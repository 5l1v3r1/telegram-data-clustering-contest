<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622585/%D8%A7%D8%AA%D8%AD%D8%A7%D8%AF%DB%8C%D9%87-%D8%B9%D8%B1%D8%A8-%D8%A7%D9%82%D8%AF%D8%A7%D9%85-%D8%A7%DB%8C%D8%B1%D8%A7%D9%86-%D8%AF%D8%B1%D8%A8%D8%A7%D8%B1%D9%87-%DB%8C%D9%85%D9%86-%D8%B1%D8%A7-%D9%85%D8%AD%DA%A9%D9%88%D9%85-%DA%A9%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-20T21:18:00+00:00"/>
    <meta property="og:title" content="اتحادیه عرب، اقدام ایران درباره یمن را محکوم کرد"/>
    <meta property="og:description" content="اتحادیه عرب اقدام دولت نجات ملی یمن در تعیین سفیر برای خود در تهران و به رسمیت شناختن این سفیر از سوی ایران را محکوم کرد."/>
  </head>
  <body>
    <article>
      <h1>اتحادیه عرب، اقدام ایران درباره یمن را محکوم کرد</h1>
      <address>
        <time datetime="2019-11-20T21:18:00+00:00">20 Nov 2019, 21:18</time>
      </address>
      <p>
        <i>اتحادیه عرب اقدام دولت نجات ملی یمن در تعیین سفیر برای خود در تهران و به رسمیت شناختن این سفیر از سوی ایران را محکوم کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>دبیر کل اتحادیه عرب اقدام دولت نجات ملی یمن در تعیین سفیر در تهران را محکوم کرد.</p>
      <p>شبکه سعودی العربیه شامگاه چهارشنبه (۲۹ آبان) گزارش داد که «احمد ابوالغیط» همچنین اقدام ایران در به رسمیت شناختن سفیر جدید یمن در تهران و واگذاری ساختمان سفارت این کشور به دولت نجات ملی را محکوم کرد و مدعی شد که این اقدام خلاف قوانین بین‌الملل و «نقض آشکار منشور سازمان ملل متحد» است.</p>
      <figure>
        <img src="https://aftabnews.ir/files/fa/news/1398/8/29/361768_641.jpg"/>
      </figure>
      <p>دولت نجات ملی یمن که جنبش انصارالله نیز در این دولت حضور دارد، اواخر مرداد ماه، «ابراهیم محمد محمد الدیلمی» را به عنوان سفیر فوق العاده و تام الاختیار خود در تهران معرفی کرد.</p>
      <p>این اقدام دولت نجات ملی یمن و نحوه حضور نمایندگان انصارالله در تهران و دیدار با رهبر انقلاب توجه رسانه‌ها و تحلیلگران جهان عرب را به دنبال داشت. دولت نجات ملی یمن (مستقر در شهر صنعاء) سال ۲۰۱۵ با مشارکت احزاب بزرگ یمن از جمله جزب کنگره مردمی و انصارالله تشکیل شد.</p>
      <p>دبیر کل اتحادیه عرب در ادامه اظهارات خود، اقدام آمریکا در قانونی خواندن شهرک‌های صهیونیست‌نشین کرانه باختری را محکوم کرد و گفت که وزرای خارجه این اتحادیه دوشنبه هفته آینده (چهارم آذر) در این باره نشستی خواهند داشت.</p>
      <p>ابوالغیط درادامه گفت: «این تغییر تأسف برانگیز در موضع آمریکا (در قبال شهرک های صهیونیست‌نشین) قشون‌ شهرک‌نشین‌های اسرائیلی را به سمت خشونت و توحش بیشتر علیه فلسطینیان سوق خواهد داد».</p>
      <p>اتحادیه عرب پیشتر از این نیز هنگامی که رئیس‌جمهوری آمریکا شهر قدس را بر خلاف قوانین بین‌الملل «پایتخت اسرائیل» شناسایی کرد و سفارت کشورش را از تل‌آویو به این شهعر فلسطینی انتقاد داد، به محکوم کردن این اقدام و صدور بیانیه‌ای در این بار اکتفا کرده بود.</p>
      <p>دولت آمریکا علاوه بر اقدامات ضد فلسطینی، سال گذشته نیز در اقدامی که به مذاق صهیونیست‌ها بسیار خوش آمد، جولان اشغالی سوریه را متعلق به رژیم صهیونیستی دانست و حاکمیت این رژیم بر این منطقه را به رسمیت شناخت.</p>
    </article>
  </body>
</html>