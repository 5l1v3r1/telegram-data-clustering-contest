<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/sports/podosfairo/kypros/a-katigoria/olympiakos/olympiakos-na-anaktisei-to-xameno-edafos"/>
    <meta property="og:site_name" content="24sports.com.cy"/>
    <meta property="article:published_time" content="2019-11-20T21:30:00+00:00"/>
    <meta property="og:title" content="Ολυμπιακός: Nα ανακτήσει το χαμένο έδαφος"/>
    <meta property="og:description" content="Την Κυριακή στις 17:00 ο Ολυμπιακός αντιμετωπίζει την ΑΕΛ στο Τσίρειο στάδιο. Οι «μαυροπράσινοι» προέρχονται από την πρώτη τους νίκη στο πρωτάθλημα, αφού πριν την διακοπή για τις Εθνικές κέρδισαν τον Εθνικό στο «Μακάρειο» με 4-0."/>
  </head>
  <body>
    <article>
      <h1>Ολυμπιακός: Nα ανακτήσει το χαμένο έδαφος</h1>
      <h2>Μετά την επιβλητική του πρώτη νίκη, θέλει να υπάρξει και συνέχεια.</h2>
      <address><time datetime="2019-11-20T21:30:00+00:00">20 Nov 2019, 21:30</time> by <a rel="author">Ερνέστος Μούσας</a></address>
      <p>
        <b>Την Κυριακή στις 17:00 ο Ολυμπιακός αντιμετωπίζει την ΑΕΛ στο Τσίρειο στάδιο. Οι «μαυροπράσινοι» προέρχονται από την πρώτη τους νίκη στο πρωτάθλημα, αφού πριν την διακοπή για τις Εθνικές κέρδισαν τον Εθνικό στο «Μακάρειο» με 4-0.</b>
      </p>
      <p>Ο Πάμπος Χριστοδούλου για πρώτη φορά μετά το 2012, θα αναμετρηθεί στη Λεμεσό απέναντι στην παλιά του ομάδα. Εφτά και κάτι χρόνια μετά από την κατάκτηση του πρωταθλήματος, όλα μοιάζουν διαφορετικά και για τους δύο. Το μόνο σίγουρο είναι πως οι εξέδρες στο Τσίρειο δεν θα θυμίζουν ούτε στο ελάχιστο την εποχή εκείνη.</p>
      <p>Η ομάδα του Τακτακαλά χρειάστηκε να περάσουν 8 ολόκληρες αγωνιστικές για να πανηγυρίσει την πολυπόθητη νίκη. Έχει χαθεί σημαντικό έδαφος και πλέον θέλουν να χτίσουν σε αυτή τη νίκη με σκοπό να ανακτηθεί.</p>
      <p>Η ΑΕΛ είναι μια πολύ καλά δουλεμένη ομάδα από τον Ντούσαν Κέρκεζ και παρά τα διάφορα προβλήματα τα πάει μια χαρά μέχρι στιγμής. Προέρχεται βέβαια από ήττα απέναντι στην Ομόνοια, όμως και πάλι είχε μια πολύ αξιοπρεπή παρουσία. Σίγουρα θα είναι ένας αγώνας με μεγάλο ενδιαφέρον τόσο εντός όσο και εκτός αγωνιστικού χώρου.</p>
      <p>
        <b>Πρόβλημα με Σιντιμπέ</b>
      </p>
      <p>Σύμφωνα με όσα δήλωσε ο πρόεδρος της ομάδας Κώστας Σεραφείμ στον ΣΠΟΡ FM 95, ο Σιντιμπέ πιθανότατα θα απουσιάζει στον κυριακάτικο αγώνα λόγω μυϊκού προβλήματος. Ο ίδιος ποδοσφαιριστής έλειψε και με τον Εθνικό, με τον Κωνσταντίνο Σωτηρίου να τον αντικαθιστά με επιτυχία. Κάτι τέτοιο αναμένεται να γίνει και την Κυριακή με τον κύπριο κεντρικό αμυντικό να παίρνει άλλη μια ευκαιρία για να αποδείξει πως αξίζει να κερδίσει θέση βασικού.</p>
    </article>
  </body>
</html>