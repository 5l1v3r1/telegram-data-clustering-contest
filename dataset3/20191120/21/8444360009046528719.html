<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/ellada/ootokia-o-giorgos-lanthimos-fotografizei-gia-ton-oiko-gucci/2919916/"/>
    <meta property="og:site_name" content="Newsit.gr"/>
    <meta property="article:published_time" content="2019-11-20T21:35:21+00:00"/>
    <meta property="og:title" content="“Ωοτοκία”: Ο Γιώργος Λάνθιμος φωτογραφίζει για τον οίκο Gucci"/>
    <meta property="og:description" content="Ο Γιώργος Λάνθιμος στις αρχές του καλοκαιριού δημιούργησε με την φωτογραφική μηχανή του το photobook για Cruise 2020 του Gucci."/>
  </head>
  <body>
    <article>
      <h1>“Ωοτοκία”: Ο Γιώργος Λάνθιμος φωτογραφίζει για τον οίκο Gucci</h1>
      <h2>Ο Γιώργος Λάνθιμος στις αρχές του καλοκαιριού δημιούργησε με την φωτογραφική μηχανή του το photobook για Cruise 2020 του Gucci.</h2>
      <address><time datetime="2019-11-20T21:35:21+00:00">20 Nov 2019, 21:35</time> by <a rel="author">Newsit Newsroom</a></address>
      <p>Οι φωτογραφίες που τράβηξε ο Γιώργος Λάνθιμος, σκηνοθέτης των ταινιών «Ο Αστακός» και «Ο Θάνατος του Ιερού Ελαφιού» συγκροτούν ένα καινούργιο βιβλίο τέχνης για τον ιταλικό οίκο μόδας, με τίτλο «Ωοτοκία».</p>
      <p>Φωτογραφημένα στην Αίθουσα «Λήδα» της Villa Albani Torlonia στη Ρώμη, τα μοντέλα ποζάρουν ανάμεσα σε Ρωμαϊκά και Αρχαία Ελληνικά γλυπτά. Ηλικιωμένοι άντρες και γυναίκες, με τα πρόσωπα καλυμμένα με άσπρη πούδρα μιμούνται τα αγάλματα, νεότερα πρόσωπα εμφανίζονται φορώντας της πολύχρωμες και εκλεκτικές κρεασιόν του οίκου.</p>
      <p>«Το να έχεις τους ηθοποιούς και τα μοντέλα να επικοινωνούν με το περιβάλλον, αντιπαραθέτοντάς τους με αυτά τα πανάρχαια αγάλματα και με τους ηλικίας αιώνων τοίχους ήταν ιδιαίτερα αναζωογονητικό» εξήγησε, μιλώντας στο Dazed, ο Γιώργος Λάνθιμος. «Αυτή η διαδικασία έμοιαζε να είναι, ταυτόχρονα, μια πρόβα για ένα μελλοντικό θεατρικό έργο και οι απαρχές της δημιουργίας μιας τελετουργίας την οποία τα πρόσωπα στις φωτογραφίες θα εξακολουθούν να επαναλαμβάνουν, τα χρόνια που έρχονται» τόνισε.</p>
      <p>Ο Αλεσάντρο Μικέλε, ο διευθυντής δημιουργικού στον ιταλικό οίκο, εμπνεύστηκε από ένα συγκεκριμένο άγαλμα στον κήπο της βίλας, το «Η Λήδα και ο Κύκνος» – ρωμαϊκό αντίγραφο ελληνικού αγάλματος του 4ου αιώνα – για να εξερευνήσει, μεταξύ πολλών άλλων, τη σημασία του αντίγραφου. «Ήταν λόγος χαράς το ότι μου δόθηκε η ευκαιρία να δημιουργήσω αυτές τις εικόνες εμπνεόμενος από τη δουλειά του Αλεσάντρο Μικέλε» υπογράμμισε ο Έλληνας σκηνοθέτης.</p>
    </article>
  </body>
</html>