<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/orszag-vilag/horthy-miklos-az-antant-embere-volt-video-2043483/"/>
    <meta property="og:site_name" content="SZOLJON"/>
    <meta property="article:published_time" content="2019-11-20T21:05:00+00:00"/>
    <meta property="og:title" content="Horthy Miklós az antant embere volt? (videó)"/>
    <meta property="og:description" content="A Magyarságkutató Intézet munkatársai tartottak előadást Horthy Miklósról és a Nemzeti Hadseregről."/>
  </head>
  <body>
    <article>
      <h6 class="kicker">TÖRTÉNELEM</h6>
      <h1>Horthy Miklós az antant embere volt? (videó)</h1>
      <address>
        <time datetime="2019-11-20T21:05:00+00:00">20 Nov 2019, 21:05</time>
      </address>
      <h4>Horthy Miklósról és a Nemzeti Hadseregről szóló konferenciát szerveztek a Gellért Hotelben. Az eseményen a Magyarságkutató Intézet munkatársai tartottak előadást.</h4>
      <p>„1919 őszén borzasztóan kaotikus viszonyok voltak” – emelte ki felszólalásában a Magyarságkutató Intézet Történeti Kutatóközpontjának tudományos tanácsadója. Gulyás László elmondta, hogy</p>
      <blockquote>az antant Magyarországra küldött egy tábornoki bizottságot azzal a feladattal, hogy próbáljanak meg egy olyan kormányt elismertetni, amelyik képviselni tudja Magyarországot a békekonferencián.</blockquote>
      <p>A kutató szerint a bizottságnak feltűnt Horthy Miklós becsületessége, a jó modora, és úgy látták: az ő vezetésével egy olyan kormányt tudnak elhívni a tárgyalásokra, amely alkalmas Magyarország képviseletére.</p>
      <figure>
        <img src="https://kpi.mediaworks.hu/wp-content/uploads/2019/11/GulyasLaszloHorthyesaNemzetiHadseregkonferencia.jpg"/>
        <figcaption>Gulyás László szerint Horthy Miklósról az antant képviselői úgy vélték, vezetésével olyan kormányt tudnak elhívni a béketárgyalásokra, amely alkalmas Magyarország képviseletére<br/>Fotó: Magyarságkutató Intézet</figcaption>
      </figure>
      <p>Raffay Ernő, a Magyarságkutató Intézet munkatársa kiemelte: mind a mai napig komoly viták övezik Horthy Miklós személyét és a róla elnevezett negyed évszázados korszakot is.</p>
      <p>Szerinte</p>
      <blockquote>ma Magyarországon a liberálisok és a szocialisták ugyanúgy gyűlölik Horthyt, mint ezelőtt száz évvel.</blockquote>
      <p>A történész úgy látja: ennek az az oka, hogy többek között a Tanácsköztársaság után visszaállította a konzervatív-keresztény magyar nemzetállamot.</p>
      <figure>
        <img src="https://kpi.mediaworks.hu/wp-content/uploads/2019/11/RaffayErnoHorthyesaNemzetiHadseregkonferencia1.jpg"/>
        <figcaption>Raffay Ernő arról beszélt, hogy Horthy visszaállította a konzervatív-keresztény magyar nemzetállamot<br/>Fotó: Magyarságkutató Intézet</figcaption>
      </figure>
      <p>Babucs Zoltán, az MKI Történeti Kutatóközpontjának ügyvivő-szakértője kitért arra, hogy bár 1919. november 16-án vonult be Horthy Miklós és a Nemzeti Hadsereg a magyar fővárosba, de ezt megelőzően már létezett ez a haderő.</p>
      <figure>
        <iframe src="https://www.youtube.com/embed/GIfYvrByZzE" width="1080" height="608" data-service="Youtube" scrolling="no"/>
      </figure>
      <p>A hadtörténész kiemelte: a hadsereg létszáma 1920 februárjára százezer főre növekedett.</p>
      <figure>
        <img src="https://kpi.mediaworks.hu/wp-content/uploads/2019/11/BabucsZoltanHorthyesaNemzetiHadseregkonferencia.jpg"/>
        <figcaption>Babucs Zoltán szerint a terrort felnagyították a kommunisták<br/>Fotó: Magyarságkutató Intézet</figcaption>
      </figure>
      <p>Babucs Zoltán hozzátette: a fehér terrort megpróbálják felnagyítani, de – mint mondta – voltak kilengések, volt népítélet, de közel sem olyan mértékű, mint ahogy azt a kommunisták annak idején lefestették.</p>
      <p>
        <i>Borítókép: Horthy Miklós, Magyar Nemzeti Filmalap – Filmarchívum</i>
      </p>
    </article>
  </body>
</html>