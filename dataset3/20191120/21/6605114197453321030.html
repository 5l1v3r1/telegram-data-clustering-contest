<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/kultura/hazai-kultura/bojte-csaba-kapta-a-makovecz-imre-dijat-2043375/"/>
    <meta property="og:site_name" content="SZOLJON"/>
    <meta property="article:published_time" content="2019-11-20T21:10:00+00:00"/>
    <meta property="og:title" content="Böjte Csaba kapta a Makovecz Imre-díjat"/>
    <meta property="og:description" content="Az árva gyermekek nevelésével, támogatásával olyan programot hajt végre, amely megfelel a makoveczi szellemiségnek."/>
  </head>
  <body>
    <article>
      <h6 class="kicker">ELISMERÉS</h6>
      <h1>Böjte Csaba kapta a Makovecz Imre-díjat</h1>
      <address>
        <time datetime="2019-11-20T21:10:00+00:00">20 Nov 2019, 21:10</time>
      </address>
      <h4>Missziója során az árva gyermekek nevelésével, támogatásával éppen olyan programot hajt végre, amely megfelel a makoveczi cselekvő szellemiségnek.</h4>
      <p>Böjte Csaba ferences szerzetes, a dévai Szent Ferenc Alapítvány létrehozója vehette át a Makovecz Imre-díjat az építész születésnapján, szerdán a Héttorony Fesztivál zárókoncertjén a Budai Vigadóban – közölték a szervezők.</p>
      <p>A díjat a Makovecz Imre Alapítvány, a Magyar Művészeti Akadémia és a Kós Károly Egyesülés második alkalommal adta át.</p>
      <blockquote>A közlés szerint Böjte Csaba azért kapta az elismerést, mert olyan ember, aki a maga hivatását Makovecz Imre szellemiségében következetes kitartással műveli.</blockquote>
      <p>Missziója során az árva gyermekek nevelésével, támogatásával éppen olyan programot hajt végre, amely megfelel a makoveczi cselekvő szellemiségnek – áll a közleményben.</p>
      <p>A Héttorony Fesztivál világ- és népzenei koncertjeinek, építészeti kiállításainak, konferenciáinak és egyéb programjainak november 8. és 20. között többségében Makovecz Imre által tervezett épületek adtak otthont szerte a Kárpát-medencében. A fesztivál célja Makovecz Imre életművét erősíteni, az általa megálmodott tereket élettel megtölteni.</p>
      <p>A szerda este a zárógálát párhuzamosan három helyszínen rendezik meg: a kassai Thália Színházban rendhagyó prímástalálkozót tartanak, Csíkszeredán a Szent Efrém Férfikar ad koncertet, a Hagyományok Házában pedig Berecz András mesemondó lép fel fiaival.</p>
      <p>
        <i>Borítókép: illusztráció / Böjte Csaba ferences rendi szerzetes, az árva gyermekeket gondozó Dévai Szent Ferenc Alapítvány alapítója és bentlakó gyermekek Erdélyben, a torockói Kis Szent Teréz Gyermekvédelmi Központban 2019. október 23-án.</i>
      </p>
    </article>
  </body>
</html>