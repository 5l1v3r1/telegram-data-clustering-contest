<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/economia/2019/11/20/il-presidente-solinas-in-visita-al-mater-olbia-2-955023.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-20T21:14:43+00:00"/>
    <meta property="og:title" content="Il presidente Solinas in visita al Mater Olbia"/>
    <meta property="og:description" content="Economia - Approfondisci su L'Unione Sarda.it"/>
  </head>
  <body>
    <article>
      <h6 class="kicker">per la prima volta</h6>
      <h1>Il presidente Solinas in visita al Mater Olbia</h1>
      <h2>Per il capo dell'Esecutivo la struttura gallurese "è un polo d'eccellenza anche per la ricerca"</h2>
      <address>
        <time datetime="2019-11-20T21:14:43+00:00">20 Nov 2019, 21:14</time>
      </address>
      <p>Dopo la recente inaugurazione con l'attivazione di numerosi ambulatori e reparti e a seguito del successo dell'open day di ottobre, il nuovo ospedale gallurese Mater Olbia sta iniziando a far sentire la sua presenza riuscendo a soddisfare le richieste di migliaia di cittadini di tutto il nord Sardegna, e non solo, e offrendo servizi che integrano le specialità già operative tra Tempio, Olbia e La Maddalena.</p>
      <p>Il team di medici, specialisti e manager del Mater, capeggiato dalla nuova direttrice, Alessandra Falsetti, una delle massime esperte in processi gestionali in ambito sanitario, insediatasi il mese scorso e già pienamente operativa con numerose iniziative a favore dei pazienti isolani, sta raggiungendo obiettivi di tutto rispetto.</p>
      <p>Dopo il recente vertice tenuto dalla Commissione sanità del Consiglio regionale presieduto da Domenico Gallus, anche il presidente della Regione, Christian Solinas, su invito di Rashid Fahad Al-Naimi, chief executive officer of Investments Endowment della <a href="https://www.unionesarda.it/articolo/economia/2019/11/19/il-qatar-pronto-a-investire-ancora-nell-isola-2-954456.html">Qatar Foundation</a>, ha visitato oggi per la prima volta il Mater Olbia.</p>
      <p>"È una struttura sanitaria importantissima per tutta la Sardegna - ha detto il presidente della Giunta - un polo d'eccellenza che vogliamo diventi un punto di riferimento in tutta Europa soprattutto nel campo della ricerca. In particolare su patologie come diabete, Beta talassemia e SLA. Sono venuto qui per constatare i grandi progressi fatti in pochi mesi di attività e per dare un segnale concreto di apprezzamento per l'impegno profuso, in termini di investimenti e di prospettive di occupazione per tutta l'Isola, dalla Qatar Foundation".</p>
      <p>Durante la visita dei reparti della struttura il presidente ha potuto rilevare "l'elevato livello dei dispositivi medici di ultima generazione a disposizione dei pazienti".</p>
      <p>
        <b>L.P.</b>
      </p>
    </article>
  </body>
</html>