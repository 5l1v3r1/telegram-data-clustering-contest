<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/politica/2019/11/20/news/m5s_calabria_e_emilia_oggi_il_voto_degli_iscritti_per_decidere_se_partecipare_alle_eleizioni_regionali-241527506/?ref=RHPPLF-BH-I0-C8-P1-S1.8-T1"/>
    <meta property="og:site_name" content="Repubblica.it"/>
    <meta property="article:published_time" content="2019-11-20T21:28:00+00:00"/>
    <meta property="og:title" content="M5S, domani il voto su Rousseau per decidere se correre in Calabria e in Emilia Romagna"/>
    <meta property="og:description" content="Si potrà votare dalle 12 alle 20. L'annuncio sul blog: &quot;Ognuno di noi deve chiedersi se siamo capaci di essere utilmente presenti su diversi"/>
  </head>
  <body>
    <article>
      <h1>M5S, domani il voto su Rousseau per decidere se correre in Calabria e in Emilia Romagna</h1>
      <h2>Si potrà votare dalle 12 alle 20. L'annuncio sul blog: "Ognuno di noi deve chiedersi se siamo capaci di essere utilmente presenti su diversi fronti". Ma esplode la protesta: un deputato calabrese attacca Di Maio</h2>
      <address>
        <time datetime="2019-11-20T21:28:00+00:00">20 Nov 2019, 21:28</time>
      </address>
      <p>Il Movimento 5Stelle farà scegliere agli iscritti, attraverso la piattaforma Rousseau, se partecipare o meno alle elezioni regionali in Emilia Romagna e in Calabria. Lo scrivono sul blog delle stelle. "Abbiamo deciso di sottoporre agli iscritti la decisione riguardante la partecipazione alle imminenti elezioni regionali in Emilia - Romagna e in Calabria. A noi la scelta. Le votazioni si apriranno alle 12 di domani e si chiuderanno alle 20", scrivono.<br/><br/>"Partecipare alle elezioni - sottolineano i pentastellati- richiede uno sforzo organizzativo, anche nazionale, e di concentrazione altissimo. Ciascuno di noi deve interrogarsi, con la massima responsabilità, sul contributo che sente di dare nei prossimi mesi, su dove sente più giusto che i suoi portavoce dirigano il proprio impegno. Deve chiedersi se pensa se siamo capaci, tutti insieme, in un grande lavoro di rete di condivisione e divisione degli incarichi, di essere utilmente presenti su diversi fronti. Qualsiasi cosa sceglieremo, la affronteremo come sempre con tutta la dedizione di cui siamo capaci".<br/><br/>"Tutto quello che possiamo immaginare possiamo farlo e abbiamo il dovere e il diritto di immaginare un'Italia radicalmente diversa. Non è una sfida facile. È misurarci con una visione dell'Italia da qui ai prossimi 20 anni. Ci troviamo di fronte alla sfida più difficile che abbiamo mai affrontato. Per questo abbiamo bisogno del sostegno e del supporto di tutti, oggi più che mai", si legge nel post del Blog delle Stelle.<br/><br/>"Oggi abbiamo bisogno di nuove parole guerriere, di nuovi obbiettivi, di progetti da realizzare. Va tracciata la nuova traiettoria da seguire e va messa alla prova la nuova organizzazione del MoVimento 5 Stelle".<br/><br/>"Da tempo stiamo lavorando alla creazione del team del futuro e tra meno di un mese ci saranno 12 facilitatori per altrettante aree tematiche e 6 facilitatori per la parte organizzativa.  A loro sarà affidato il compito di raccogliere idee e progetti tra tutti gli iscritti e i cittadini di buona volontà e realizzare una sintesi perché il MoVimento 5 Stelle possa realizzarli. Per tre mesi il team del futuro si dedicherà alla raccolta e alla valutazione di questi progetti che saranno presentati, discussi ed elaborati a marzo a un grande evento nazionale: gli Stati Generali del MoVimento", si legge nel post che aggiunge: "Sarà il tempo e il luogo in cui il Movimento rinascerà, anche battezzando in quella sede una nuova Carta dei Valori".<br/><br/>Ma c'è malcontento tra i referenti calabresi M5s (17 gli eletti in parlamento) per il voto sul blog, deciso dal Movimento, anche se l'unico ad uscire per primo allo scoperto è il deputato Francesco Forciniti che parla di "umiliante votazione online" e chiede di essere compatti nell'esprimersi sulla piattaforma Rousseau per scendere nell'agone della campagna elettorale. "Sarò esplicito - scrive Forciniti su Facebook - Se ci sarà impedito di partecipare alle prossime elezioni regionali calabresi, si sarà consumato un subdolo gioco di palazzo per lasciare al Pd qualche possibilità in più di salvare le proprie poltrone emiliane, con l'illusione da parte di qualche stratega romano che questo possa rafforzare il governo giallorosso. Evidentemente l'esperienza del caso Diciotti e del rapporto con Salvini non ci ha ancora fatto capire che piegarsi alla volontà degli alleati di turno non rafforza in alcun modo il governo".</p>
    </article>
  </body>
</html>