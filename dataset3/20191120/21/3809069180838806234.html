<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/basketball/champions-league/article/1416861/mpampergk-peristeri-72-69-epese-iroika-kai-stis-leptomereies"/>
    <meta property="og:site_name" content="gazzetta.gr"/>
    <meta property="article:published_time" content="2019-11-20T21:00:00+00:00"/>
    <meta property="og:title" content="Μπάμπεργκ – Περιστέρι 72-69: «Έπεσε» ηρωικά και στις λεπτομέρειες"/>
    <meta property="og:description" content="Αν και προσπάθησε αρκετά στη Βαμβέργη, το Περιστέρι winmasters δεν τα κατάφερε κόντρα στην Μπάμπεργκ και γνώρισε την 3η του ήττα στο φετινό Basketball Champions League (72-69)."/>
  </head>
  <body>
    <article>
      <h1>Μπάμπεργκ – Περιστέρι 72-69: «Έπεσε» ηρωικά και στις λεπτομέρειες</h1>
      <h2>Αν και προσπάθησε αρκετά στη Βαμβέργη, το Περιστέρι winmasters δεν τα κατάφερε κόντρα στην Μπάμπεργκ και γνώρισε την 3η του ήττα στο φετινό Basketball Champions League (72-69).</h2>
      <address><time datetime="2019-11-20T21:00:00+00:00">20 Nov 2019, 21:00</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Με ένα μεγάλο «κρίμα» θα επιστρέψει από την Γερμανία η αποστολή του Περιστερίου...</p>
      <p>Μπορεί να έφτασε κοντά, μπορεί να πάλεψε μέχρι το τέλος για τη νίκη, αλλά οι λεπτομέρειες ήταν εκείνες που έκαναν την διαφορά και στέρησαν από την ελληνική ομάδα ένα σημαντικό «διπλό» στο φετινό Basketball Champions League.</p>
      <p>Ουσιαστικά τα πάντα κρίθηκαν στο τελευταίο λεπτό. Το ματς ήταν στον πόντο για λογαριασμό της Μπάμπεργκ (68-67) αλλά ένα καλάθι του Πάρις Λι έφερε την Μπάμπεργκ στο +3 (70-67) με 34'' για το τέλος του ματς. Στην αμέσως επόμενη επίθεση ο Σκούτσι Σμιθ έκανε το λάθος και ουσιαστικά έφερε τους γηπεδούχους σε θέση ισχύος. Ο Κάμερον Τέιλορ με 1/2 βολές έδωσε προβάδισμα τεσσάρων πόντων στην ομάδα του (71-67 στα 22'') το οποίο ήταν και το «μαξιλαράκι» ασφαλείας.</p>
      <p>Το λέι απ του Σμιθ στα 15'' «έγραψε» το 71-69 ωστόσο ήταν πολύ αργά για να ανατραπεί η κατάσταση. Στα 9'' ο Σενγκφελντερ με 1/2 βολές έδωσε εκ νέου προβάδισμα με 72-69 στην ομάδα του, αλλά ο Σκούτσι Σμιθ (αν και είχε δύο ακόμα δευτερόλεπτα για κάτι καλύτερο) πέταξε τη μπάλα από το κέντρο...</p>
      <p><b>ΝΙΚΗΣΕ ΓΙΑΤΙ: </b>Η Μπάμπεργκ ευστόχησε σε 10 τρίποντα τα οποία έμελλε να καθορίσουν και την... ιστορία του ματς.</p>
      <p><b>ΕΚΑΝΕ ΤΗΝ ΔΙΑΦΟΡΑ:</b> Ο Κρίστιαν Σένγκφελντερ αγωνίστηκε 29 λεπτά και είχε 10 πόντους με 3/6 σουτ και 5 ριμπάουντ.</p>
      <p><b>ΑΦΑΝΗΣ ΗΡΩΑΣ: </b>Ο Ασέμ Μάρεϊ ήταν ο πρώτος σκόρερ της ομάδας του με 11 πόντους (4/9 σουτ, 3/8 βολές), ενώ μάζεψε και 6 ριμπάουντ.</p>
      <p><b>ΠΕΡΑΣΕ ΚΑΙ ΔΕΝ ΑΚΟΥΜΠΗΣΕ: </b>Πολύ άστοχος ο Ουίλιαμ Χάτσερ, ο οποίος έμεινε στους 5 πόντους με 1/10 σουτ εντός παιδιάς!</p>
      <p><b>ΣΗΜΕΙΟ – ΚΛΕΙΔΙ: </b>Το λέι απ του Λι στα 34'' με το οποίο έδωσε αέρα τριών πόντων στην ομάδα του, για να ακολουθήσει το λάθος του Σκούτσι Σμιθ, το οποίο και έκρινε το ματς.</p>
      <p><b>ΤΙ ΠΕΤΑΝΕ: </b>Η Μπάμπεργκ τα χαμένα ριμπάουντ (42-35 το Περιστέρι) και οι 10 άστοχες βολές, ενώ το Περιστέρι το 12% στα τρίποντα.</p>
      <p><b>Τα δεκάλεπτα: </b>27-21, 42-38, 59-57, 72-69</p>
      <figure>
        <img src="http://www.gazzetta.gr/sites/default/files/mpampergk_0.jpg"/>
      </figure>
      <figure>
        <img src="http://www.gazzetta.gr/sites/default/files/peristeri_8.jpg"/>
      </figure>
    </article>
  </body>
</html>