<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/zahranicne/1982869_novym-predsedom-europskej-ludovej-strany-sa-stal-donald-tusk"/>
    <meta property="og:site_name" content="tvnoviny.sk"/>
    <meta property="article:published_time" content="2019-11-20T21:28:00+00:00"/>
    <meta property="og:title" content="Novým predsedom Európskej ľudovej strany sa stal Donald Tusk"/>
    <meta property="og:description" content="Tusk sa stal prvým politikom z krajín strednej a východnej Európy, ktorý bude udávať smer európskym ľudovcom."/>
  </head>
  <body>
    <article>
      <h1>Novým predsedom Európskej ľudovej strany sa stal Donald Tusk</h1>
      <h2>Tusk sa stal prvým politikom z krajín strednej a východnej Európy, ktorý bude udávať smer európskym ľudovcom.</h2>
      <address><time datetime="2019-11-20T21:28:00+00:00">20 Nov 2019, 21:28</time> by <a rel="author">ZÁHREB/TASR</a></address>
      <p>Delegáti zjazdu Európskej ľudovej strany (EPP) v stredu v Záhrebe rozhodli, že novým a v poradí šiestym predsedom najväčšej politickej formácie v Európe bude Donald Tusk. Získal 491 hlasov delegátov (93 percent) a vo funkcii od 1. decembra nahradí doterajšieho šéfa EPP Josepha Daula z Francúzska.</p>
      <p>Podľa informácií TASR hlasovali za Tuska aj delegáti slovenských politických strán, ktoré sú členmi EPP.</p>
      <p>Končiaceho predsedu Európskej rady Tuska za kandidáta na predsedu EPP navrhla poľská strana Občianska platforma, ktorá je v súčasnosti v opozícii.</p>
      <p>Tusk sa stal prvým politikom z krajín strednej a východnej Európy, ktorý bude udávať smer európskym ľudovcom a určovať priority, ktoré majú dopad aj na politiku EÚ a každodenný život Európanov.</p>
      <p>Lídri členských krajín EÚ z politickej rodiny ľudovcov sa stretávajú pravidelne pred každým summitom v Bruseli a hľadajú podporu pre politickú agendu, ktorá býva prerokúvaná na zasadnutiach Európskej rady (summit).</p>
      <p>Vplyv EPP na európsku politiku je nespochybniteľný, lebo ľudovci majú väčšinu v Európskom parlamente aj v Európskej komisii a početné zastúpenie v Európskej rade.</p>
      <p>Európski ľudovci mali od roku 1976, keď bola EPP založená, päť predsedov: Lea Tindemansa (Belgicko, 1976 - 1985), Pieta Bukmana (Holandsko, 1985 - 1987), Jacqua Santera (Luxembrsko, 1987 - 1990), Wilfrieda Martensa (Belgicko, 1990 - 2013) a Josepha Daula (Francúzsko, 2013 - 2019).</p>
      <p>Donald Tusk bol jediným kandidátom na funkciu predsedu EPP. Pred zjazdom v Záhrebe sa v kuloároch EPP hovorilo aj o možnej kandidatúre bývalého írskeho premiéra Endyho Kennyho, ten však nakoniec nekandidoval.</p>
    </article>
  </body>
</html>