<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23503897-israelul-apropie-noua-runda-alegeri-parlamentare-dupa-benny-gantz-nu-reusit-formeze-guvernul.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-20T21:49:00+00:00"/>
    <meta property="og:title" content="Israelul se apropie de o nouă rundă de alegeri parlamentare, după ce Benny Gantz nu a reușit să formeze guvernul"/>
    <meta property="og:description" content="Se apropie Israelul de Italia, campioana alegerilor repetate? Întrebarea se pune tot mai des după ce rivalul lui Benjamin Netanyahu, Benny Gantz, nu a reușit să formeze un nou guvern, cu"/>
  </head>
  <body>
    <article>
      <h1>Israelul se apropie de o nouă rundă de alegeri parlamentare, după ce Benny Gantz nu a reușit să formeze guvernul</h1>
      <address><time datetime="2019-11-20T21:49:00+00:00">20 Nov 2019, 21:49</time> by <a rel="author">R.M.</a></address>
      <p><b>Se apropie Israelul de Italia, campioana alegerilor repetate? Întrebarea se pune tot mai des după ce rivalul lui Benjamin Netanyahu, Benny Gantz, nu a reușit să formeze un nou guvern, cu riscul de a arunca statul evreu în al treilea scrutin parlamentar în mai puțin de un an, scrie AFP.<br/></b><br/>După alegerile din septembrie, care nu au dat un câștigător clar, și eșecul lui Netanyahu de a forma o majoritate, președintele israelian i-a încredințat lui Benny Gantz o misiune aproape imposibilă: mișcarea liniilor politice.<br/><br/>Fostul șef al armatei ar fi trebuit să obțină suficiente voturi pentru a atinge pragul majorității în Kneset, 61.<br/><br/>Acesta avea două mari opțiuni: să-l convingă pe liderul partidului naționalist Israel Beitenu, Avigdor Lieberman, să formeze o coaliție de stânga susținută din exterior de partidele arabe, sau să ajungă la o înțelegere cu Netanyahu.<br/><b><br/>Cu fața la zid</b><br/><br/>După săptămâni de negocieri, Lieberman a anunțat că nu agreează o astfel de opțiune miercuri, ultima zi de mandat a lui Gantz pentru formarea unei majorități. <br/><br/>Iar Netanyahu, în fruntea unui bloc care reunește partidul său Likud și partide de dreapta și ultra-ortodoxe, nu a acceptat cerința lui Gantz de a fi el primul premier, în cadrul unei rotații în fruntea guvernului.<br/><br/>"M-am lovit de un zid format din perdanți (ai alegerilor) care au făcut totul pentru a împiedica cetățenii israelieni să beneficieze de un guvern sub conducerea mea", a declarat Gantz, care are în general un ton circumspect în declarații.<br/><b><br/>"Impas"<br/></b><br/>Președintele Rivlin poate acum să acorde trei săptămâni deputaților din Kneset pentru a-i propune nume de aleși susceptibili să reușească acolo unde liderii celor două mari partide au eșuat.<br/><br/>Rivlin a declarat deschis că vrea să evite un al treilea scrutin într-un an, după rundele din septembrie și aprilie care nu au permis departajarea clară între Netanyahu și Gantz.<br/><br/>O altă necunoscută s-ar putea invita în negocieri: o decizie a justiției așteptată la începutul lui decembrie pentru o eventuală inculpare a lui Benjamin Netanyahu pentru corupție sau abuz de putere în diferite dosare.<br/><br/>O astfel de punere sub acuzare ar putea reduce șansele lui Netanyahu, cel mai longeviv premier din istoria israeliană, de a beneficia de sprijinul deputaților din Kneset. Dar o exonerare ar putea convinge deputații să fie și mai reticenți să se alăture unei coaliții. <br/><br/>Dacă, la capătul acestui nou interval, nicio personalitate politică nu se impune în fruntea guvernului, statul evreu va reveni la urne. <br/><br/>Un scenariu care aduce aminte de Italia, țară obișnuită cu alegeri repetate, ironizează comentatorii și cetățenii israelieni.<br/><br/>"Drumul care duce la formarea unui guvern nu a fost niciodată într-un atât de mare impas", rezuma miercuri editorialistul Ben Caspit, în cotidianul Maariv. "Vom avea nevoie de un miracol pentru a evita a treia rundă de alegeri".</p>
    </article>
  </body>
</html>