<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/usa-zacalo-udelovat-licence-firmam-pro-obchodovani-s-huawei/1823448?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-20T21:39:00+00:00"/>
    <meta property="og:title" content="USA začalo udělovat licence firmám pro obchodování s Huawei"/>
    <meta property="og:description" content="Washington/Peking - Americké ministerstvo obchodu dnes začalo udělovat některým firmám omezené licence pro obchodování s čínskou společností Huawei Technologies. Informovala o tom agentura Reuters. Washington v květnu zařadil tuto čínskou společnost na černou listinu. V pondělí resort potřetí prodloužil takzvanou dočasnou všeobecnou licenci, která umožňuje limitované obchodování s Huawei, bez něhož se neobejdou operátoři provozující komunikační sítě na americkém venkově."/>
  </head>
  <body>
    <article>
      <h1>USA začalo udělovat licence firmám pro obchodování s Huawei</h1>
      <address><time datetime="2019-11-20T21:39:00+00:00">20 Nov 2019, 21:39</time> by <a rel="author" href="http://www.ctk.cz/" target="_blank">ČTK</a></address>
      <p>Washington/Peking - Americké ministerstvo obchodu dnes začalo udělovat některým firmám omezené licence pro obchodování s čínskou společností Huawei Technologies. Informovala o tom agentura Reuters. Washington v květnu zařadil tuto čínskou společnost na černou listinu. V pondělí resort potřetí prodloužil takzvanou dočasnou všeobecnou licenci, která umožňuje limitované obchodování s Huawei, bez něhož se neobejdou operátoři provozující komunikační sítě na americkém venkově.</p>
      <p>"Ministerstvo vydává tyto omezené licence, jimiž povoluje limitované a konkrétně vymezené aktivity, které nepředstavují významné riziko pro národní bezpečnost anebo pro zahraniční zájmy Spojených států," uvedl resort obchodu v prohlášení.</p>
      <p>Zatím není jasné, které produkty mohou americké společnosti největšímu výrobci telekomunikačních zařízení na světě prodávat. Čínský technologický gigant, který je zároveň druhým největším výrobcem chytrých telefonů na světě, především čeká, zda licenci dostane Google, který by pak mohl dodávat svůj operační systém Android a aplikace do nových přístrojů Huawei, napsala Reuters. Internetová společnost Google věc odmítla komentovat.</p>
      <p>Ministerstvo obchodu firmám vedle povolení posílá i uvědomění o tom, že hodlá jejich obchod s čínskou společností zamítnout. Proti tomu se firmy mohou odvolat.</p>
      <p>Ministr obchodu Wilbur Ross řekl v úterý v rozhovoru s televizi Fox Business Network, že jeho resort vyřizuje kolem 290 žádostí o konkrétní licenci. Americký prezident Donald Trump v červnu uvedl, že prodej některých produktů bude povolen, a představitelé vlády firmy obratem vyzvali, aby si zažádaly o licence.</p>
      <p>Spojené státy čínskou firmu obviňují z krádeží technologií a špionáže pro Peking, což Huawei popírá. Washington společnost také vyloučil z budování mobilních sítí páté generace (5G) a ke stejnému postupu vybízí i své spojence.</p>
      <p>Spojeným státům a Číně se stále nepodařilo dosáhnout částečné obchodní dohody, jež by zabránila eskalaci celní války, kterou dvě největší ekonomiky světa vedou už déle než rok.</p>
      <p>Na černé listině společnost Huawei skončila poté, co v květnu obchodní jednání mezi Washingtonem a Pekingem zkrachovala. Americké společnosti nemohou firmám na tomto seznamu dodávat zboží bez speciální licence.</p>
    </article>
  </body>
</html>