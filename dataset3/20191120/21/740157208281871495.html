<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/gospodarka-komunalna/lotnisko-chopina-nie-zwalnia-tempa,135280.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-20T21:05:00+00:00"/>
    <meta property="og:title" content="Lotnisko Chopina nie zwalnia tempa"/>
    <meta property="og:description" content="Lotnisko im. Fryderyka kolejny miesiąc zamyka rekordowymi wynikami. - Stanowią one wyraźne potwierdzenie roli stołecznego portu jako ważnego punktu przesiadkowego w Europie Środkowej, który stale utrzymuje wysoką pozycję na mapie międzynarodowych połączeń lotniczych - twierdzą przedstawiciele lotniska."/>
  </head>
  <body>
    <article>
      <h1>Lotnisko Chopina nie zwalnia tempa</h1>
      <address><time datetime="2019-11-20T21:05:00+00:00">20 Nov 2019, 21:05</time> by <a rel="author">Tomasz Jakubowski  </a></address>
      <h4>Lotnisko im. Fryderyka kolejny miesiąc zamyka rekordowymi wynikami. - Stanowią one wyraźne potwierdzenie roli stołecznego portu jako ważnego punktu przesiadkowego w Europie Środkowej, który stale utrzymuje wysoką pozycję na mapie międzynarodowych połączeń lotniczych - twierdzą przedstawiciele lotniska.</h4>
      <hr/>
      <ul>
        <li>
          <b>Lotnisko Chopina w Warszawie to największy port lotniczy w Polsce.</b>
        </li>
        <li>
          <b>W 2018 roku odprawiło 17,8 mln pasażerów.</b>
        </li>
        <li>
          <b>Lotniskiem zarządza Przedsiębiorstwo Państwowe „Porty Lotnicze”.  </b>
        </li>
      </ul>
      <p>W październiku br. w stołecznym porcie obsłużono ponad 1 milion 689 tysięcy osób. Jest to o 8,1 proc. więcej niż w analogicznym okresie ubiegłego roku. Od początku 2019 roku na Lotnisku Chopina odprawiono ok. 11,305 mln. osób w ruchu rozkładowym. Z ruchu niskokosztowego skorzystało ok. 2,739 mln pasażerów. Z kolei połączenia czarterowe wybrało ok. 1,989 mln osób.</p>
      <p>Od stycznia do końca października 2019 roku z Lotniska Chopina w ruchu międzynarodowym podróżowało 14 milionów 572 tysiące osób, a w ruchu krajowym 1 milion 462 tysiące pasażerów. Łącznie z usług stołecznego portu skorzystało już 16,034 mln osób, co stanowi wzrost o 5,1 proc. względem analogicznego okresu roku ubiegłego. Większość pasażerów - 59,3 proc. osób podróżowało w strefie Schengen, a 40,7 proc. wybrało kraje Non-Schengen. Do tej pory (od stycznia do końca października) najpopularniejszym rozkładowym kierunkiem pozostaje Londyn (ponad 861 900 pasażerów), zaś dla operacji nierozkładowych Antalya (ponad 254 00 osób).</p>
      <h3>Nowe połączenia i brak wiz</h3>
      <p>Pojawiły się te nowe połączenia, które powiększyły siatkę krajową. Od 27 października br. PLL LOT wprowadził bezpośrednie loty z Warszawy do Bydgoszczy. Zaplanowano 10 rejsów w tygodniu, które zostały tak dopasowane do siatki przewoźnika, aby umożliwić wygodne przesiadki na inne połączenia. Wśród kierunków krajowych warto też wspomnieć o Lublinie - na tej trasie częstotliwość rejsów wzrasta od sezonu zima 2019/20 do 11 razy w tygodniu, co podobnie jak w przypadku Bydgoszczy zapewni dogodnie możliwości przesiadek na Lotnisku Chopina. Siatka krajowa obejmuje obecnie połączenia do 10 z 14 portów regionalnych funkcjonujących w Polsce.</p>
      <p>Efektem dodania Polski do programu ruchu bezwizowego do USA (Visa Waiver Program) jest ogłoszona w październiku przez polskiego przewoźnika kolejna trasa dalekodystansowa z Warszawy do Ameryki, która będzie 16 tego typu w ofercie portu  – samoloty polecą do San Francisco od 5 sierpnia 2020 roku. Rejsy do miasta znanego z mostu Golden Gate, bliskości Doliny Krzemowej oraz muzeum nieczynnego więzienia Alcatraz będą obsługiwane nowoczesnymi boeingami 787 cztery razy w tygodniu.</p>
      <p>Warto również zwrócić uwagę na wzrost (w okresie styczeń-październik br.) w segmencie cargo, który obejmuje przewóz ładunków na pokładach wszystkich statków powietrznych (79 907,4 ton - wzrost o 4,4 proc), jak również przewóz poczty na pokładach wszystkich statków powietrznych (13 380,9 ton – wzrost o 5,3 proc.).</p>
    </article>
  </body>
</html>