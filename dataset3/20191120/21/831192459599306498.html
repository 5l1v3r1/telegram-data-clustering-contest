<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/thriler-ston-vyrona-echasan-koritsaki-trion-eton-apo-paidiko-stathmo-vinteo/"/>
    <meta property="og:site_name" content="europost.gr"/>
    <meta property="article:published_time" content="2019-11-20T21:48:12+00:00"/>
    <meta property="og:title" content="Θρίλερ στον Βύρωνα: «Έχασαν» κοριτσάκι τριών ετών από παιδικό σταθμό! (Βίντεο)"/>
    <meta property="og:description" content="Μέγιστο κίνδυνο διέτρεξε 3χρονο κοριτσάκι στον Βύρωνα. Βρισκόταν σε παιδικό σταθμό από όπου χάθηκαν, ξαφνικά, τα ίχνη του. Η μικρή Ηλέκτρα διέφυγε της προσοχής των υπευθύνων, βγήκε στο δρόμο, διασχίζοντας 200 μέτρα! Ευτύχημα ήταν ότι"/>
  </head>
  <body>
    <article>
      <h1>Θρίλερ στον Βύρωνα: «Έχασαν» κοριτσάκι τριών ετών από παιδικό σταθμό! (Βίντεο)</h1>
      <address>
        <time datetime="2019-11-20T21:48:12+00:00">20 Nov 2019, 21:48</time>
      </address>
      <p>Μέγιστο κίνδυνο διέτρεξε 3χρονο κοριτσάκι στον Βύρωνα. Βρισκόταν σε παιδικό σταθμό από όπου χάθηκαν, ξαφνικά, τα ίχνη του. Η μικρή Ηλέκτρα διέφυγε της προσοχής των υπευθύνων, βγήκε στο δρόμο, διασχίζοντας 200 μέτρα! Ευτύχημα ήταν ότι δεν περνούσαν αυτοκίνητα. “Σε διαφορετική περίπτωση θα μπορούσαμε να μιλάμε για… κηδεία”, λέει σοκαρισμένος ο πατέρας.</p>
      <p>Σοκαρισμένη η οικογένεια της 3χρονης Ηλέκτρας στον Βύρωνα από την απίστευτη περιπέτεια της μικρής, που αποκάλυψε το Star. Την περασμένη Παρασκευή (15.11.2019) όπως κάθε πρωί ο πατέρας άφηνε την κόρη στον παιδικό σταθμό.</p>
      <p>Και λίγη ώρα αργότερα άρχιζε το θρίλερ!</p>
      <p>Οι υπεύθυνοι του σταθμού ενημέρωσαν ότι η Ηλέκτρα ήταν άφαντη…</p>
      <p>Όπως καταγγέλλει ο πατέρας, η μικρή κατάφερε να διαφύγει της προσοχής των υπευθύνων και να βγει στο δρόμο χωρίς να την αντιληφθεί κανείς. Σύμφωνα με την μαρτυρία του, το παιδάκι σώθηκε από τύχη, καθώς εκείνη τη στιγμή δεν περνούσαν αυτοκίνητα από το σημείο.</p>
      <p>“Θα μπορούσαμε να μιλάμε είτε για amber alert στην τηλεόραση, είτε ακόμα και για κηδεία…”, λέει σοκαρισμένος ο πατέρας. Άφησε την τρίχρονη κόρη του στον παιδικό σταθμό στον Βύρωνα το πρωί της Παρασκευής. Ήταν ήσυχος για την ασφάλειά της. Ξαφνικά ενημερώθηκε πως η μικρή είχε καταφέρει να ξεφύγει της προσοχής της δασκάλας και να βγει στο δρόμο.</p>
      <p>“Από τα λεγόμενα του παιδικού σταθμού η μία εκδοχή ήταν επειδή είχαν μια θεατρική παράσταση και είχαν αφήσει ανοικτές τις πόρτες για να μεταφερθούν τα σκηνικά και η Ηλέκτρα χώθηκε μέσα σε ένα σκηνικό και ο άνθρωπος που μετέφερε τα σκηνικά την έβγαλε έξω καταλάθος”, λέει ο πατέρας που καταγγέλλει πως το μόλις 3 χρονών παιδί διέσχισε 200 μέτρα και έφτασε μέχρι την λεωφόρο.</p>
      <p>Τη μικρούλα εντόπισε στο δρόμο κάτοικος της περιοχής, και την επέστρεψε στον παιδικό σταθμό. “Ήταν η κυρία στο σπίτι της, την είδε κατέβηκε και την ξαναπήγε στον παιδικό σταθμό”.</p>
      <p>Εντολή για Ένορκη Διοικητική Εξέταση έδωσε ο δήμαρχος Βύρωνα, Γρηγόρης Κατωπόδης.</p>
      <p>Παρακολουθείστε το ρεπορτάζ της τηλεόρασης του Star:</p>
      <figure>
        <iframe src="https://www.youtube.com/embed/Ey4VkubC9A8" width="696" height="392" data-service="Youtube" scrolling="no"/>
      </figure>
    </article>
  </body>
</html>