<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/20/meghalt-az-olimpiai-bajnok-vizilabdazo"/>
    <meta property="og:site_name" content="infostart"/>
    <meta property="article:published_time" content="2019-11-20T21:19:00+00:00"/>
    <meta property="og:title" content="Meghalt az olimpiai bajnok vízilabdázó"/>
    <meta property="og:description" content="Dömötör Zoltán olimpiai és Európa-bajnok vízilabdázó, Eb-aranyérmes úszó 85 évet élt."/>
  </head>
  <body>
    <article>
      <h1>Meghalt az olimpiai bajnok vízilabdázó</h1>
      <address><time datetime="2019-11-20T21:19:00+00:00">20 Nov 2019, 21:19</time> by <a rel="author">Infostart / MTI</a></address>
      <h3>Dömötör Zoltán olimpiai és Európa-bajnok vízilabdázó, Eb-aranyérmes úszó 85 évet élt.</h3>
      <p>Dömötör úszóként kezdte pályafutását, és alig 19 évesen, 1954-ben, Torinóban tagja volt az Európa-bajnokságot nyerő 4x200-as gyorsúszóváltónak. Csak később pártolt át a vízilabdához, ahol úszótudását hasznosítva, ráadásul balkezesként gyorsan a legjobbak sorába emelkedett.</p>
      <p>Szepesi György tette már életében halhatatlanná örökbecsű felszólításával:</p>
      <blockquote>Lőj, Dömötör, lőj!...</blockquote>
      <p>-, és ha nem is lőtt, hanem ejtett, az ő íveléses góljával nyert a szovjetek ellen 5-2-re, és lett aranyérmes az 1964-es tokiói olimpián a pólóválogatott. (Az ötödik góllal lett a magyarok gólaránya jobb a jugoszlávokénál.)</p>
      <figure>
        <iframe src="https://www.youtube.com/embed/bMpZyUVLc2g" width="560" height="315" data-service="Youtube" scrolling="no"/>
      </figure>
      <blockquote>A nemzeti együttesben 116 mérkőzésen játszott,</blockquote>
      <p>a legkiemelkedőbben a már említett tokiói olimpián, amikor az aranyérmet bebiztosító gólját is szerezte. Előtte Rómában, utána pedig Mexikóvárosban volt tagja a bronzéremig jutó magyar együttesnek, miként helyet kapott a Budapesten, 1958-ban, majd Lipcsében, 1962-ben Európa-bajnok válogatottban is.</p>
      <p>Az Olimpiai Bajnokok Klubjának 2004-től 2012-ig volt elnöke. Temetéséről később intézkednek.</p>
      <p>
        <i>Nyitókép: Pixabay.com</i>
      </p>
    </article>
  </body>
</html>