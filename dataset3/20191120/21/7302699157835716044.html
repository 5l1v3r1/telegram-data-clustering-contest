<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/local/detail/9620000111579"/>
    <meta property="og:site_name" content="MGR Online"/>
    <meta property="article:published_time" content="2019-11-20T21:13:00+00:00"/>
    <meta property="og:title" content="หนุ่มแกร็บฟู้ดโร่แจ้งตำรวจอุดรฯ ถูกลูกค้าหลอกสั่งอาหาร-ซื้อบัตรเติมเงิน"/>
    <meta property="og:description" content="อุดรธานี-แบบนี้ก็มีด้วย! หนุ่มแกร็บฟู้ดอุดรฯ โร่ขึ้นโรงพักแจ้งความ หลังถูกลูกค้าหลอกสั่งอาหาร พร้อมให้ซื้อยา และเติมเงินเข้าระบบทรูวอลเล็ทอีก 200 บาท แต่ถึงที่หมายกลับไร้เงาลูกค้า รับเพิ่งเคยถูกหลอกครั้งแรก"/>
  </head>
  <body>
    <article>
      <h1>หนุ่มแกร็บฟู้ดโร่แจ้งตำรวจอุดรฯ ถูกลูกค้าหลอกสั่งอาหาร-ซื้อบัตรเติมเงิน</h1>
      <address><time datetime="2019-11-20T21:13:00+00:00">20 Nov 2019, 21:13</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011544801.JPEG"/>
      </figure>
      <p>อุดรธานี - แบบนี้ก็มีด้วย! หนุ่มแกร็บฟู้ดอุดรฯ โร่ขึ้นโรงพักแจ้งความ หลังถูกลูกค้าหลอกสั่งอาหาร พร้อมให้ซื้อยา และเติมเงินเข้าระบบทรูวอลเล็ทอีก 200 บาท แต่ถึงที่หมายกลับไร้เงาลูกค้า รับเพิ่งเคยถูกหลอกครั้งแรก</p>
      <figure>
        <img src="https://mpics.mgronline.com/pics/Images/562000011544802.JPEG"/>
        <figcaption>นายกฤษณะ เหล่าอรรคะ พนักงานแกร็บฟู้ดอุดรธานี</figcaption>
      </figure>
      <p>วันนี้ (20 พ.ย. 62) ร.ต.อ.ชินาธิป บัวเข็ม รอง สว.สอบสวน สภ.เมืองอุดรธานี ได้รับแจ้งจากนายกฤษณะ เหล่าอรรคะ อายุ 40 ปี อยู่ที่ 199/320 ม.5 ต.สามพร้าว อ.เมือง จ.อุดรธานี พนักงานขี่รถส่งอาหารแกร็บฟู้ด ว่ามีลูกค้าใช้ชื่อว่า Nawin Sandee สั่งก๋วยเตี๋ยวจากร้านในแอปพลิเคชันแกร็บ และได้แชตฝากซื้อยากับบัตรเติมเงินทรูวอลเล็ท จำนวน 200 บาท ซึ่งเมื่อตนไปถึงจุดหมายที่ส่งอาหารพร้อมกับสิ่งของที่ลูกค้าสั่ง แต่กลับไม่พบลูกค้า จึงมาแจ้งความพร้อมนำหลักฐานแชตคุยผ่านในแอปพลิเคชันให้เจ้าหน้าที่ตำรวจ<br/><br/>นายกฤษณะเล่าว่า ปกติลูกค้าจะสั่งอาหารเข้ามาในแอปพลิเคชันของแกร็บ แล้วตนได้รับคำสั่งซื้อให้ไปรับออเดอร์ที่ร้านก๋วยเตี๋ยวหน้าตลาดหนองขอนกว้าง โดยระบุส่งที่หมู่บ้านสิทธารมย์ ถ.รอบเมือง ซึ่งลูกค้าได้แชตมาในแอปพลิเคชันว่าฝากซื้อยาแก้ไอและยาแก้ปวด พร้อมให้ตนเติมเงินเข้าในระบบทรูวอลเล็ท จำนวน 400 บาทให้ด้วย<br/><br/>ตนบอกลูกค้าว่ามีเงินสดติดตัวอยู่เพียง 200 บาทเท่านั้น ลูกค้าจึงบอกให้เติมให้ก่อน 200 บาท เมื่อตนขี่รถไปถึงตามที่มีการปักหมุดไว้ก็ไม่พบลูกค้า พยายามโทร.ติดต่อก็ไม่สามารถติดต่อได้ จึงเข้ามาแจ้งความดังกล่าว โดยเหตุการณ์แบบนี้ตนเพิ่งเคยเจอครั้งแรก</p>
      <figure>
        <img src="https://mpics.mgronline.com/pics/Images/562000011544803.JPEG"/>
      </figure>
      <p>ด้าน ร.ต.อ.ชินาธิป บัวเข็ม รอง สว.สอบสวน สภ.เมืองอุดรธานี เปิดเผยว่า เบื้องต้นได้รับแจ้งความจากผู้เสียหาย และลงบันทึกประจำวันไว้เป็นหลักฐาน จากนี้ทางตำรวจจะได้ติดต่อไปตามข้อมูลของลูกค้าที่มีการสั่งอาหารผ่านแอปพลิเคชันแกร็บ ไปตรวจสอบหาข้อมูลผู้ที่ใช้เบอร์โทรศัพท์เข้ามาหลอกสั่งอาหาร พร้อมเรียกตัวมาสอบปากคำ และดำเนินการตามกฎหมายต่อไป</p>
      <related>
        <h4>แกลเลอรี</h4>
        <a href="https://mgronline.com/local/photo-gallery/9620000111579"/>
      </related>
    </article>
  </body>
</html>