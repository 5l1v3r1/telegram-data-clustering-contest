<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/ropa-vyrazne-zdrazuje-ceny-si-pripisuji-zhruba-tri-procenta/1823379?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-20T17:56:00+00:00"/>
    <meta property="og:title" content="Ropa výrazně zdražuje, ceny si připisují zhruba tři procenta"/>
    <meta property="og:description" content="Londýn/New York - Ceny ropy se dnes výrazně zvyšují, připisují si zhruba tři procenta. K růstu přispěly údaje o zásobách suroviny ve Spojených státech a také ujištění Ruska, že země bude nadále spolupracovat s Organizací zemí vyvážejících ropu (OPEC) na zajištění rovnováhy na trhu."/>
  </head>
  <body>
    <article>
      <h1>Ropa výrazně zdražuje, ceny si připisují zhruba tři procenta</h1>
      <address><time datetime="2019-11-20T17:56:00+00:00">20 Nov 2019, 17:56</time> by <a rel="author" href="http://www.ctk.cz/" target="_blank">ČTK</a></address>
      <p>Londýn/New York - Ceny ropy se dnes výrazně zvyšují, připisují si zhruba tři procenta. K růstu přispěly údaje o zásobách suroviny ve Spojených státech a také ujištění Ruska, že země bude nadále spolupracovat s Organizací zemí vyvážejících ropu (OPEC) na zajištění rovnováhy na trhu.</p>
      <p>Krátce před 18:00 SEČ vykazovala cena severomořské ropy Brent nárůst o 2,7 procenta na 62,56 dolaru za barel. Cena americké lehké ropy West Texas Intermediate (WTI) si ve stejnou dobu připisovala 3,1 procenta na 56,90 dolaru za barel.</p>
      <p>Americký vládní Úřad pro energetické informace (EIA) dnes oznámil, že zásoby ropy v USA minulý týden vzrostly o 1,4 milionu barelů. Růst zásob tak byl méně výrazný, než se očekávalo. Analytici v anketě agentury Reuters předpovídali růst o 1,5 milionu barelů a úterní zpráva soukromého institutu API hovořila dokonce o přírůstku v rozsahu šesti milionů barelů.</p>
      <p>Ruský prezident Vladimir Putin dnes uvedl, že společným cílem Ruska a kartelu OPEC je udržení rovnováhy na trhu. Kartel OPEC a jeho spojenci včetně Ruska se už začátkem července domluvili na prodloužení dohody o omezení těžby o devět měsíců, což znamená do konce března příštího roku. O své těžební politice budou znovu jednat 5. a 6. prosince ve Vídni.</p>
      <h3>Ceny ropy v dolarech za barel (asi 159 litrů):</h3>
      <ul>
        <li>BURZA | TYP | KONTRAKT | ZÁVĚREČNÁ CENA | PŘEDCHOZÍ ZÁVĚR</li>
        <li>Londýn - ICE | Brent | leden | 62,56 | 60,91</li>
        <li>New York - NYMEX | WTI | prosinec | 56,90 | 55,21</li>
      </ul>
    </article>
  </body>
</html>