<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/598324/dlefkosias-ypervolikes-oi-topothetiseis-oti-den-oloklironontai-ta-erga"/>
    <meta property="og:site_name" content="SIGMALIVE"/>
    <meta property="article:published_time" content="2019-11-20T17:20:00+00:00"/>
    <meta property="og:title" content="Δ.Λευκωσίας: Υπερβολικές οι τοποθετήσεις ότι δεν ολοκληρώνονται τα έργα"/>
    <meta property="og:description" content="Υπερβολικές θεωρεί ο Δήμος Λευκωσίας τις τοποθετήσεις ότι «δεν ολοκληρώνεται» το έργο ανάπλασης του εμπορικού τριγώνου Μακαρίου-Στασικράτους-Ευαγόρου (Φάση..."/>
  </head>
  <body>
    <article>
      <h1>Δ.Λευκωσίας: Υπερβολικές οι τοποθετήσεις ότι δεν ολοκληρώνονται τα έργα</h1>
      <address><time datetime="2019-11-20T17:20:00+00:00">20 Nov 2019, 17:20</time> by <a rel="author">SigmaLive</a></address>
      <p>Υπερβολικές θεωρεί ο Δήμος Λευκωσίας τις τοποθετήσεις ότι «δεν ολοκληρώνεται» το έργο ανάπλασης του εμπορικού τριγώνου Μακαρίου-Στασικράτους-Ευαγόρου (Φάση Α’).</p>
      <p>Σε σημερινή ανακοίνωση, ο Δήμος Λευκωσίας αναφέρει ότι τα χρονοδιαγράμματα υλοποίησης του έργου τηρούνται ικανοποιητικά, λαμβάνοντας υπόψη, όπως αναφέρει, «τις ήδη εγκεκριμένες από τα αρμόδια τμήματα του Κράτους, δικαιολογημένες, παρατάσεις οι οποίες προνοούνται και στο Συμβόλαιο».<br/><br/>Αναφέρει επίσης ότι είχε υποσχεθεί ότι το τμήμα της Στασικράτους μεταξύ Μνασιάδου και Σπύρου Κυπριανού μέχρι τα Χριστούγεννα θα βρισκόταν στο στάδιο ολοκλήρωσης του υποστρώματος από οπλισμένο σκυρόδεμα και προσθέτει πως «αυτή την στιγμή βρίσκεται ήδη σε πολύ πιο προχωρημένο στάδιο».<br/><br/>Σύμφωνα με τον Δήμο Λευκωσίας, για δεκαετίες η πολιτεία και οι Αρχές συναινούσαν και προωθούσαν την άναρχη οριζόντια εξάπλωση της πόλης και την χωρίς σχεδιασμό δημιουργία εμπορικών αξόνων και εμπορικών κέντρων στην περιφέρεια, στην απουσία της προαπαιτούμενης αύξησης του πληθυσμού και χωρίς αντισταθμιστικά μέτρα για το κέντρο, πολιτική, όπως σημειώνει, που οδηγούσε σιωπηλά, με την ανοχή όλων, σταδιακά στην υποβάθμιση της εμπορικότητας του αστικού κέντρου.<br/><br/>Προσθέτει ότι το 2016 παρείχε, για συγκεκριμένη χρονική περίοδο, οικονομικά κίνητρα για προσέλκυση επιχειρήσεων στην περιοχή, προσπάθεια, όπως αναφέρει, που απέφερε το επιθυμητό αποτέλεσμα και το 2017 πολύ λίγα υποστατικά παρέμεναν άδεια.<br/><br/>Σε σχέση με το θέμα της τμηματικής παραλαβής του έργου, ο Δήμος Λευκωσίας διευκρινίζει ότι «το Συμβόλαιο με τον εργολάβο δεν προνοούσε τμηματική παραλαβή, αφού αυτό θα απαιτούσε αρκετά μεγαλύτερο χρόνο υλοποίησης του έργου στο σύνολό του», προσθέτοντας, ωστόσο, ότι «μετά από αιτήματα των καταστηματαρχών, επιχειρηματιών και κατοίκων της περιοχής, προχώρησε στην επανεξέταση του θέματος, διεκδίκησε και η Κεντρική Επιτροπή Αλλαγών και Απαιτήσεων ενέκρινε την τμηματική παραλαβή».<br/><br/>Σημειώνει πως αυτή την στιγμή βρίσκεται σε συζήτηση με τον εργολάβο για τον καθορισμό των λεπτομερειών.<br/><br/>Αναφέροντας ότι η προσπάθεια για διευκόλυνση των κατοίκων και επιχειρήσεων της περιοχής είναι συνεχής, ο Δήμος Λευκωσίας αναφέρει ότι ενόψει της εορταστικής περιόδου Δεκεμβρίου, στόχος του, μετά από συνεννόηση με τον εργολάβο, είναι μέχρι τις αρχές Δεκεμβρίου στα τμήματα του έργου όπου έχουν ολοκληρωθεί τα δάπεδα, δηλαδή στις οδούς Μνασιάδου, Πριγκιπίσσης Ντε Τύρας, Στασικράτους (μεταξύ Μνασιάδου &amp; Θ. Δέρβη), Θεοφάνη Θεοδότου που αφορούν περίπου το 70% της περιοχής, να γίνουν διευθετήσεις ώστε να κλείσουν προσωρινά όλα τα στόμια φρεατίων, λασάνια και άλλες πρόνοιες (για δέντρα, αστική επίπλωση κ.α.) και να αφαιρεθούν τα κιγκλιδώματα ώστε να διευκολυνθεί η κυκλοφορία των πεζών.<br/><br/>Αναφέρει ότι στο τμήμα της Στασικράτους, μεταξύ Μνασιάδου και Σπύρου Κυπριανού, θα είναι ολοκληρωμένο το υπόστρωμα από μπετόν, όπως είχε υποσχεθεί ο Δήμος στους καταστηματάρχες, και επιπλέον θα είναι τοποθετημένα πέραν του 40% των δαπέδων.<br/><br/>Προσθέτει ότι στο τμήμα αυτό θα γίνουν διευκολύνσεις για την ασφαλή κυκλοφορία των πεζών αλλά θα υπάρχουν προστατευτικά κιγκλιδώματα ασφαλείας διότι ο εργολάβος θα συνεχίζει να εργάζεται απρόσκοπτα στο συγκεκριμένο τμήμα του έργου.<br/><br/>Τέλος, ο Δήμος Λευκωσίας αναφέρει ότι η φύτευση των ώριμων δέντρων και η τοποθέτηση της αστικής επίπλωσης θα γίνονται σταδιακά/εξελικτικά μέχρι την ολοκλήρωση του έργου.</p>
    </article>
  </body>
</html>