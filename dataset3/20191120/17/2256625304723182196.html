<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158949_1042.html"/>
    <meta property="og:site_name" content="Novsport"/>
    <meta property="article:published_time" content="2019-11-20T17:24:00+00:00"/>
    <meta property="og:title" content="ММС дава на БФС пари по две програми, едната е от 2007 г. за деца"/>
    <meta property="og:description" content="Другата, по която държавата дава пари за футбол, обхваща елитните юношески групи в България"/>
  </head>
  <body>
    <article>
      <h1>ММС дава на БФС пари по две програми, едната е от 2007 г. за деца</h1>
      <address><time datetime="2019-11-20T17:24:00+00:00">20 Nov 2019, 17:24</time> by <a rel="author">Велизар Антов</a></address>
      <p>Финансирането на Българския футболен съюз от страна на Министерството на младежта и спорта идва по две програми. <br/><br/>Едната е за детски и масов спорт, която съществува от 2007 година. <br/><br/>По нея са екипите за детските отбори, които всяка година са над 500. За всеки от тях се правят по 20 комплекта. <br/><br/>Накрая най-добрите се награждават на специална церемония от асоциацията на професионалните футболисти.<br/><br/>Точно по тази програма се визира фирма “Космос”, която нашумя след репортаж на bTV. Тя наистина е на афганистанец, който от години работи в България и има роден паспорт. <br/><br/>През последните няколко десетилетия тя е правила екипи на повечето български отбори, като до момента няма никакви оплаквания за качеството. Той имаше брак с българка, а само допреди 3 години офисът му бе на сектор “В” на националния стадион.<br/><br/>Преди доста години гръмна и скандал по време на поредната криза в ЦСКА, когато бяха купени червени екипи от “Космос”, като след това логото бе заличено и на негово място се появи “Найк”.<br/><br/>Спешна проверка на асоциацията на футболистите показа, че отбор от Годеч не е участвал в последните години в нея, като по това време е нямало как просто да получи екипировка.<br/><br/>Другата програма, по която държавата дава пари за футбол, е по линия на спорта за високо майсторство. Тя обхваща елитните юношески групи в България.<br/><br/>Програмата стартира през 2016 година, като първата сума бе 1 милион лева. След това стават 1,15 милиона, 1,18 милиона и за тази година отново са 1,15 милиона лева.<br/><br/>Парите се изразходват за прегледи на всички юноши в България, като данните им се вкарват в обща информационна система, общи лагери на отборите и контроли.<br/><br/>По тази програма от БФС са използвали различни хотели, като сред тях има такива в Банско, Сливен, Говедарци и София, като всяка година се добавят и нови. Търсят се такива, където наблизо има стадион, който да се ползва от юношите. В момента в първенството има три елитни юношески групи - до 19, до 17 и до 15 години, като във всяка от тях има по 16 отбора. <br/><br/>Единствено при най-големите останаха 15, след като “Марек” (Дупница) прекрати участието си след изиграването на 6 кръга, в които записа 6 загуби с голова разлика от 2:46. Тази година бе разширено участието на по-малките, като бяха включени всички професионални клубове и от Втора лига, защото големите обикновено водят подготовка с първия отбор и просто са недостатъчно, за да се направи по-обстойно изследване.<br/><br/>БФС ползва и базата на “Спортпалас” във Варна за селекцията на юношеските национални отбори.<br/><br/>УЕФА лично е избрала Сливен за център на европейското първенство за юноши преди години, уточниха от БФС.<br/><br/>За първенството бяха инвестирани над 800 000 лева в необходимите терени за тренировки, като бяха използвани дори и неработещи стадиони, защото стават за заниманията, а при тях не се допуска публика.<br/><br/>По принцип евроцентралата даде доста висока оценка на турнира, който се проведе в България, като негов директор бе Павел Колев, който вече е шеф на “Левски”.</p>
    </article>
  </body>
</html>