<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cancan.ro/clipe-de-groaza-intr-o-scoala-din-constanta-un-elev-de-14-ani-l-a-injunghiat-pe-un-coleg-in-picior-20096642"/>
    <meta property="og:site_name" content="Cancan.ro"/>
    <meta property="article:published_time" content="2019-11-20T17:11:35+00:00"/>
    <meta property="og:title" content="Clipe de groază într-o școală din Constanța. Un elev de 14 ani l-a înjunghiat pe un coleg în picior"/>
    <meta property="og:description" content="Un elev de 14 ani și-a înjunghiat, miercuri, colegul de clasă în picior, după un conflict care a avut loc într-o pauză. Agresiunea a avut loc pe holul"/>
  </head>
  <body>
    <article>
      <h1>Clipe de groază într-o școală din Constanța. Un elev de 14 ani l-a înjunghiat pe un coleg în picior</h1>
      <address><time datetime="2019-11-20T17:11:35+00:00">20 Nov 2019, 17:11</time> by <a rel="author">Alice Zotta</a></address>
      <p>
        <b>Un elev de 14 ani și-a înjunghiat, miercuri, colegul de clasă în picior, după un conflict care a avut loc într-o pauză. Agresiunea a avut loc pe holul școlii în care învață cei doi tineri, iar polițiștii au deschis în acest caz un dosar penal.</b>
      </p>
      <p>Evenimentul a avut loc miercuri la Școala gimnazială nr. 5 din Constanța, iar motivul pentru care cei doi minori s-au certat pare să fie unul mai vechi, legat de niște jocuri online, susțin surse judiciare.</p>
      <p><i><b>“Polițiștii Secției 1 au fost sesizați cu privire la faptul că doi elevi ai Școlii Gimnaziale nr. 5 au fost implicați într-un conflict. Deplasați la fața locului, polițiștii au constatat faptul că un minor, de 14 ani, în urma unui conflict mai vechi, a fost agresat, fiind înțepat cu un obiect tăietor înțepător, în coapsa piciorului drept, de către un alt coleg de clasă, în vârstă de 14 ani, în timp ce se aflau în pauză, pe holul școlii”</b></i>, a informat IPJ Constanța.</p>
      <p>Elevul rănit a fost preluat de un echipaj de ambulanță și transportat la spital, însă nu a fost internat, medicii constatând că viața nu i-a fost pusă în pericol. Polițiștii constănțeni au început cercetarea penală pentru lovire sau alte violențe, dar și pentru portul sau folosirea fără drept de obiecte periculoase.</p>
    </article>
  </body>
</html>