<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/20/ideia-da-ima-limit-na-bolnichnite-do-15-na-godina.430274"/>
    <meta property="og:site_name" content="Dnes.bg"/>
    <meta property="article:published_time" content="2019-11-20T17:15:00+00:00"/>
    <meta property="og:title" content="Идея: Да има лимит на болничните – до 15 на година"/>
    <meta property="og:description" content="Бисер Петков: Обсъжда се и лекарите да изписват до 7 дни | Dnes.bg"/>
  </head>
  <body>
    <article>
      <h1>Идея: Да има лимит на болничните – до 15 на година</h1>
      <h2>Бисер Петков: Обсъжда се и лекарите да изписват до 7 дни</h2>
      <address><time datetime="2019-11-20T17:15:00+00:00">20 Nov 2019, 17:15</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Работодателите да плащат не повече от 15 дни болнични в годината. Това е една от идеите за справяне на проблема с фалшивите болнични. Тя ще бъде обсъдена от социалните партньори в Тристранния съвет, съобщи социалният министър Бисер Петков по БНТ.</p>
      <p>Сред предложенията за решаване на проблема с фалшивите болнични е и личният лекар да има право да ни дава по-малко дни болнични.</p>
      <p>Личният лекар сега може да издава болничен лист до 14 дни. "Обсъжда се предложение да се намали този срок - мисля, че и от лекарските среди се изказаха подкрепа до 7 дни", обясни Петков.</p>
      <p>Приходната агенция събира вноските за болнични, издаването им се контролира от здравните инспекции, а НОИ ги плаща. Това прави контролът неефективен, твърди председателят на парламентарната социална комисия Хасан Адемов.</p>
      <p>"Ако НОИ, който плаща през всичките тези години болничните листи, има възможности за контрол, нещата може да се развият в друга посока", категоричен е той.</p>
      <p>Според министър Петков НОИ и сега осъществява контрол върху издадените болнични листове и е една от институциите, които имат право да обжалват тези болнични листове. "Явно трябва по-добре да се координират контролните механизми, така че да бъдат по-ефективни", смята той.</p>
      <p>Според омбудсмана Диана Ковачева трябва да има и механизъм, чрез който да се контролира спазва ли се режимът предписан в болничния лист.</p>
      <related>
        <h4>Още по темата</h4>
        <a href="https://www.dnes.bg/politika/2019/11/15/kak-se-hvashtat-falshivi-bolnichni-vlastta-razchita-na-syvestta-na-horata.429781"/>
        <a href="https://www.dnes.bg/obshtestvo/2019/11/15/koi-predloji-za-bolnichnite-raznoboi-v-ns-i-koaliciiata.429732"/>
        <a href="https://www.dnes.bg/obshtestvo/2019/11/14/vlastta-reshi-bez-pari-za-pyrviia-den-bolnichen.429642"/>
      </related>
    </article>
  </body>
</html>