<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/685574/antikapnistikos-nomos-ki-omos-thespistike-gia-proti-fora-to1856"/>
    <meta property="og:site_name" content="enikos.gr"/>
    <meta property="article:published_time" content="2019-11-20T17:48:00+00:00"/>
    <meta property="og:title" content="Αντικαπνιστικός νόμος: Κι όμως θεσπίστηκε για πρώτη φορά το...1856"/>
    <meta property="og:description" content="Συγκεκριμένα, σε διάταγμα που έφερε την υπογραφή της..."/>
  </head>
  <body>
    <article>
      <h1>Αντικαπνιστικός νόμος: Κι όμως θεσπίστηκε για πρώτη φορά το...1856</h1>
      <address>
        <time datetime="2019-11-20T17:48:00+00:00">20 Nov 2019, 17:48</time>
      </address>
      <p>Το 1856, επί Όθωνα, είχε θεσπιστεί για πρώτη φορά -θεωρητικά τουλάχιστον -η απαγόρευση του <a href="http://www.enikos.gr/society/685558/ti-leei-sto-enikosgr-o-kapnistis-pou-egine-viral-me-tin-patenta-t">καπνίσματος </a>στα δημόσια κτίρια. Συγκεκριμένα, σε διάταγμα που έφερε την υπογραφή της Βασίλισσας Αμαλίας αναφερόταν ότι «απαγορεύεται η χρήσις του καπνίζειν είτε δια καπνοσυρίγκων (τσιμπουκίων), είτε διά σιγάρων, εις πάντας εν γένει τους υπαλλήλους και υπηρέτας του Κράτους εντός των δημοσίων γραφείων και καταστημάτων». Βέβαια, η απαγόρευση εκείνη, πριν από 163 χρόνια, αποτελούσε μέτρο πρόληψης πυρκαγιών.</p>
      <p>Στο διάταγμα αυτό αναφέρθηκε και ο Πρωθυπουργός Κυριάκος Μητσοτάκης στην ομιλία του, κατά τη διάρκεια της παρουσίασης του Εθνικού Σχεδίου Δράσης κατά του Καπνίσματος.</p>
      <p>«Ένδεκα νομοθετήματα, προεδρικά διατάγματα και υπουργικές αποφάσεις μέσα σε 10 χρόνια, με μηδενικά αποτελέσματα. Αυτός είναι ο θλιβερός απολογισμός της απαγόρευσης καπνίσματος σε κλειστούς χώρους, που υποτίθεται ότι θεσμοθετήθηκε το 2009. Κι όμως, ενάμιση αιώνα μετά την επίσημη κατάργηση «καπνοσυρίγγων και σιγάρων εις δημόσια καταστήματα» της βασίλισσας Αμαλίας, η Ελλάδα μοιάζει αγκιστρωμένη στο παρελθόν…» είπε μεταξύ άλλων ο κ. Μητσοτάκης.</p>
      <figure>
        <img src="http://media.enikos.gr/data/photos/685574_6830f05d6b-be08dccc97ba593a.jpg"/>
      </figure>
      <p>Ολόκληρος ο "αντικαπνιστικός νόμος" της εποχής εκείνης</p>
      <p>«ΔΙΑΤΑΓΜΑ</p>
      <p>Περί απαγορεύσεως του καπνίζειν εντός των δημοσίων γραφείων και καταστημάτων.</p>
      <p>Ο Θ Ω Ν</p>
      <p>Ε Λ Ε Ω Θ Ε Ο Υ</p>
      <p>ΒΑΣΙΛΕΥΣ ΤΗΣ ΕΛΛΑΔΟΣ</p>
      <p>Θέλοντες να προλάβωμεν όσον ένεστι τα εξ ενδεχομένων πυρκαϊών δυστυχήματα, επί τη προτάσει του Ημετέρου επί των Εσωτερικών Υπουργού, απεφασίσαμεν και διατάττομεν.</p>
      <p>Α΄. Απαγορεύεται η χρήσις του καπνίζειν είτε δια καπνοσυρίγκων (τσιμπουκίων), είτε διά σιγάρων, εις πάντας εν γένει τους υπαλλήλους και υπηρέτας του Κράτους εντός των δημοσίων γραφείων και καταστημάτων.</p>
      <p>Β΄. Η απαγόρευσις αύτη επεκτείνεται και εις πάντα άλλον προσερχόμενον εις τα ειρημένα καταστήματα και γραφεία χάριν υποθέσεως ή άλλης τινός αιτίας.</p>
      <p>Γ΄. Ο Ημέτερος επί των Εσωτερικών Υπουργός θέλει δημοσιεύσει και εκτελέσει το παρόν Διάταγμα.</p>
      <p>Εν Αθήναις, την 31 Ιουλίου 1856</p>
      <p>Εν ονόματι του Βασιλέως</p>
      <p>Η Βασίλισσα</p>
      <p>Α Μ Α Λ Ι Α».</p>
      <related>
        <h4>σχετικά άρθρα</h4>
        <a href="http://www.enikos.gr/society/685386/to-elliniko-daimonio-vrike-ton-tropo-na-kapnizei-entos-katastimat%0A%20%20%20%20%0A"/>
        <a href="http://www.enikos.gr/society/685350/afto-einai-to-spot-gia-tin-proothisi-tou-antikapnistikou-nomou-ka%0A%20%20%20%20%0A"/>
        <a href="http://www.enikos.gr/society/685314/oi-tesseris-axones-tou-ethnikou-schediou-drasis-kata-tou-kapnisma%0A%20%20%20%20%0A"/>
        <a href="http://www.enikos.gr/society/685294/antikapnistikos-nomos-se-leitourgia-to-1142-gia-katangelies-kai-y%0A%20%20%20%20%0A"/>
        <a href="http://www.enikos.gr/society/680382/stoicheia-sok-gia-ton-synchrono-tropo-zois-oi-ellines-den-peinoun%0A%20%20%20%20%0A"/>
        <a href="http://www.enikos.gr/society/685542/tragodia-sti-rodo-nekros-o-odigos-aftokinitou-pou-epese-sti-thala%0A%20%20%20%20%0A"/>
        <a href="http://www.enikos.gr/society/685507/kataschethikan-pano-apo-165000-lathraia-paketa-tsigaron-se-apothi%0A%20%20%20%20%0A"/>
        <a href="http://www.enikos.gr/society/685514/sas-aresei-na-masate-tsichles-afti-i-erevna-sas-endiaferei%0A%20%20%20%20%0A"/>
        <a href="http://www.enikos.gr/society/536535/apothikefse-afton-ton-arithmo-6944-05-05-05%0A%20%20%20%20%0A"/>
      </related>
    </article>
  </body>
</html>