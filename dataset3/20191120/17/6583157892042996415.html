<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/powiedzial-policjantom-ze-jest-u-siebie-i-nikt-nie-bedzie-go-kontrolowal-mial-ponad-2-promile/"/>
    <meta property="og:site_name" content="lublin112.pl"/>
    <meta property="article:published_time" content="2019-11-20T17:52:00+00:00"/>
    <meta property="og:title" content="Powiedział policjantom, że jest u siebie i nikt nie będzie go kontrolował. Miał ponad 2 promile"/>
    <meta property="og:description" content="Na widok policjantów nagle skręcił w drogę gruntową i zaczął uciekać. Po zatrzymaniu stwierdził, że jest u siebie i nikt go nie będzie kontrolował."/>
  </head>
  <body>
    <article>
      <h1>Powiedział policjantom, że jest u siebie i nikt nie będzie go kontrolował. Miał ponad 2 promile</h1>
      <address>
        <time datetime="2019-11-20T17:52:00+00:00">20 Nov 2019, 17:52</time>
      </address>
      <p>
        <b>Na widok policjantów nagle skręcił w drogę gruntową i zaczął uciekać. Po zatrzymaniu stwierdził, że jest u siebie i nikt go nie będzie kontrolował.</b>
      </p>
      <p>We wtorek policjanci patrolujący miejscowość Kajetanówka w powiecie łęczyńskim zauważyli pojazd marki Citroen. Styl jazdy kierowcy wskazywał, że może się on znajdować pod wpływem alkoholu.</p>
      <p>Na widok radiowozu mężczyzna nagle skręcił w drogę gruntową. Pomimo wydawania sygnałów dźwiękowych i świetlnych mężczyzna nie zatrzymał się do kontroli i zaczął uciekać. Ostatecznie dojechał na posesję. W trakcie sprawdzania stanu trzeźwości odtrącił urządzenie Alcoblow i oświadczył, że jest u siebie i nikt go nie będzie kontrolował.</p>
      <p>62-letni mieszkaniec gminy Milejów został obezwładniony i przewieziony do komendy w Łęcznej. Badanie alkomatem wykazało, że mężczyzna miał ponad 2 promile alkoholu. 62-latek będzie musiał się pożegnać na dłuższy czas z prawem jazdy. Grozi mu kara do 2 lat więzienia, sądowy zakaz prowadzenia pojazdów oraz dotkliwe kary finansowe.</p>
      <p>(fot. lublin112.pl – ilustracyjne)</p>
    </article>
  </body>
</html>