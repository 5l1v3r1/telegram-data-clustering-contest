<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191120_04727203"/>
    <meta property="og:site_name" content="De Standaard"/>
    <meta property="article:published_time" content="2019-11-20T17:06:00+00:00"/>
    <meta property="og:title" content="Soulwax kan een Grammy winnen"/>
    <meta property="og:description" content="De broers David en Stephen Dewaele, beter bekend als Soulwax, zijn genomineerd voor een Grammy Award. Zij kunnen de ‘Oscar van de muziek’ winnen in de cate..."/>
  </head>
  <body>
    <article>
      <h1>Soulwax kan een Grammy winnen</h1>
      <address>
        <time datetime="2019-11-20T17:06:00+00:00">20 Nov 2019, 17:06</time>
      </address>
      <p>De broers David en Stephen Dewaele, beter bekend als Soulwax, zijn genomineerd voor een Grammy Award. Zij kunnen de ‘Oscar van de muziek’ winnen in de categorie best remixed recording voor hun remix van het nummer ‘Work it’ van Marie Davidson.</p>
      <p>Een select clubje Belgen ging de Dewaeles vooraf: Soeur Sourire, Toots Thielemans, Jacques Brel, Zap Mama, René Jacobs  en het Brussels Jazz Orchestra. Alleen Soeur Sourire en René Jacobs konden de nominatie ook verzilveren: zij won in 1964 de Grammy voor ‘best ­gospel or other religious recording’ voor het liedje ‘Dominique’, hij in 2005 in de categorie ‘best opera recording’. Tenzij we Wouter De Backer, alias Gotye, meetellen: hij sleepte in 2013 drie beeldjes in de wacht voor ‘Somebody that I used to know’ en Making mirrors, het album waar die song op stond. De Backer is weliswaar in Brugge geboren, maar hij heeft sinds zijn tweede de Australische nationaliteit.</p>
      <p>De Dewaeles brengen origineel materiaal uit met Soulwax en schreven de soundtrack voor films als Belgica van Felix Van Groeningen, waarvoor ze een dozijn bands bedachten en van een eigen sound voorzagen. Maar ze zijn ook al meer dan vijftien jaar bekend voor hun ‘mash ups’ van radicaal verschillende platen, zoals ‘Dreadlock holiday’ van 10CC en ‘Independent women’ van Destiny’s Child, en remixen voor artiesten als Robbie Williams of The Rolling Stones.</p>
      <p>Ongeveer 13.000 leden van de Recording Academy beslissen over de nominaties en over de laureaten van de muziekprijzen, die in meer dan tachtig categorieën worden uitgereikt. Lizzo, Lil Nas X en Billie Eilish zijn de artiesten die dit jaar de meeste nominaties op hun naam schreven.</p>
      <p>
        <b>Lizzo, Lil Nas X en Billie Eilish leiden peloton</b>
      </p>
      <p>Met onder meer nominaties in de categorieën beste lied, beste album, beste popopname, beste r&amp;b-opname en beste nieuwe artiest leidt popster Lizzo, die dit jaar doorbrak dankzij haar monsterhits ‘Juice’ en ‘Truth hurts’ de dans met in totaal acht nominaties. <a href="https://www.standaard.be/cnt/dmf20190630_04486954">Onze recensenten op Rock Werchter ondervonden afgelopen zomer al</a> wat haar songs over <i>body positivity</i> en <i>self love</i>, gecombineerd met <a href="https://www.standaard.be/cnt/dmf20190630_04486542">haar aanstekelijke energie en positiviteit </a>teweegbrachten op de wei.</p>
      <ul>
        <li> <i><a href="https://www.standaard.be/cnt/dmf20190630_04486542">Lees meer: ‘Lizzo brengt de twerk en Rock Twerkter’</a></i></li>
      </ul>
      <p>Billie Eilish, die hits scoorde met ‘Bad guy’ en ‘Bury a friend’, is met haar 17 lentes de jongste artiest die ooit werd genomineerd in de vier topcategorieën van de Grammy’s. Met haar album, ‘When we all fall asleep, where do we go?’, wist de zangeres wereldwijd een gevoelige snaar te raken.</p>
      <ul>
        <li> <i><a href="https://www.standaard.be/cnt/dmf20190328_04287452">Lees meer: ‘Het debuutalbum van Billie Eilish is zonder meer uitstekend’</a></i></li>
      </ul>
      <p>Lil Nas X, die met ‘Old town road’ een recordbrekende oorwurm lanceerde, is net zoals Eilish genomineerd in zes categorieën. De vraag blijft voor hem vooral <a href="https://www.standaard.be/cnt/dmf20190702_04491459">hoe je dé viral hit van het jaar opvolgt</a>.</p>
      <p>De prestigieuze Grammy Awards worden voor de 62ste keer uitgereikt op 26 januari 2020. U kunt de volledige lijst met genomineerden <a href="https://www.grammy.com/grammys/news/2020-grammy-awards-complete-nominees-list">hier bekijken op de website van de Grammy Awards</a>. </p>
    </article>
  </body>
</html>