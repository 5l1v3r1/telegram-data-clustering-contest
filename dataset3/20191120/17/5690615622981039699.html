<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1836886-odin-iz-buksiriv-yakiy-maye-dopraviti-zakhopleni-rf-sudna-pidkhodit-do-odesi"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-20T17:06:00+00:00"/>
    <meta property="og:title" content="Один із буксирів, який має доправити захоплені РФ судна, підходить до Одеси"/>
    <meta property="og:description" content="КИЇВ. 20 листопада. УНН. Один із буксирів, який забрав з Криму захоплені Росією військові кораблі &quot;Нікополь&quot;, &quot;Бердянськ&quot; та &quot;Яни Капу&quot;, підходить до Одеси …"/>
  </head>
  <body>
    <article>
      <h1>Один із буксирів, який має доправити захоплені РФ судна, підходить до Одеси</h1>
      <address><time datetime="2019-11-20T17:06:00+00:00">20 Nov 2019, 17:06</time> by <a rel="author">Тоня Туманова</a></address>
      <p><b>КИЇВ. 20 листопада. УНН.</b> Один із буксирів, який забрав з Криму захоплені Росією військові кораблі "Нікополь", "Бердянськ" та "Яни Капу", підходить до Одеси, передає <b>УНН</b> із посиланням на дані сервісу ships.com.ua.</p>
      <p>Відзначимо, що йдеться про буксир "Гайдамака", який має зайти в Одеський порт, ймовірно, у найближчі хвилини.</p>
      <p>Натомість "Титан" та "Сапфір", які також були задіяні в поверненні українських суден, наразі перебувають неподалік Рибаківки, Миколаївська область.</p>
      <figure>
        <img src="https://www.unn.com.ua/uploads/assets/images/94875698376593873476598375.jpg"/>
      </figure>
      <figure>
        <img src="https://www.unn.com.ua/uploads/assets/images/8765983759875936793468365.jpg"/>
      </figure>
      <p> </p>
      <p>Нагадаємо, 18 листопада командувач ВМС ЗС України Ігор <a href="https://www.unn.com.ua/uk/exclusive/1836402-u-vms-pidtverdili-pochatok-protseduri-peredachi-ukrayini-zakhoplenikh-rosiyeyu-suden-1">Воронченко</a> повідомив <b>УНН</b>, що процедура передачі Україні двох катерів та буксира, які були захоплені РФ у 2018 році біля Керченської протоки, завершується, невдовзі почнеться буксирування суден до Одеси.</p>
      <p>До цього у МЗС РФ 18 листопада заявили, що Москва передала українській стороні <a href="https://www.unn.com.ua/uk/news/1836397-mzs-rf-moskva-peredala-ukrayinskiy-storoni-korabli">кораблі</a>.</p>
      <p>Нагадаємо, 25 листопада 2018 року прикордонні кораблі ФСБ РФ обстріляли і захопили три судна Військово-морських сил ЗС України у складі двох малих броньованих артилерійських катерів "Бердянськ" і "Нікополь" і рейдового буксира "Яни Капу", які здійснювали плановий перехід з порту Одеси в Чорному морі в порт Маріуполь в Азовському морі. Після цього 24 українських моряків заарештували в Криму, потім їх перемістили в російські СІЗО в Москві.</p>
      <p>7 вересня до Києва <a href="https://www.unn.com.ua/uk/news/1823108-privit-sentsov">повернулися</a> 35 заручників, у тому числі 24 моряки. Вони повернулися на батьківщину в межах обміну між Україною і РФ.</p>
    </article>
  </body>
</html>