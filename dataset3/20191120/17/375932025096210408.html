<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/kozelet/kozeleti-hirek/1881594-1881594/"/>
    <meta property="og:site_name" content="Világgazdaság"/>
    <meta property="article:published_time" content="2019-11-20T17:48:00+00:00"/>
    <meta property="og:title" content="Több népszavazási kezdeményezést is elutasított az NVB"/>
    <meta property="og:description" content="Az NVB határozatai nem jogerősek, ellenük a Kúriához lehet fordulni."/>
  </head>
  <body>
    <article>
      <h1>Több népszavazási kezdeményezést is elutasított az NVB</h1>
      <address><time datetime="2019-11-20T17:48:00+00:00">20 Nov 2019, 17:48</time> by <a rel="author">MTI</a></address>
      <p>Nem hitelesítette a szélerőművekről szóló népszavazási kezdeményezéseket szerdai ülésén a Nemzeti Választási Bizottság (NVB).</p>
      <p>A kérdéseket Kassai Dániel nyújtotta be magánszemélyként.</p>
      <ul>
        <li>Az első kérdés azt célozta, hogy szélerőmű a beépített területek határától számított 3 és 12 kilométer közötti sávban legyen csak elhelyezhető.</li>
        <li>A második úgy szólt, hogy szélerőmű a beépített területek határától számított legalább 3 kilométerre legyen elhelyezhető.</li>
        <li>A harmadik kérdés pedig arra vonatkozott, hogy szélerőműveket „a beépített teljesítmény korlátozása nélkül” lehessen telepíteni.</li>
      </ul>
      <p>Az NVB egyhangú döntéssel úgy ítélte meg, hogy a kérdések nem az Országgyűlés feladat- és hatáskörébe tartoznak, hanem a kormányéba, márpedig országos népszavazást csak az Országgyűlés hatáskörébe tartozó kérdésben lehet kezdeményezni. Emellett az NVB szerint a kérdések nem felelnek meg az egyértelműség követelményének sem.</p>
      <p>Kassai egy negyedik kérdést is benyújtott hitelesítésre, ez azt célozta, hogy</p>
      <aside>az Országgyűlés a nyugdíjjogszabályok módosításával tegye lehetővé, hogy a kérdésben megtartott érvényes és eredményes népszavazás napját követő három évig Magyarországon az öregségi nyugdíjkorhatár ne emelkedhessen.</aside>
      <p>Az NVB többsége szerint a kérdés nem egyértelmű sem a választópolgárok, sem a jogalkotó számára.</p>
      <figure>
        <img src="https://www.vg.hu/wp-content/uploads/2019/11/DSOS20191013047.jpg"/>
        <figcaption>Forrás: MTI/Soós Lajos</figcaption>
      </figure>
      <p>Az NVB megtagadta Székely István magánszemély kérdésének hitelesítését is, amellyel azt akarta elérni, hogy</p>
      <aside>a költségvetésben hirdetésre, közvélemény-kutatásra elkölthető pénz feletti rendelkezést osszák fel a kormánypártok és parlamenti ellenzék között „a parlamenti szavazatarány alapján”.</aside>
      <p>Az NVB egyhangúlag úgy döntött, hogy a kérdés nem hitelesíthető, mert nem az Országgyűlés feladat- és hatáskörébe tartozik.</p>
      <p>Az NVB nem hitelesítette Pálfalvi Milán magánszemély kérdését sem, amely</p>
      <aside>egy olyan államigazgatási szervet hozatott volna létre az Országgyűléssel, amely a terhességmegszakítások megelőzése érdekében országos szinten felügyelné és koordinálná az állam magzati életet védő tevékenységét, és annak hatékonyabbá tétele érdekében magánadományokat gyűjtene.</aside>
      <p>Az NVB egyhangú döntése szerint a kérdés államigazgatási szerv létrehozására vonatkozna, ilyenről azonban nem lehet népszavazást tartani. Emellett a kérdés érinti a költségvetést is és megtévesztő, mert azt a látszatot kelti, hogy jelenleg nincs ilyen szerv.</p>
      <p>Az NVB határozatai nem jogerősek, ellenük a Kúriához lehet fordulni.</p>
    </article>
  </body>
</html>