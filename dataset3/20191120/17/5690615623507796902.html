<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1836882-zelenskiy-visloviv-spivchuttya-rodini-zagiblogo-komandira-128-yi-brigadi"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-20T17:01:00+00:00"/>
    <meta property="og:title" content="Президент висловив співчуття родині загиблого командира 128-ї бригади"/>
    <meta property="og:description" content="КИЇВ. 20 листопада. УНН. Президент України Володимир Зеленський висловив співчуття родині загиблого командира 128-ї окремої гірсько-штурмової бригади Євгена …"/>
  </head>
  <body>
    <article>
      <h1>Президент висловив співчуття родині загиблого командира 128-ї бригади</h1>
      <address><time datetime="2019-11-20T17:01:00+00:00">20 Nov 2019, 17:01</time> by <a rel="author">Саша Картер</a></address>
      <p><b>КИЇВ. 20 листопада. УНН.</b> Президент України Володимир Зеленський висловив співчуття родині загиблого командира 128-ї окремої гірсько-штурмової бригади Євгена Коростельова. Про це повідомляє пресслужба Офісу Президента, передає <b>УНН</b>.</p>
      <p>"Під час операції з розмінування він отримав серйозні поранення та, на жаль, пішов… Але він назавжди з нами. Слава таким героям. Ми їм дуже вдячні. І наші щирі співчуття сім’ї, близьким, рідним і його дітям", – сказав Глава держави, спілкуючись із журналістами в районі Станиці Луганської під час робочої поїздки на Луганщину.</p>
      <p>Зеленський також подякував кожному, хто нині захищає Україну та відстоює її територіальну цілісність.</p>
      <p>"Я хочу подякувати кожному військовому, кожному волонтеру, які зараз допомагають, працюють, захищають нашу країну, наші кордони. Ми хочемо закінчити війну, тому що втрачаємо найкращих людей, найкращих синів та доньок, які захищають нашу країну", – сказав він.</p>
      <p>Нагадаємо, Президент України <a href="https://www.unn.com.ua/uk/news/1836799-zelenskiy-nagorodiv-ordenom-zagiblogo-komandira-128-yi-brigadi?fbclid=IwAR2Ir1Js--GDYmq-WE4fU3WSLQ78QdPTB6E2zdKY1ksfCkFvaeaxWqqlQoM">підписав указ</a> про удостоєння полковника Євгена Коростельова ордена Богдана Хмельницького ІІ ступеня посмертно.</p>
      <p>Як повідомляв <b>УНН</b>, 19 листопада у Харківському військово-медичному клінічному центрі <a href="https://www.unn.com.ua/uk/news/1836563-u-kharkovi-pomer-poraneniy-v-zoni-oos-komandir-128-yi-brigadi?fbclid=IwAR02jWM_rQCwpvMjx3c-OWmMfE3skI2nmgUiQMEVDuTAaTfDKm0qpzvYnS8">помер командир</a> 128-ї окремої гірсько-штурмової бригади полковник Євген Коростельов, який отримав важке поранення у районі проведення операції Об’єднаних сил 12 листопада.</p>
    </article>
  </body>
</html>