<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/penzugy/tozsde/csokkenessel-zartak-a-fobb-europai-piacok-1882092/"/>
    <meta property="og:site_name" content="Világgazdaság"/>
    <meta property="article:published_time" content="2019-11-20T17:58:00+00:00"/>
    <meta property="og:title" content="Csökkenéssel zártak a főbb európai piacok"/>
    <meta property="og:description" content="London, Párizs és Frankfurt is csökkenéssel fejezte be a napot. A BUX történelmi csúcson zárt."/>
  </head>
  <body>
    <article>
      <h1>Csökkenéssel zártak a főbb európai piacok</h1>
      <address><time datetime="2019-11-20T17:58:00+00:00">20 Nov 2019, 17:58</time> by <a rel="author">MTI</a></address>
      <p>Csökkenéssel zártak a vezető nyugat-európai tőzsdék szerdán.</p>
      <ul>
        <li>A londoni FTSE-100 mutató 0,84 százalékos,</li>
        <li>a frankfurti DAX-30 0,48 százalékos mínusszal,</li>
        <li>a párizsi CAC-40 mutató 0,25 százalékos csökkenéssel fejezte be a napot.</li>
      </ul>
      <p>Az euróövezeti vállalatok gyűjtőindexei közül az EuroStoxx50 0,34 százalékos veszteséggel zárta a kereskedést.</p>
      <table bordered="">
        <tr>
          <td><b>Történelmi csúcson zárt a BUX<br/></b>A Budapesti Értéktőzsde részvényindexe 0,73 százalékkal <a href="https://www.vg.hu/penzugy/tozsde/tortenelmi-csucson-zart-a-bux-1881615/">emelkedett</a>.</td>
        </tr>
      </table>
      <p>Szerdán az európai piacokon is részben az amerikai-kínai kereskedelmi konfliktusok rendeződésével szemben támasztott kételyek alakították a tőzsdei árfolyamokat. A befektetői kockázatvállalási hajlandóságot visszavetették Donald Trump amerikai elnök keddi szavai. Trump elnök azzal fenyegetett, hogy abban az esetben, ha nem jön létre az elhúzódó amerikai-kínai kereskedelmi konfliktusokat lezáró megállapodás, az importvámok emelésére is sor kerülhet.</p>
      <figure>
        <img src="https://www.vg.hu/wp-content/uploads/2019/05/felsoshutter-3-e1557832608630.jpg"/>
        <figcaption>Fotó: Shutterstock</figcaption>
      </figure>
      <p>A nagyvállalatok között a nap egyik vesztese a német Continental részvénye volt 1,5 százalékos mínusszal, annak hírére, hogy a cég több mint ötezer fős leépítésre készül. A BMW papírja is 0,3 százalékos gyengüléssel zárt, miután a német autógyártó pénzügyi vezetőjének nyilatkozata szerint a vállalat képviselői költségcsökkentő intézkedésekről tárgyalnak a dolgozókkal.</p>
      <p>Az európai tőzsdezárás után a New York-i tőzsdén</p>
      <ul>
        <li>a 30 vezető iparvállalat DJIA indexe 0,28 százalék,</li>
        <li>a részvények szélesebb körét felölelő S&amp;P500 index 0,21 százalék mínuszban volt,</li>
        <li>a technológiai papírok Nasdaq Composite mutatója pedig 0,15 százalék csökkenést jelzett.</li>
      </ul>
      <p>Az európai tőzsdezárás után az északi-tengeri</p>
      <ul>
        <li>Brent olajfajta hordónkénti ára 1 dollár 82 cent (2,99 százalék)plusszal, 62,73 dolláron állt.</li>
        <li>Az arany unciánkénti ára 0,45 százalékkal, 6,60 dollárral 1467,70 dollárra csökkent.</li>
        <li>A nemzetközi bankközi devizapiacon egy euróért 1,1064 dollárt adtak a délután fél négykor jegyzett 1,1071 dollár után.</li>
      </ul>
    </article>
  </body>
</html>