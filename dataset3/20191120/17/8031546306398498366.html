<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109275-Boyko-Penkov%253A-Do-mesec-shte-izdadem-novi-30-000-donorski-karti"/>
    <meta property="og:site_name" content="Канал 3"/>
    <meta property="article:published_time" content="2019-11-20T17:38:00+00:00"/>
    <meta property="og:title" content="Бойко Пенков: До месец ще издадем нови 30 000 донорски карти"/>
    <meta property="og:description" content="В момента няма проблем с трансплантациите у нас и страната ни е подписала договор с Виена, където се обучават наши медици, допълни той"/>
  </head>
  <body>
    <article>
      <h1>Бойко Пенков: До месец ще издадем нови 30 000 донорски карти</h1>
      <h2>В момента няма проблем с трансплантациите у нас и страната ни е подписала договор с Виена, където се обучават наши медици, допълни той</h2>
      <address>
        <time datetime="2019-11-20T17:38:00+00:00">20 Nov 2019, 17:38</time>
      </address>
      <p><b>"До момента кампанията, в подкрепа на донорството - "Да! За живот!" се развива изключително успешно. Предстои в рамките на месец да бъдат издадени още 30 000 нови карти, за да отговорим на заявките, които са постъпили при нас". <br/></b> </p>
      <p>Това каза зам.-министърът на здравеопазването Бойко Пенков, след като получи донорска карта от доброволците на Българския младежки червен кръст. Те раздаваха такива в градинката на Народния театър, като информираха минувачите колко е важна тази тема да бъде поставена на фокус между хората.</p>
      <p> <br/> </p>
      <p>"Идеята на тази кампания е да се научим да говорим помежду си какво сме решили и каква е нашата воля в случай на инцидент с нас. Ако ние сме направили този разговор предварително в семейството, мисля че няма да има проблем и нужда от промяна в Закона, който казва, че независимо от изразената воля на пострадалия, последната дума е на близките му. Аз съм си попълнил такава карта и съм казал на съпругата ми каква е волята ми и се надявам да не променя решението ми", заяви Пенков.</p>
      <p> </p>
      <p>От думите на здравния зам.-министър стана ясно още, че в момента няма проблем с трансплантациите у нас и страната ни е подписала договор с Виена, където се обучават наши медици.</p>
      <p> </p>
      <p>Пенков увери, че в случай на нужда може да направим нова белодробна трансплантация и подчерта, че от две години имаме предложение от турски и немски професори да бъдем подпомагани.</p>
      <p> </p>
      <p>На въпрос Пенков посочи какви трансплантации се правят у нас и какви все още не.</p>
      <p> </p>
      <p>"Над 50 години правим трансплантации на бъбреци, черен дроб, сърце, вече и на бял дроб, на кожа, стволови клетки. Това което още не е направено е панкреас, но там върви дискусия до колко са ефективни резултатите от интервенцията. Все още не е развита и трансплантацията на черва", отговори той.</p>
      <related>
        <h4>Още по темата</h4>
        <a href="http://kanal3.bg/news/bulgaria/zdraveopazvane/109265-Zapochna-razdavaneto-na-donorski-karti-na-klyuchovi-mesta-v-Sofiya-%2528SNIMKI%2529"/>
        <a href="http://kanal3.bg/news/bulgaria/society/109203-Dobrovolci-na-BMChK-shte-razdavat-Donorski-karti"/>
        <a href="http://kanal3.bg/news/bulgaria/society/108572-Do-godina-reshavat-dali-donorskata-karta-shte-stane-zadaldzitelna"/>
      </related>
    </article>
  </body>
</html>