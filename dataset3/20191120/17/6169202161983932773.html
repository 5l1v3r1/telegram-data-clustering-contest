<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economie.hotnews.ro/stiri-media_publicitate-23503400-dan-andronic-evenimentul-zilei-inchide-varianta-print-1-ianuarie-concentreaza-online-inclusiv-prin-evz.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-20T17:22:00+00:00"/>
    <meta property="og:title" content="Dan Andronic: Evenimentul Zilei închide varianta print de la 1 ianuarie, se concentrează pe online - inclusiv prin &quot;EvZ TV&quot;"/>
    <meta property="og:description" content="Cotidianul Evenimentul zilei, lansat acum 27 de ani, își va închide varianta tipărită de la 1 ianuarie 2020, a spus, miercuri, pentru HotNews.ro proprietarul publicației, Dan Andronic."/>
  </head>
  <body>
    <article>
      <h1>Dan Andronic: Evenimentul Zilei închide varianta print de la 1 ianuarie, se concentrează pe online - inclusiv prin "EvZ TV"</h1>
      <address><time datetime="2019-11-20T17:22:00+00:00">20 Nov 2019, 17:22</time> by <a rel="author">C. Ionescu</a></address>
      <p><b>Cotidianul Evenimentul zilei, lansat acum 27 de ani, își va închide varianta tipărită de la 1 ianuarie 2020, a spus, miercuri, pentru HotNews.ro proprietarul publicației, Dan Andronic. "Eliminăm partea neprofitabilă, printul nu mai merge", a spus Andronic, arătând că publicația urmează să-și întărească prezența pe Internet, inclusiv printr-un proiect de televiziune online. Informația a fost publicată inițial de <a href="https://www.g4media.ro/exclusiv-evenimentul-zilei-varianta-tiparita-se-inchide-de-la-1-ianuarie-dupa-28-de-ani-de-la-prima-aparitie-dan-andronic-echipa-ramane-in-redactia-online-ne-extindem-in-evz-tv-si-in-evz-premium.html">G4Media.ro</a>.</b><br/><br/>Potrivit lui Dan Andronic, EvZ închide ediția tipărită în condițiile în care aceasta "scade cu 5-600 de exemplare la fiecare numărătoare. Când l-am luat, avea 35.000 de exemplare, era pe primul loc". Potrivit ultimelor date BRAT, în al doilea trimestru din acest an Evenimentul Zilei vindea, în medie, 6.800 de exemplare pe apariție, cu un tiraj brut de circa 11.500 exemplare pe apariție.<br/><br/>Între timp, a spus Dan Andronic pentru HotNews.ro, "s-a dublat prețul la hârtie peste noapte - toți ceilalți trebuia să acoperim pierderea" versiunii print.<br/><br/>El a spus că toți ziariștii vor lucra doar pe online și că EvZ negociază intrarea într-un grup, dar nu prin vânzare sau cumpărare, ci printr-o "alianță strategică", în care "fiecare rămâne cu identitatea lui, dar va avea produse complementare, într-un holding". Spunând că nu poate da detalii despre partener, Andronic a susținut că această alianță, ce ar urma să funcționeze în viitorul foarte apropiat, ar urma să fie al doilea cel mai mare grup românesc pe online, după Pro TV.<br/><br/>Potrivit lui Andronic, EvZ va lansa un proiect de televiziune online sub coordonarea lui Mirel Curea, EvZ TV, dar va "revitaliza" și versiunea EvZ Premium, cu "știri mai curate".<br/><br/>Publicația Evenimentul Zilei, lansată în 1992 sub conducerea lui Mihai Cârciog, Cornel Nistorescu și Ion Cristoiu, preluată ulterior de grupuri străine (Gruner&amp;Jahr, ulterior Ringier - actualul deținător al cotidianului Libertatea) a avut o evoluție turbulentă în ultimul deceniu:</p>
      <ul>
        <li>În 2010, a fost preluat de <a href="http://economie.hotnews.ro/stiri-media_publicitate-6901661-update-ringier-romania-vinde-cotidianul-evenimentul-zilei-capital-lui-bobby-paunescu-schimbari-conducerea-ringier-restructurari-diva-inchide-paunescu-vom-grupa-toate-activele-media-intr-grup-avem-vede.htm">Bobby Păunescu</a>, dar a trecut în scurt timp sub <a href="https://www.hotnews.ro/stiri-11987504-tranzactia-evenimentul-zilei-dan-andronic-fost-oficializata-registrul-comertului.htm">controlul lui Dan Andronic</a>.</li>
        <li>În 2014, societatea care editează această publicație și Capital, Editura Evenimentul și Capital, <a href="https://economie.hotnews.ro/stiri-media_publicitate-16628363-societatea-care-editeaza-evenimentul-zilei-capital-cerut-insolventa.htm">și-a cerut insolvența</a>. Luna trecută, instanța a <a href="http://portal.just.ro/3/SitePages/Dosar.aspx?id_dosar=300000000570702&amp;id_inst=3">confirmat planul de reorganizare</a> propus de administratorul judiciar.</li>
        <li>În 2017, <a href="http://mobile.hotnews.ro/stire/22188723">Elena Udrea și Dan Andronic au fost trimiși în judecată</a> în dosarul Evenimentul Zilei-Hidroelectrica, ce arăta că Udrea ar fi avut, printr-o creanță, puterea de a influența activitatea EvZ. Anul acesta, <a href="https://www.hotnews.ro/stiri-esential-23220369-dna-retrimite-judecata-dosarul-care-sunt-vizati-elena-udrea-dan-andronic.htm">DNA a retrimis în judecată dosarul</a>.</li>
      </ul>
      <p> </p>
    </article>
  </body>
</html>