<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/gospodarka-komunalna/w-szczecinie-powstanie-spalarnia-odpadow-medycznych,135288.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-20T17:26:00+00:00"/>
    <meta property="og:title" content="W Szczecinie powstanie spalarnia odpadów medycznych"/>
    <meta property="og:description" content="Ma spalać tonę odpadów medycznych na godzinę, a także wytwarzać energię elektryczną i cieplną - to możliwości spalarni odpadów medycznych, która ma powstać w Szczecinie. List intencyjny w tej sprawie podpisały władze miasta i Pomorski Uniwersytet Medyczny."/>
  </head>
  <body>
    <article>
      <h1>W Szczecinie powstanie spalarnia odpadów medycznych</h1>
      <address><time datetime="2019-11-20T17:26:00+00:00">20 Nov 2019, 17:26</time> by <a rel="author">PAP/JS  </a></address>
      <h4>Ma spalać tonę odpadów medycznych na godzinę, a także wytwarzać energię elektryczną i cieplną - to możliwości spalarni odpadów medycznych, która ma powstać w Szczecinie. List intencyjny w tej sprawie podpisały władze miasta i Pomorski Uniwersytet Medyczny.</h4>
      <hr/>
      <p>List intencyjny w sprawie budowy spalarni odpadów medycznych podpisali prezydent Szczecina Piotr Krzystek i rektor Pomorskiego Uniwersytetu Medycznego prof. dr hab. n.med. Bogusław Machaliński.</p>
      <p>W planach jest budowa nowoczesnego i ekologicznego zakładu wyposażonego w dwie linie przetwarzania odpadów medycznych o wydajności pół tony na godzinę każda. Uczelnia chce wybudować spalarnię na terenie należącego do gminy Szczecin Zakładu Unieszkodliwiania Odpadów na Ostrowie Grabowskim.</p>
      <p>Rektor uczelni Bogusław Machaliński i prezes Zakładu Unieszkodliwiania Odpadów Tomasz Lachowicz podpisali także porozumienie ws. udostępnienia przedstawicielom uczelni terenu Zakładu do przeprowadzenia badań przygotowujących inwestycję.</p>
      <p>Czytaj też:  <a href="https://www.portalsamorzadowy.pl/gospodarka-komunalna/w-gornoslasko-zaglebiowskiej-metropolii-moze-powstac-spalarnia-odpadow,134856.html">W Górnośląsko-Zagłębiowskiej Metropolii może powstać spalarnia odpadów</a></p>
      <p>Koszt inwestycji to około 65 mln zł. Uczelnia chce sfinansować budowę z kredytu oraz dotacji wojewódzkiego funduszu ochrony środowiska.</p>
      <p>"To dla nas ważny, strategiczny temat" - powiedział Machaliński. "Dzisiaj musimy korzystać z usług firm zewnętrznych. Budowa własnej spalarni pozwoli zoptymalizować koszty, a to przełoży się na możliwości opieki nad pacjentem" - dodał.</p>
      <p>Rozpoczęcie budowy spalarni odpadów medycznych planowane jest za cztery lata. Tyle ma trwać przygotowanie analiz prawnych, decyzji środowiskowych i samego projektu instalacji. </p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>