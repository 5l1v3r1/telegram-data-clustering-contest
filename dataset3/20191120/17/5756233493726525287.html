<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622569/%DA%86%D8%B1%D8%A7-%D8%A7%D8%AC%D8%A7%D8%B2%D9%87-%D8%A7%D8%B9%D8%AA%D8%B1%D8%A7%D8%B6-%D8%AE%DB%8C%D8%A7%D8%A8%D8%A7%D9%86%DB%8C-%D9%86%D9%85%DB%8C%E2%80%8C%D8%AF%D9%87%DB%8C%D8%AF-%D8%AE%D8%A8%D8%B1%DA%AF%D8%B2%D8%A7%D8%B1%DB%8C-%D8%A7%D8%B5%D9%88%D9%84%DA%AF%D8%B1%D8%A7-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%A8%D9%86%D8%B2%DB%8C%D9%86%DB%8C-%DB%8C%DA%A9-%D8%B9%D9%85%D9%84%DB%8C%D8%A7%D8%AA-%D8%AA%D8%B1%D9%88%D8%B1%DB%8C%D8%B3%D8%AA%DB%8C-%D8%A8%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-20T17:59:00+00:00"/>
    <meta property="og:title" content="چرا اجازه اعتراض خیابانی نمی‌دهید؟/ خبرگزاری اصولگرا: اعتراضات بنزینی یک عملیات تروریستی بود!"/>
    <meta property="og:description" content="یک خبرگزاری اصولگرا نوشته است که &quot;اعتراضات بنزینی در اصل یک عملیات تروریستی بود.&quot;"/>
  </head>
  <body>
    <article>
      <h1>چرا اجازه اعتراض خیابانی نمی‌دهید؟/ خبرگزاری اصولگرا: اعتراضات بنزینی یک عملیات تروریستی بود!</h1>
      <address>
        <time datetime="2019-11-20T17:59:00+00:00">20 Nov 2019, 17:59</time>
      </address>
      <p>
        <i>یک خبرگزاری اصولگرا نوشته است که "اعتراضات بنزینی در اصل یک عملیات تروریستی بود."</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>خبرگزاری فارس با انتشار یادداشتی درباره اعتراض مردم به گرانی بنزین نوشت: چرا اجازه اعتراض خیابانی نمی‌دهید؟! سوال خوبی است. یک مرور کوتاه کنیم. روز جمعه در ده‌ها شهر اعتراض خیابانی وجود داشت. در رشت و خرم آباد و شیراز و مشهد و غیره. حتی در مشهد، برخی شعار می‌دادند «رضاشاه روحت شاد». چرا ناجا برخورد نکرد؟ تنها در یک شهر برخورد داشتیم؛ سیرجان. چرا؟ یک مقدمه ضروری وجود دارد.</p>
      <p>نویسنده در ادامه افزوده است: تعبیر رهبر انقلاب برای اغتشاشگران بنزینی «اشرار» بود. «اشرار» با «اراذل و اوباش» فرق دارند. اراذل و اوباش اجیر اشرارند. اعتراضات بنزینی در اصل یک عملیات تروریستی بود. از همان روز اول، خاندان منحوس پهلوی تا منافقین، تمام‌قد در صحنه بودند. تمام رسانه‌های ضدانقلاب برنامه‌های عادی خود را تعطیل کردند و نه‌تنها پوشش که آموزش و تهییج اغتشاش را بر عهده داشتند. دعوت‌شان نیز آتش کشیدن بود نه شعار دادن.</p>
      <figure>
        <img src="https://aftabnews.ir/files/fa/news/1398/8/29/361742_494.jpg"/>
      </figure>
      <p>مردم ممکن است در اعتراضات هیجان‌زده شوند و شعارهای تند دهند. ممکن است حتی خطا کنند و از سر عصبانیت سطل آشغال هم آتش بزنند. اما تنها اوباش‌اند که اموال مردم را غارت می‌کنند. تنها اراذل‌اند که پمپ بنزین و بانک آتش می‌زنند. و تنها اشرارند که می‌توانند در این ابعاد اراذل و اوباش اجیر کنند؛ که طبق برآورد اولیه تا 15هزار میلیارد تومان خسارت به کشور وارد شود. مدیر اندیشکده آمریکائی ران پال خبر داد که مرکز ماموریت ایران در سیا با مسئولیت مایکل دی‌آندریا که معروف به «آیت‌‌الله مایک» است این پروژه را در ایران طراحی و اجرایی کرده است. و حالا چند روزی است که یک سوال مهم از سوی کاربران مطرح می شود که: «چرا اعتراض نه؟»</p>
      <p>البته اعتراض حق طبیعی مردم است. کف خیابان شهرهای ما نیز کم اعتراض ندیده است. از اعتراضات کارگری مثل هفت تپه و آذراب تا تجمعات دانشجویان مقابل سازمان خصوصی‌سازی و تجمع علیه حجاب در دانشگاه و تجمعات روزانه مقابل مجلس تا تجمعات چندماهه مالباختگان موسسات مالی و ...تا اعتراضات خیابانی روز اول به افزایش قیمت بنزین.</p>
      <p>روز اول تنها در سیرجان ورود ناجا را داشتیم. چرا؟ چون عده ای به سمت انفجار انبار نفت رفتند. بله. هرکس محق است هرساعتی از شبانه‌روز از خانه خود خارج شود. ولی اگر ساعتی از شب، جمعی از اراذل و اوباش قمه به‌دست سرکوچه باشند، بازهم از خانه بیرون می‌آید؟ اگر بداند اجیر اشرارند چه؟ باز هم می‌گوید محقم؟ حالا اگر ناجا اجازه نداد در ساعتی از روز به‌خاطر تعقیب و گریز همین اوباش، کسی از خانه بیرون نیاید ظلم کرده است؟ دستش را نمی‌بوسیم؟</p>
      <p>بله برای اعتراض محقیم اما نتیجه بی‌اعتنایی به ظرف زمانی‌اش، کشته‌هایی است که بسیاری‌شان به‌دست تروریست‌های وطنی کشته شدند. در خبرها آمده بود در خوزستان یک گروه پرچم داعش بلند کرده است.</p>
    </article>
  </body>
</html>