<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://skaties.lv/zinas/latvija/politika/prasa-atlikt-finansejuma-palielinasanu-partijam/"/>
    <meta property="og:site_name" content="skaties.lv"/>
    <meta property="article:published_time" content="2019-11-20T17:51:00+00:00"/>
    <meta property="og:title" content="Prasa atlikt finansējuma palielināšanu partijām"/>
    <meta property="og:description" content="Saeima sākusi vērtēt vairāk nekā 13 000 iedzīvotāju parakstīto prasību līdz Saeimas nākamajam sasaukumam atlikt valsts finansējuma būtisku palielināšanu partijām."/>
  </head>
  <body>
    <article>
      <h1>Prasa atlikt finansējuma palielināšanu partijām</h1>
      <address><time datetime="2019-11-20T17:51:00+00:00">20 Nov 2019, 17:51</time> by <a rel="author">Gatis Suhoveckis , LNT Ziņas</a></address>
      <p>Saeima sākusi vērtēt vairāk nekā 13 000 iedzīvotāju parakstīto prasību līdz Saeimas nākamajam sasaukumam atlikt valsts finansējuma būtisku palielināšanu partijām.</p>
      <p>Kolektīvā iesnieguma parakstītāji uzskata, ka deputāti ir rīkojušies neētiski, atbalstot septiņas reizes lielāka valsts finansējuma piešķiršanu partijām, kuras paši pārstāv. Un iniciatīvas autors Iesniegumu komisijas deputātiem trešdien uzsvēra, ka tas būtu darāms arī tāpēc, ka nākamgad ir piešķirta tikai puse naudas, kas nepieciešama, lai likumā paredzētajā apmērā celtu algas mediķiem.</p>
      <p>Iniciatīvas autors Jānis Jēkabsons norāda: “Likums ir jāciena. Un pa priekšu ir jāpilda pieņemtie likumi, un tikai tad domāt par nākošām darbībām. Tas ir viss. Es domāju šeit daudz ko, nav ko runāt.”</p>
      <p>Diskusijas par iniciatīvu deputāti neizvērsa un vienbalsīgi nolēma kolektīvā iesnieguma turpmāku vērtēšanu uzticēt Budžeta komisijai. Taču tās vadītājs Mārtiņš Bondars (“Attīstībai/Par!”) jau tagad norāda, ka partiju finansējuma palielināšana, viņaprāt, nebūtu atliekama.</p>
      <p>“Nu, var jau demokrātiju atlikt vispār līdz šī gadsimta beigām,” saka Bondars.</p>
      <p>Gala vārds par iniciatīvu vēl būs jāsaka, balsojot Saeimas sēdē. Kā ziņots, parlaments pagājušajā nedēļā nolēma, ka, sākot ar nākamo gadu, partijas, kas Saeimas vēlēšanās, ir ieguvušas vismaz 2% balsu, no valsts budžeta gadā saņems 4,5 miljonus eiro līdzšinējo aptuveni 600 000 eiro vietā.</p>
    </article>
  </body>
</html>