<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/eveniment/ms-dsp-timis-ia-probe-imobilele-unde-folosit-insecticidul-dus-moartea-trei-persoane-vedea-exista-aer-fosfina-produsul-certificat-silozuri-spatii-depozitare-interzis-locuinte-1922403720002019111719175921"/>
    <meta property="og:site_name" content="News.ro"/>
    <meta property="article:published_time" content="2019-11-20T17:37:00+00:00"/>
    <meta property="og:title" content="MS: DSP Timiş ia probe din imobilele unde a fost folosit insecticidul care a dus la moartea a trei persoane, pentru a vedea dacă mai există în aer fosfina; produsul, certificat pentru silozuri şi spaţii de depozitare, dar interzis în locuinţe"/>
    <meta property="og:description" content="Inspectorii Inspecţiei Sanitare de Stat, din cadrul DSP Timiş, iau probe, miercuri, din imobilele unde a fost folosit insecticidul care a dus la moartea a trei persoane. Probele vor fi analizate într-un laborator de toxicologie, pentru a se determina dacă mai există în aer fosfina, substanţă letală care a provocat decesul celor trei persoane şi intoxicarea altor 88, iar în funcţie de rezultate se va stabili dacă locatarii se pot întoarce în imobile. Totodată, MS precizează că insecticidul respectiv este certificat pentru a fi folosit &quot;strict în interiorul silozurilor goale, al celulelor de depozitare goale, stive, camere de depozitare goale, alte clădiri etanşe la gaze (închise/sigilate, libere)&quot;, fiind interzisă folosirea în spaţii de locuit."/>
  </head>
  <body>
    <article>
      <h1>MS: DSP Timiş ia probe din imobilele unde a fost folosit insecticidul care a dus la moartea a trei persoane, pentru a vedea dacă mai există în aer fosfina; produsul, certificat pentru silozuri şi spaţii de depozitare, dar interzis în locuinţe</h1>
      <address><time datetime="2019-11-20T17:37:00+00:00">20 Nov 2019, 17:37</time> by <a rel="author">News.ro</a></address>
      <p>
        <b>Inspectorii Inspecţiei Sanitare de Stat, din cadrul DSP Timiş, iau probe, miercuri, din imobilele unde a fost folosit insecticidul care a dus la moartea a trei persoane. Probele vor fi analizate într-un laborator de toxicologie, pentru a se determina dacă mai există în aer fosfina, substanţă letală care a provocat decesul celor trei persoane şi intoxicarea altor 88, iar în funcţie de rezultate se va stabili dacă locatarii se pot întoarce în imobile. Totodată, MS precizează că insecticidul respectiv este certificat pentru a fi folosit "strict în interiorul silozurilor goale, al celulelor de depozitare goale, stive, camere de depozitare goale, alte clădiri etanşe la gaze (închise/sigilate, libere)", fiind interzisă folosirea în spaţii de locuit.</b>
      </p>
      <p>Ministerul Sănătăţii a dispus, prin echipa de control trimisă la Timişoara şi conform dispoziţiilor HG. nr. 557/2016, ca DSP Timiş să intre în imobilele afectate de folosirea acelui insecticid, identificat de Parchetul de pe lângă Tribunalul Timiş ca fiind Delicia-Gastoxin (substanţă ce conţine fosfură de aluminiu, în concentraţie de 57%), şi să determine gradul de poluare şi radioactivitate al aerului din încăperi, se arată într-un comunicat de presă transmis de MS.</p>
      <p>"La acest moment se prelevează probe de către inspectorii Inspecţiei Sanitare de Stat, din cadrul DSP Timiş, care vor ajunge într-un laborator de toxicologie, pentru a se determina dacă mai există în aer fosfina, substanţă letală care a provocat decesul celor 3 persoane şi intoxicarea altor 88. Rezultatele vor fi comunicate Comitetului Judeţean pentru Situaţii de Urgenţă, care va dispune, în funcţie de rezultatele de la laborator, întoarcerea locatarilor în imobile", arată sursa citată.</p>
      <p>În comunicat se precizează că echipa de control a MS a verificat şi a constatat că produsul Delicia-Gastoxin este certificat de către Comisia Naţională pentru Produse Biocide, în conformitate cu Regulamentul UE nr. 528/2012 al Parlamentului European şi Consiliului UE, pentru utilizare ca insecticid, folosit strict în interiorul silozurilor goale, a celulelor de depozitare goale, stive, camere de depozitare goale, alte clădiri etanşe la gaze (închise/sigilate, libere) şi este interzisă folosirea în spaţii de locuit.</p>
      <p>Un bebeluş de nouă zile, un copil de trei ani şi mama acestuia, în vârstă de 28 de ani, au murit după ce în blocul în care locuiau, de pe strada Mioriţei nr. 8 din Timişoara, s-a făcut dezinsecţie şi deratizare.</p>
      <p>Procurorii Parchetului de pe lângă Tribunalul Timiş au anunţat că în procesul de deratizare a blocurilor din Timişoara, printre care cel în care trei oameni şi-au pierdut viaţa, există indicii că a fost folosită substanţa Delicia - Gastoxin care conţine fosfură de aluminiu, foarte toxică, cu efecte letale în caz de inhalare, şi care necesită pentru utilizare autorizaţie specială.<br/>Medicii de la Ambulanţa din Timişoara spun că, în cazul decesului a trei oameni din blocul în care au fost făcuite dezinsecţie şi deratizare, fără decesul femeii de 28 de ani nu şi-ar fi putut da seama de legătura dintre cazuri. Aceasta deoarece nimeni nu a simţit mirosuri neobişnuite în bloc, iar cazurile anterioare care au ajuns la Spitalul de Copii ”Louis Ţurcanu” aveau simptomatologii diferite.<br/>Direcţia Sanitar Veterinară şi pentru Siguranţa Alimentelor Timiş spune că firma Bistim Dera SRL nu are autorizaţie de funcţionare din moment ce şi-a schimbat adresa, în timp ce Direcţia de Sănătate Publică spune că nu a făcut niciodată vreo verificare la această firmă. Ambele instituţii nu au putut spune cine ar fi trebuit să îi acorde firmei Bistim Dera SRL autorizaţia pentru folosirea de substanţe toxice, utilizate pentru dezinsecţie şi deratizare.<br/>Patronul Bistim Dera SRL, Ioan Sorin Buţă, a fost arestat pentru 30 de zile. Avocatul său afirmă că a recunoscut acuzaţiile care i se aduc şi le-a spus anchetatorilor că a cumpărat substanţa cu 600 de lei de la o cunoştinţă. <br/>Medicul Marius Craina, managerul Spitalului Judeţean Timişoara, a explicat cum medicii şi-au dat seama că este o problemă în blocul de pe strada Mioriţa, nr. 8, după ce soţul femeii decedate a fost şi el internat.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>