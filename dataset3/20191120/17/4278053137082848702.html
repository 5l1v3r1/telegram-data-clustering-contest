<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hokej.cz/plzni-to-slo-i-bez-gulase-prestoze-dal-uz-snad-156-golu-smeje-se-rob/5043981"/>
    <meta property="og:site_name" content="Hokej.cz"/>
    <meta property="article:published_time" content="2019-11-20T17:44:00+00:00"/>
    <meta property="og:title" content="Plzni to šlo i bez Gulaše. Přestože dal už snad 156 gólů, směje se Rob"/>
    <meta property="og:description" content="Padli, ale se ctí! Hokejisté Plzně v osmifinálové odvetě na ledě Lausanne sehráli skvělý zápas, smazali manko a vynutili si prodloužení, jenže v jeho úvodu inkasovali a s Ligou mistrů se loučí."/>
  </head>
  <body>
    <article>
      <h1>Plzni to šlo i bez Gulaše. Přestože dal už snad 156 gólů, směje se Rob</h1>
      <address><time datetime="2019-11-20T17:44:00+00:00">20 Nov 2019, 17:44</time> by <a rel="author" href="https://www.hokej.cz/archiv-clanku/autor/283" target="_blank">Adam Bagar</a></address>
      <p>
        <b>Padli, ale se ctí! Hokejisté Plzně v osmifinálové odvetě na ledě Lausanne sehráli skvělý zápas, smazali manko a vynutili si prodloužení, jenže v jeho úvodu inkasovali a s Ligou mistrů se loučí.</b>
      </p>
      <figure>
        <a href="https://sazkaticket.enigoo.cz/online/#/hokejkaticket/?utm_source=hokejcz&amp;utm_medium=clanek&amp;utm_campaign=2019004czefin">
          <img src="https://hokej.cz/files/images/84/700x100-czexfin.png"/>
        </a>
      </figure>
      <p>„Na Lausanne jsme si věřili, ale ukázalo se, jak důležitý byl druhý inkasovaný gól v Plzni. V prodloužení jsme sice udělali chybu a domácí dali klíčovou branku, ale i přes konec v soutěži to pro nás byla skvělá zkušenost s výbornými zápasy,“ pokyvuje <a href="https://www.hokej.cz/hrac/13970">Luboš Rob</a>.</p>
      <blockquote>„Přes konec v soutěži to pro nás byla skvělá zkušenost s výbornými zápasy.“<cite>Luboš Rob, útočník HC Škoda Plzeň</cite></blockquote>
      <p>Jeho tým šel do zápasu bez dopoledního rozbruslení, den strávil na cestách. „Režim byl úplně jiný, než jsme zvyklí. Ráno v osm jsme vyjeli z Plzně do Prahy na letiště, pak jsme odletěli do Curychu, z něj do Ženevy a tam nás ještě čekal přesun autobusem do Lausanne,“ líčí.</p>
      <p>Jelikož se hrálo až od 19:45, zbyl plzeňským hokejistům také čas na potřebný odpočinek. Do zápasu pak šli v dost okleštěné sestavě s řadou mladíků, stále je totiž sužuje velká marodka. Ve Švýcarsku se museli obejít dokonce i bez útočníků Milana Gulaše a Jana Eberleho.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fhcplzen1929%2Fvideos%2F474382863192164%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>„Když se někdo před odvetou koukl na sestavy, tak nám asi moc nevěřil. Ale ukázali jsme, že i bez Guliho, který letos hraje opravdu výborně a dal už snad 156 gólů, dokážeme takto hrát proti kvalitnímu soupeři. Celý tým ukázal, že na takovou úroveň může stačit,“ hlásí.</p>
      <p>Plzeň v jinak skvělé partii mohla mrzet divoká první část, po níž prohrávala 2:3. „Soupeř byl samozřejmě kvalitní, ale pořád jsme věděli, že to lze zvrátit, což se nám nakonec povedlo,“ těší střelce trefy, která srovnala celkové skóre na 5:5 a poslala zápas do prodloužení.</p>
      <blockquote>„Když se někdo před odvetou koukl na sestavy, tak nám asi moc nevěřil. Celý tým ukázal, že na takovou úroveň může stačit.“<cite>Luboš Rob, útočník HC Škoda Plzeň</cite></blockquote>
      <p>„Abych řekl pravdu, tak to jsem v hlavě vůbec neměl. Až když to bylo 4:3, začal jsem si pro sebe říkat, proč soupeř neodvolává na konci gólmana, ale potom jsem si uvědomil, že celkové skóre je srovnané,“ prozrazuje plzeňská jednasedmdesátka po krutém vyřazení.</p>
      <p>Z nastavení neuběhla ani minuta a dějiště příštího MS rozjásal v přečíslení dva na jednoho Cory Emmerton. Plzeň sice nenapodobila postupující Mountfield, ale její hráči mohli z ledu odejít se vztyčenými hlavami. „Myslím, že jsme to zvládli výborně,“ má jasno Rob.</p>
      <figure>
        <iframe src="https://www.youtube.com/embed/EUc8p-IFOCI" width="640" height="360" data-service="Youtube" scrolling="no"/>
      </figure>
      <related>
        <a href="https://www.hokej.cz/hradec-postupuje-do-ctvrtfinale-ligy-mistru-plzen-konci/5043956"/>
        <a href="https://www.hokej.cz/momenty-telh-hraskuv-navrat-choreo-plzne-smec-i-pauza-bartosaka/5043874"/>
        <a href="https://www.hokej.cz/plzen-musi-dohanet-ztratu-padla-golem-199-sekund-pred-koncem/5043768"/>
      </related>
    </article>
  </body>
</html>