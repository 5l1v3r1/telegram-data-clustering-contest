<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voria.gr/article/thessaloniki-sta-kagkela-gonis-ke-kathigites-gia-ta-kena-sta-scholia"/>
    <meta property="og:site_name" content="Voria.gr"/>
    <meta property="article:published_time" content="2019-11-20T17:02:00+00:00"/>
    <meta property="og:title" content="ΘΕΣΣΑΛΟΝΙΚΗ: ΣΤΑ ΚΑΓΚΕΛΑ ΓΟΝΕΙΣ ΚΑΙ ΚΑΘΗΓΗΤΕΣ ΓΙΑ ΤΑ ΚΕΝΑ ΣΤΑ ΣΧΟΛΕΙΑ"/>
    <meta property="og:description" content="Βλέπουμε ότι δεν υπάρχει κινητικότητα, από την ΟΛΜΕ δεν υπάρχει πληροφόρηση ότι θα γίνουν προσλήψεις άμεσα, γι’ αυτό ανησυχούμε,τόνισε ο Γιώργος Τόδας"/>
  </head>
  <body>
    <article>
      <h1>ΘΕΣΣΑΛΟΝΙΚΗ: ΣΤΑ ΚΑΓΚΕΛΑ ΓΟΝΕΙΣ ΚΑΙ ΚΑΘΗΓΗΤΕΣ ΓΙΑ ΤΑ ΚΕΝΑ ΣΤΑ ΣΧΟΛΕΙΑ</h1>
      <h2>Βλέπουμε ότι δεν υπάρχει κινητικότητα, από την ΟΛΜΕ δεν υπάρχει πληροφόρηση ότι θα γίνουν προσλήψεις άμεσα, γι’ αυτό ανησυχούμε,τόνισε ο Γιώργος Τόδας</h2>
      <address><time datetime="2019-11-20T17:02:00+00:00">20 Nov 2019, 17:02</time> by <a rel="author" href="https://www.voria.gr/article/author/voriagr" target="_blank">Voria.gr</a></address>
      <p>Συγκέντρωση διαμαρτυρίας στη διεύθυνση Δευτεροβάθμιας Εκπαίδευσης Ανατολικής Θεσσαλονίκης, πραγματοποίησαν <b>εκπαιδευτικοί και γονείς μαθητών</b> ζητώντας να καλυφθούν τα<b> κενά</b> που υπάρχουν στις σχολικές μονάδες της περιοχής και ιδιαίτερα στα τμήματα ένταξης.</p>
      <p>«Το πρόβλημα που υπάρχει στην Ανατολική Θεσσαλονίκη είναι ότι δεν έχουν καλυφθεί τα κενά στα σχολεία ειδικής αγωγής και τα τμήματα ένταξης. Αυτή τη στιγμή έχουμε 29 κενά κι ενώ η διεύθυνση εκπαίδευσης ζήτησε 31 καθηγητές, την προηγούμενη εβδομάδα το υπουργείο έστειλε μόνο δύο φιλολόγους», δήλωσε στο ΑΠΕ-ΜΠΕ ο πρόεδρος της Β’ ΕΛΜΕ Θεσσαλονίκης,<b> Γιώργος Τόδας.</b></p>
      <p>«Έχουμε πάρα πολλά κενά φιλολόγων, μαθηματικών και φυσικών στα σχολεία ειδικής αγωγής και στα τμήματα ένταξης, όπου φοιτούν μαθητές με ειδικές ανάγκες και αυτό που ζητάμε από την πολιτεία είναι να σκύψει στο πρόβλημα, να δει το πρόβλημα και να καταλάβει ότι έχει λάθος προτεραιότητες. Οι προτεραιότητες σε μία κοινωνία που έχει αναπτυγμένο πολιτισμό είναι τα άτομα με ειδικές ανάγκες, γι’ αυτό ήμασταν εδώ μαζί με τους γονείς και θα συνεχίσουμε την προσπάθειά μας μέχρι να καταλάβουν όλοι οι αρμόδιοι ότι τα κενά δεν καλύπτονται αυτή τη στιγμή με κανέναν τρόπο», επισήμανε.</p>
      <p>Οι γονείς και εκπαιδευτικοί συναντήθηκαν με την αναπληρώτρια διευθύντρια Δευτεροβάθμιας Εκπαίδευσης Ανατολικής Θεσσαλονίκης, <b>Μαρία Κοντολέτα</b>, η οποία τους ενημέρωσε ότι οι ανάγκες που έχουν καταγραφεί έχουν κοινοποιηθεί στο υπουργείο Παιδείας.</p>
      <p>«Βλέπουμε ότι δεν υπάρχει κινητικότητα, από την ΟΛΜΕ δεν υπάρχει πληροφόρηση ότι θα γίνουν προσλήψεις άμεσα, γι’ αυτό ανησυχούμε, γιατί θέλουμε άμεσα να καλυφθούν τα κενά», τόνισε ο κ. Τόδας.</p>
      <p>Σε ό,τι αφορά τα κενά στη γενική και επαγγελματική εκπαίδευση στα σχολεία της περιοχής διευκρίνισε ότι «στα σχολεία επαγγελματικής και γενικής εκπαίδευσης έχουμε τεράστια κενά, στην Περαία, στη Μίκρα, στην Επανομή, στη Μηχανιώνα και συνεχίζουν να υπάρχουν κενά σε όλη την Ανατολική Θεσσαλονίκη, με κορυφαίο το ΕΠΑΛ Επανομής το οποίο έχει 140 ώρες καθηγητών που απουσιάζουν. Απουσιάζουν γυμναστές, νοσηλευτές, μηχανολόγοι. Επίσης έχουμε ανάγκη σε φυσικούς στην περιοχή, σε νομικούς και σε φιλολόγους».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.voria.gr/article/thessaloniki-ta-scholia-agkaliasan-tin-ekthesi-gia-ta-orikta"/>
        <a href="https://www.voria.gr/article/thessaloniki-epitethikan-me-siderogrothia-se-mathiti-mesa-sto-scholio"/>
        <a href="https://www.voria.gr/article/anastatosi-sto-iraklio-mathitis-evgale-oplo-mesa-sto-scholio"/>
        <a href="https://www.voria.gr/article/kerkira-klista-tha-minoun-simera-ta-scholia-logo-tis-kakokerias"/>
        <a href="https://www.voria.gr/article/thessaloniki-ipolitourgoun-i-scholikes-monades-ston-dimo-volvis"/>
        <a href="https://www.voria.gr/article/dimiourgia-scholikon-parkon-se-25-scholia-ston-dimo-thessalonikis"/>
      </related>
    </article>
  </body>
</html>