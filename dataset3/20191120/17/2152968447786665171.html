<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/20/jertvite-na-terorizym-po-sveta-namaleli-prez-2018-g.430259"/>
    <meta property="og:site_name" content="Dnes.bg"/>
    <meta property="article:published_time" content="2019-11-20T17:30:00+00:00"/>
    <meta property="og:title" content="Жертвите на тероризъм по света намалели през 2018 г."/>
    <meta property="og:description" content="Общо 15 952 души са убити по света от тероризъм | Dnes.bg"/>
  </head>
  <body>
    <article>
      <h1>Жертвите на тероризъм по света намалели през 2018 г.</h1>
      <h2>Общо 15 952 души са убити по света от тероризъм</h2>
      <address><time datetime="2019-11-20T17:30:00+00:00">20 Nov 2019, 17:30</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Броят на убитите при терористични нападения по света е спаднал с 15,2 процента миналата година спрямо предходната 2017 г., с общо 15 952 убити, се казва в Глобалния индекс на тероризма, който бе публикуван днес от Института за икономика и мир, предаде Франс прес.</p>
      <p>По липса на общоприета дефиниция в международната общност, изследователите от института не уточняват какво разбират под терористична проява.</p>
      <p>Броят на регистрираните в доклада убити бележи спад за четвърта поредна година след пика си през 2014 г., уточнява намиращият се в Сидни австралийски мозъчен тръст, който използва данни от Университета на Мериленд, САЩ.</p>
      <p>В базата данни на университета терористичните нападения се дефинират като "прояви на недържавни актьори, включващи незаконна употреба или заплаха от незаконна употреба на сила или на насилие за постигане на политически, икономически, религиозни или социални цели чрез страх, принуда или сплашване".</p>
      <p>В Европа броят на убитите при терористични прояви е спаднал за втора поредна година - от над 200 през 2017 г. на 62 през 2018 г.</p>
      <p>"Разпадането на групировката "Ислямска държава" в Сирия и Ирак бе усетено в Европа, където нито един смъртен случай не бе приписан на ИД през 2018 г., въпреки че 16 души умряха от ръката на екстремисти, които бяха вдъхновена от джихадистката й идеология", пишат авторите на доклада.</p>
      <p>През 2018 г., както и през 2017 г., Афганистан е най-пострадалата от тероризма страна с 1443 нападения и най-малко 7349 убити. Следват Ирак (1131 нападения, 1054 убити), Нигерия (562 нападения, 2040 убити) и Сирия (131 нападения, 662 убити).</p>
      <p>Талибаните са задминали ИД и вече са най-смъртоносната терористична групировка в света със 71 процента повече причинени жертви. Талибаните са убили 38 процента от всички жертви на терористични прояви през 2018 г., се казва в доклада.</p>
      <p>Спадът на ИД пък продължава за втора поредна година. "Броят на приписаните на тази групировка убити е спаднал с 69 процента през 2018 г., а броят на нападенията - с 63 процента. По някои оценки ИД вече разполага само с 18 000 бойци в Сирия и Ирак спрямо над 70 000 през 2014 г.", пишат авторите на доклада.</p>
      <p>Те отчитат голямо засилване на крайнодесния тероризъм, особено в Западна Европа, Северна Америка и Океания. Броят на свързаните с него инциденти се е увеличил с 320 процента за последните пет години.</p>
      <p>"Въпреки че броят на убитите е на най-ниското си равнище от 2013 г., тероризмът остава първостепенна световна заплаха. Той остава широкоразпространено явление в 67 страни, където има най-малко един убит, и 19 страни с над 100 убити", пишат в заключение авторите на доклада.</p>
      <related>
        <h4>Още по темата</h4>
        <a href="https://www.dnes.bg/blizak-iztok/2019/10/13/turskoto-nahluvane-v-siriia-sytreseniia-i-posledici.425931"/>
        <a href="https://www.dnes.bg/world/2019/10/09/strelbata-v-germaniia-e-terorizym-policiiata-presledva-zapodozrenite.425609"/>
        <a href="https://www.dnes.bg/world/2018/11/09/reshenie-za-likvidaciia-istoriia-za-terorizma-bolestta-na-xxi-vek.393060"/>
      </related>
    </article>
  </body>
</html>