<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1836892-ukrayintsyam-z-ordlo-sprostyat-peretin-liniyi-rozmezhuvannya"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-20T17:48:00+00:00"/>
    <meta property="og:title" content="Підліткам з ОРДЛО спростять перетин лінії розмежування"/>
    <meta property="og:description" content="КИЇВ. 20 листопада. УНН. Кабінет міністрів України ухвалив рішення, яке дозволить спростити перетин лінії розмежування для підлітків, які змушені проживати …"/>
  </head>
  <body>
    <article>
      <h1>Підліткам з ОРДЛО спростять перетин лінії розмежування</h1>
      <address><time datetime="2019-11-20T17:48:00+00:00">20 Nov 2019, 17:48</time> by <a rel="author">Марія Мамаєва</a></address>
      <p><b>КИЇВ. 20 листопада. УНН.</b> Кабінет міністрів України ухвалив рішення, яке дозволить спростити перетин лінії розмежування для підлітків, які змушені проживати на окупованій території Донецької та Луганської областей, а також виключив поняття "ручна поклажа". Відповідне рішення було ухвалено сьогодні на засіданні Кабміну, передає <b>УНН</b> з посиланням на <a href="https://www.kmu.gov.ua/news/uryad-sprostiv-proceduru-peretinu-liniyi-rozmezhuvannya-ta-poryadok-peremishchennya-tovariv-gromadyanami">пресслужбу уряду</a>.</p>
      <p>Як пояснили в пресслужбі, рішення уряду передбачає спрощення процедури перетину лінії розмежування особами, які не досягли 16-річного віку, на підставі свідоцтва про народження; спрощення процедури переміщення товарів через лінію розмежування фізичними особами; внесення змін до довідки про подання документів для подальшого оформлення і отримання паспорта громадянина України, паспорта громадянина України для виїзду за кордон, тимчасового посвідчення громадянина України, що засвідчує зазначені факти та є обставиною, яка враховується під час переміщення осіб через лінію розмежування.</p>
      <p>Крім того, виключено таке визначення як "ручна поклажа", що, як передбачають урядовці, знівелює корупційні ризики, зменшить черги та загалом спростить життя пересічних українців, що змушені жити на тимчасово окупованій території.</p>
      <p>Рішення Уряду дозволяє зменшити черги на пунктах пропуску, зменшити витрати та спростити життя громадян, які проживають на тимчасово окупованій території України.</p>
      <p>Як уточнили в Кабміні, нові правила почнуть діяти наприкінці листопада 2019 року.</p>
      <p>Нагадаємо, найближчим часом очікується <a href="https://www.unn.com.ua/uk/news/1836855-goncharuk-rozpoviv-yak-zminitsya-poryadok-peretinu-liniyi-rozmezhuvannya">спрощення перетину лінії розмежування</a>, а саме зміна списку того, що можна з собою провозити.</p>
    </article>
  </body>
</html>