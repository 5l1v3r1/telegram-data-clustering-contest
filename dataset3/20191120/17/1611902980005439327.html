<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nczas.com/2019/11/20/bialoruska-miss-wchodzi-z-buta-do-polityki-lacza-ja-bliskie-relacje-z-aleksandrem-lukaszenka-foto/"/>
    <meta property="og:site_name" content="Najwyższy Czas!"/>
    <meta property="article:published_time" content="2019-11-20T17:15:30+00:00"/>
    <meta property="og:title" content="Białoruska miss wchodzi „z buta” do polityki. Łączą ją bliskie relacje z Aleksandrem Łukaszenką [FOTO]"/>
    <meta property="og:description" content="Maria Wasiliewicz zdobyła mandat w Izbie Reprezentantów, izbie niższej białoruskiego parlamentu. 22-latka to miss Białorusi z 2018 roku. Została najmłodszą deputowaną w zakończonych w niedzielę wyborach."/>
  </head>
  <body>
    <article>
      <h1>Białoruska miss wchodzi „z buta” do polityki. Łączą ją bliskie relacje z Aleksandrem Łukaszenką [FOTO]</h1>
      <address><time datetime="2019-11-20T17:15:30+00:00">20 Nov 2019, 17:15</time> by <a rel="author" href="https://nczas.com/author/km/" target="_blank">KM</a></address>
      <p>
        <b>Maria Wasiliewicz zdobyła mandat w Izbie Reprezentantów, izbie niższej białoruskiego parlamentu. 22-latka to miss Białorusi z 2018 roku. Została najmłodszą deputowaną w zakończonych w niedzielę wyborach.</b>
      </p>
      <p>Wasiliewicz wciąż dzierży tytuł najpiękniejszej kobiety na Białorusi, gdyż wybory miss przeprowadzane są w tym kraju co dwa lata. Jak spekulują światowe media, jej pojawienie się w polityce to nie przypadek, gdyż… łączą ją bliskie więzi ze starszym o 43 lata Aleksandrem Łukaszenką.</p>
      <p>Białoruska piękność często pojawiała się u boku Łukaszenki na rozmaitych wydarzeniach. Towarzyszyła mu m.in. na państwowych festiwalach czy meczach piłkarskich na mundialu rozgrywanym w 2018 roku w Rosji.</p>
      <figure>
        <embed-post data-src="https://www.instagram.com/p/B1g6St-IqG7" data-service="Instagram"/>
      </figure>
      <p>Przed rokiem otrzymała również od Łukaszenki propozycję objęcia intratnej posady w rolnictwie. Konkretnie – miała zostać szefową kołchozu w Radzimiu. Ostatecznie stanęło na tym, że użyczyła jedynie twarzy do reklamy pracy na roli.</p>
      <p>Rok później jest już jednak politykiem pełną gębą. W zakończonym w niedzielę na Białorusi głosowaniu została wybrana jedną ze 110 deputowanych w Izbie Reprezentantów. Do startu w wyborach zgłosił ją prorządowy Białoruski Republikański Związek Młodzieży (BRSM). Będzie prawdopodobnie jedną z trzech nowych osób, które znalazły się w izbie niższej parlamentu. Pozostali zasiadali w poprzednich kadencjach.</p>
      <figure>
        <img src="https://nczas.com/wp-content/uploads/2019/11/Maria_Wasilewicz_miss_Bia%C5%82oru%C5%9B_insta.jpg"/>
        <figcaption>Maria Wasilewicz / Fot. Instagram</figcaption>
      </figure>
      <p>Świadkowie, pragnący zachować anonimowość, twierdzą, że 22-latkę z 65-letnim przywódcą Białorusi łączy coś więcej, aniżeli zwykłe spotkania towarzyskie. Z dala od kamer prezydent miał wielokrotnie zwracać się do Wasiliewicz per „kochanie”.</p>
      <figure>
        <embed-post data-src="https://www.instagram.com/p/BoJ6M7ynGCu" data-service="Instagram"/>
      </figure>
      <p>
        <b>Wybory na Białorusi</b>
      </p>
      <p>W białoruskich wyborach o 110 miejsc w Izbie Reprezentantów ubiegało się 513 kandydatów, w tym niemal 200 przedstawicieli opozycji. Oficjalnie podano, że frekwencja wyniosła 77,22 proc. Ostateczne wyniki mają zostać ogłoszone 22 listopada. Izba Reprezentantów jest wybierana na 4 lata w wyborach jednomandatowych. Uprawnionych do głosowania było 6,9 mln osób.</p>
      <p>Obserwatorzy niezależnej kampanii „Prawo wyboru” zarejestrowali ponad 600 przypadków nieprawidłowości. Rzecznik tego ruchu Alaksiej Janukiewicz mówił m.in. o manipulowaniu frekwencją, zawyżaniu liczb głosujących, ograniczaniu praw niezależnych obserwatorów, usuwaniu ich z lokali wyborczych i pozbawianiu akredytacji (takich przypadków odnotowano 27).</p>
      <p>Według opozycji oficjalne dane na temat frekwencji są bardzo zawyżone, czego dowodzą m.in. liczne relacje niezależnych obserwatorów, którzy w lokalach liczyli głosujących. Ich działania ostro krytykował w niedzielę zarówno prezydent Białorusi, jak i szefowa CKW. Według nich naruszali oni proces wyborczy i „przeszkadzali” w pracy komisji.</p>
      <p>Z kolei obserwatorzy ze Wspólnoty Niepodległych Państw twierdzą, że głosowanie przebiegało bez zakłóceń.</p>
      <related>
        <h4>PODOBNE ARTYKUŁY</h4>
        <a href="https://nczas.com/2019/11/20/bunt-przeciwko-merkel-w-tle-siec-5g-i-chinski-koncern-huawei/"/>
        <a href="https://nczas.com/2019/11/20/homoseksualisci-we-francji-maja-juz-sluby-cywile-teraz-moga-jeszcze-brac-sluby-zborowe/"/>
        <a href="https://nczas.com/2019/11/20/grecja-oglasza-zamkniecie-trzech-najwiekszych-obozow-dla-imigrantow-na-swoich-wyspach-gdzie-trafia-teraz/"/>
        <a href="https://nczas.com/2019/11/20/policjanci-przybyli-do-napadu-i-trafili-na-plan-filmowy/"/>
        <a href="https://nczas.com/2019/11/20/szok-w-austrii-nic-sie-nie-zmarnuje-wybudowano-mieszkania-w-miejscu-dawnego-obozu-koncentracyjnego/"/>
        <a href="https://nczas.com/2019/11/20/nie-bedzie-mechanizmu-praworzadnosci-w-ue-polska-i-wegry-zablokowaly-kontrowersyjny-projekt/"/>
        <a href="https://alaluna.pl/newsy/nietypowa-aukcja-mozna-kupic-elegancki-cylinder-hitlera-albo-jedwabna-sukienke-ewy-braun/"/>
        <a href="https://nczas.com/2019/11/20/cylinder-adolfa-hitlera-i-perfumy-ewy-braun-do-kupienia-tylko-dzis-trwa-specjalna-aukcja/"/>
        <a href="https://nczas.com/2019/11/20/korupcja-wsrod-politykow-na-malcie-znany-biznesmen-zatrzymany-w-zwiazku-z-zabojstwem-dziennikarki-sledczej/"/>
      </related>
    </article>
  </body>
</html>