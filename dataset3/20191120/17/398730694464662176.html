<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/jeanine-anez-vill-utlysa-nyval-i-bolivia/"/>
    <meta property="og:site_name" content="DN.SE"/>
    <meta property="article:published_time" content="2019-11-20T17:03:39+00:00"/>
    <meta property="og:title" content="Jeanine Áñez vill utlysa nyval i Bolivia"/>
    <meta property="og:description" content="Bolivias interimspresident Jeanine Áñez har bett kongressen att godkänna en lag som gör det möjligt att utlysa nyval."/>
  </head>
  <body>
    <article>
      <h1>Jeanine Áñez vill utlysa nyval i Bolivia</h1>
      <address><time datetime="2019-11-20T17:03:39+00:00">20 Nov 2019, 17:03</time> by <a rel="author" href="https://www.dn.se/av/mia-holmgren/" target="_blank">Mia Holmgren</a></address>
      <p>
        <b>Bolivias interimspresident Jeanine Áñez har bett kongressen att godkänna en lag som gör det möjligt att utlysa nyval. Samtidigt kommer uppgifter om att 30 personer har dödats under den pågående politiska krisen.</b>
      </p>
      <p>Sedan flera veckor lamslås Bolivia av politiska oroligheter. Sedan Evo Morales tvingades avgå för tio dagar sedan har hans anhängare protesterat och satt upp vägblockader. Dessförinnan demonstrerade oppositionen mot valfusk i presidentvalet i oktober, då Evo Morales utropade sig till segrare för en fjärde mandatperiod.</p>
      <p>På onsdagen lade interrimspresidenten Jeanine Áñez fram ett förslag för att få ledamöterna att staka ut vägen till ett nyval och åtgärder för att få stopp på de våldsamma protesterna, som nu har dödat 30 människor,<a href="https://www.reuters.com/article/us-bolivia-politics/bolivian-lawmakers-seek-election-breakthrough-as-death-toll-hits-30-idUSKBN1XU1YJ"> skriver Reuters.</a> </p>
      <p>Det är oklart om kongressen, där Evo Morales socialistiska parti har majoritet, går med på Jeanine Áñez förslag. Det krävs också att parlamentarikerna går med på att dra tillbaka resultatet från presidentvalet i oktober, där Morales utropade sig till segrare, skriver <a href="https://elpais.com/internacional/2019/11/20/actualidad/1574261743_294861.html">El País.</a> Förslaget ska debatteras på torsdagen, en debatt som kan komma att fortsätta på fredagen, skriver Reuters.</p>
      <p><b>FN:s sändebud Jean Arnault</b> uppmanar båda sidor att <a href="https://www.bbc.com/news/world-latin-america-50455581">hålla gemensamma krissamtal </a>senare i veckan.</p>
      <p>Från sin exil i Mexiko fortsätter Evo Morales att ge intervjuer till internationella medier och elda på sina anhängare via Twitter. Morales kallar den nuvarande interrimsregeringen för en diktatur som har kommit för att stanna.</p>
      <p>I en intervju med <a href="https://www.wsj.com/articles/evo-morales-offers-to-sit-out-bolivias-next-election-if-he-can-finish-term-11574229756?mod=hp_lead_pos5">Wall Street Journal </a>säger Evo Morales att han vill återvända till Bolivia så snart som möjligt. Han föreslår att han ska få fullfölja sin mandatperiod året ut och samtidigt förbereda landet för val i samarbete med oppositionen.</p>
      <p>– I utbyte kommer jag inte att ställa upp i nästa val. Om det är vad som krävs för en fredlig utveckling och att fler liv inte ska förspillas avstår jag från att kandidera, säger Evo Morales till Wall Street Journal.</p>
      <p><b>Enligt flera politiska analytiker </b>är en sådan utveckling osannolik, då interrimsregeringen och militären inte skulle lita på att Evo Morales skulle lämna ifrån sig makten frivilligt.</p>
      <p>Evo Morales hävdar att han vann valet på riktiga grunder och vill se en sanningskommission med representanter från FN, Vatikanen och Carter Center, som leds av den förre presidenten Jimmy Carter. Enligt Morales har den nya interrimsregeringen allierat sig med USA för att förhindra att han återvänder.</p>
      <p>Jeanine Áñez har tidigare sagt att Evo Morales kan åtalas för korruption om han återvänder till Bolivia.</p>
      <p>Evo Morales var Bolivias ledare i 14 år. Den ekonomiska tillväxten har varit god under hans tid vid makten, men Bolivia är ändå ett av Latinamerikas fattigaste länder.</p>
    </article>
  </body>
</html>