<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/sudimist-za-zvaltuvannya-nepovnolitnoji-u-sluzi-narodu-proponuyut-prizupiniti-chlenstvo-ivanisova-v-partiji-ta-frakciji--641277.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-20T17:50:50+00:00"/>
    <meta property="og:title" content="Чи була судимість за зґвалтування неповнолітньої? У «Слузі народу» пропонують призупинити членство Іванісова в партії та фракції на час перевірки"/>
    <meta property="og:description" content="Генпрокуратура заперечує інформацію про підтвердження погашеної судимості депутата Ради Романа Іванісова"/>
  </head>
  <body>
    <article>
      <h1>Чи була судимість за зґвалтування неповнолітньої? У «Слузі народу» пропонують призупинити членство Іванісова в партії та фракції на час перевірки</h1>
      <address>
        <time datetime="2019-11-20T17:50:50+00:00">20 Nov 2019, 17:50</time>
      </address>
      <h4>Генпрокуратура заперечує інформацію про підтвердження погашеної судимості депутата Ради Романа Іванісова</h4>
      <p>Лідер фракції «Слуга народу» Давид Арахамія заявив, що членство в партії та фракції народного депутата Романа Іванісова має бути призупинено в зв'язку з підтвердженою інформацією про його судимість.</p>
      <p>«Як лідер фракції я вважаю, що йому потрібно призупинити членство в партії «Слуга народу» та фракції на час проведення всебічної перевірки та з‘ясування всіх обставин даного інциденту. У разі спростування цієї інформації відповідне перебування у фракції буде поновлено», - написав він у <a href="https://www.facebook.com/david.braun.50951/posts/10206485509093943">Facebook</a>.</p>
      <p>Раніше у ЗМІ з'явилася інформація, що Іванісов був затриманий у 1995 році й відбував за рішенням суду п<a href="https://glavcom.ua/columns/yuriybutusov/sluga-narodu-ivanisov-viyavivsya-pedofilom-yakiy-zvaltuvav-nepovnolitnyu-divchinku-neprirodnim-shlyahom-641029.html">окарання у вигляді позбавлення волі за зґвалтування неповнолітньої</a> у виправних колоніях загального режиму. У відповідь на це Іванісов на своїй сторінці у соцмережі Facebook оприлюднив скан-копію довідки про відсутність судимості.</p>
      <p>Сам Іванісов називає інформацію про судимість спланованою інформаційною атакою проти нього через його антикорупційну діяльність і обіцяє зовсім скоро назвати прізвіще замовника.</p>
      <figure>
        <img src="https://glavcom.ua/img/forall/users/106/10697/screenshot_1_24.jpg"/>
      </figure>
      <p>Генеральний прокурор України Руслан Рябошапка підтвердив, що Іванісов був засуджений, однак судимість було погашено, і згідно з чинним законодавством депутат вважається несудимим.</p>
      <p>Проте Генеральна прокуратура України оприлюднила спростування, згідно з яким надана генеральним прокурором Русланом Рябошапкою інформація про погашену судимість народного депутата фракції «Слуга народу» Романа Іванісова є непідтвердженою.</p>
      <p>«Інформація про підтвердження погашеної судимості одного з народних депутатів України, озвучена сьогодні під час брифінгу в Генеральній прокуратурі, не є підтвердженою», - зазначено в повідомленні прес-служби Генпрокуратури.</p>
      <p>За цим фактом здійснюється перевірка, її результати буде офіційно повідомлено пізніше.</p>
      <related>
        <a href="https://glavcom.ua/news/partiya-fantom-usluzi-narodu-oficiyno-ne-pracyuje-zhodnoji-osobi-641199.html"/>
        <a href="https://glavcom.ua/news/na-posadu-cherez-lizhko-zastupnicya-ministra-zmushena-vipravdovuvatisya-cherez-skandal-sprovokovaniy-slugami-narodu-641083.html"/>
        <a href="https://glavcom.ua/columns/yuriybutusov/sluga-narodu-ivanisov-viyavivsya-pedofilom-yakiy-zvaltuvav-nepovnolitnyu-divchinku-neprirodnim-shlyahom-641029.html"/>
      </related>
    </article>
  </body>
</html>