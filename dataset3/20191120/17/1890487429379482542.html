<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520740-summary-vysledkovy-koktejl-lowes-trhum-chutna/"/>
    <meta property="og:site_name" content="KurzyCZ"/>
    <meta property="article:published_time" content="2019-11-20T17:18:21+00:00"/>
    <meta property="og:title" content="Summary: Výsledkový koktejl Lowe’s trhům chutná"/>
    <meta property="og:description" content="Prodejce domácích potřeb Lowe’s namíchal svým investorům opojný koktejl dobrých kvartálních výsledků a vylepšeného výhledu na tento fiskální rok. Celkové tržby sice stagnovaly na úrovni předešlého roku, avšak v tomto případě je důležitější metrika com..."/>
  </head>
  <body>
    <article>
      <h1>Summary: Výsledkový koktejl Lowe’s trhům chutná</h1>
      <address><time datetime="2019-11-20T17:18:21+00:00">20 Nov 2019, 17:18</time> by <a rel="author">Patria</a></address>
      <p>Prodejce domácích potřeb Lowe’s namíchal svým investorům opojný koktejl <b>dobrých kvartálních výsledků a vylepšeného výhledu na tento fiskální rok.</b> Celkové tržby sice stagnovaly na úrovni předešlého roku, avšak v tomto případě je důležitější metrika <i>comparable sales</i>, což jsou tržby z prodejen otevřených déle než 1 rok. Ta si polepšila o 2,2 % proti předešlému roku. Agresivní snižování nákladů a nízká srovnávací báze vystřelily hrubou marži až k 32,4 % (+2 p. b.) a provozní<b> marži k 9 % (+3,5 p.b.).</b> Oboje tím pádem hravě překonalo predikce. Čistý zisk na akcii, který je výsledkem těchto dílčích úspěchů, se usadil na 1,41 <a href="https://www.kurzy.cz/kurzy-men/nejlepsi-kurzy/USD-americky-dolar/">USD</a> (meziročně +35 %) a konsensus nechal o 6 centů pod sebou.</p>
      <p>Výhled na tento rok je sice na úrovni tržeb nezměněný a shodný s konsensem (<i>comp. sales </i>+3 %), <b>avšak u dalších metrik se to jen zlepšuje. </b>Od provozní marže čeká management expanzi o 40 až 60 bps (předtím 20 až 50 bps) a čistý zisk na akcii by měl být v intervalu 5,63 až 5,70 <a href="https://www.kurzy.cz/kurzy-men/nejlepsi-kurzy/USD-americky-dolar/">USD</a> (předtím 5,45 až 5,65 <a href="https://www.kurzy.cz/kurzy-men/nejlepsi-kurzy/USD-americky-dolar/">USD</a>). Predikce trhu se pohrávají s čísly +40 bps (expanze provozní marže) a 5,67 <a href="https://www.kurzy.cz/kurzy-men/nejlepsi-kurzy/USD-americky-dolar/">USD</a> (čistý zisk na akcii).</p>
      <p>Tyto výsledky trochu kontrastují se <b>včerejšími slabšími výsledky od konkurenčního <a href="https://www.kurzy.cz/akcie-usa/home-depot-inc-7000/">Home Depot</a>.</b> Tam se <i>comparable sales</i> zvedly o 3,6 % (kons. 4,7 %), provozní marže se meziročně stáhla o 20 bps (kons. -20 bps) a čistý zisk na akcii stagnoval na hodnotě 2,53 <a href="https://www.kurzy.cz/kurzy-men/nejlepsi-kurzy/USD-americky-dolar/">USD</a> (kons. 2,52 <a href="https://www.kurzy.cz/kurzy-men/nejlepsi-kurzy/USD-americky-dolar/">USD</a>). V očích trhu bylo však největším hříchem <b>mírné upravení výhledu na rok 2019 směrem dolů</b>. <i>Comparable sales</i> by měly nově růst o 3,5 % (předtím 4 % a dle konsensu o 3,9 %), avšak plán pro čistý zisk na akcii byl zachován a pořád stojí na 10,03 <a href="https://www.kurzy.cz/kurzy-men/nejlepsi-kurzy/USD-americky-dolar/">USD</a> (konsensu 10,17 <a href="https://www.kurzy.cz/kurzy-men/nejlepsi-kurzy/USD-americky-dolar/">USD</a>).</p>
      <p>Včerejší oznámení od <a href="https://www.kurzy.cz/akcie-usa/home-depot-inc-7000/">Home Depot</a> stálo jeho <a href="https://akcie-cz.kurzy.cz/">akcie</a> 5 % a dnes pokračují v poklesu o 1,5 %. Nemyslíme si, že by byly výsledky špatné, ale je pravda, že <a href="https://akcie-cz.kurzy.cz/">akcie</a> měly v tomto roce hodně našlápnuto (<b>YTD do včerejška +40 %).</b></p>
      <p><a href="https://akcie-cz.kurzy.cz/">Akcie</a> Lowe’s naopak o 5 % rostou, i když měly v tomto roce také poctivý výkon <b>(YTD do včerejška +25 %).</b></p>
      <related>
        <h4>Příbuzné stránky</h4>
        <a href="https://www.kurzy.cz/zpravy/442957-summary-vysledkovou-sezonu-otevira-pozitivni-delta-a-trapici-se-pandora/"/>
        <a href="https://www.kurzy.cz/zpravy/489843-summary-delta-startuje-vysledkovou-sezonu-v-zamori/"/>
        <a href="https://www.kurzy.cz/zpravy/366497-zisk-lowe-v-1q-prekonal-odhady-trhu-trzby-lehce-zaostaly/"/>
        <a href="https://zpravy.kurzy.cz/310495-vysledky-lowes-za-4q-prekonaly-odhady-trhu/"/>
        <a href="https://www.kurzy.cz/zpravy/490029-americke-trhy-ocekavaji-vysledkovou-sezonu/"/>
        <a href="https://www.kurzy.cz/zpravy/490050-americke-trhy-ocekavaji-vysledkovou-sezonu-12-4-2019/"/>
        <a href="https://www.kurzy.cz/zpravy/235865-americka-vysledkova-sezona-leto-na-trzich-big-expert-zahranicni-trhy-tyden-od-19-7-2010/"/>
        <a href="https://www.kurzy.cz/zpravy/422663-summary-allergan-a-pandora-naplnily-ocekavani-trhu-continental-se-potykal-se-ziskovosti/"/>
        <a href="https://www.kurzy.cz/tema/4551042.html"/>
        <a href="https://www.kurzy.cz/zpravy/386470-summary-peklo-na-akciovych-trzich/"/>
        <a href="https://www.kurzy.cz/tema/4799037.html"/>
        <a href="https://www.kurzy.cz/tema/5138368.html"/>
      </related>
    </article>
  </body>
</html>