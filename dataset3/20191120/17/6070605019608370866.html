<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Audiencia-Nacional-Jolis-Ros-CDR_0_2347565377.html"/>
    <meta property="og:site_name" content="Ara.cat"/>
    <meta property="article:published_time" content="2019-11-20T17:50:29+00:00"/>
    <meta property="og:title" content="L'Audiència Nacional manté en presó provisional els CDR acusats de terrorisme"/>
    <meta property="og:description" content="El jutge i la sala d'apel·lacions confirmen la mesura cautelar després de les vistes"/>
  </head>
  <body>
    <article>
      <h1>L'Audiència Nacional manté en presó provisional els CDR acusats de terrorisme</h1>
      <h2>El jutge i la sala d'apel·lacions confirmen la mesura cautelar després de les vistes</h2>
      <address>
        <time datetime="2019-11-20T17:50:29+00:00">20 Nov 2019, 17:50</time>
      </address>
      <p>Inalterable, el jutge Manuel García Castellón manté els membres dels CDR acusats de terrorisme en presó preventiva. Aquest dimarts el jutge instructor ha hagut de revisar la situació personal de quatre dels investigats després que dimarts la sala d'apel·lacions de l'Audiència Nacional va anul·lar les seves interlocutòries de presó del 26 de setembre perquè es va produir una "evident indefensió": no havien tingut accés als "elements essencials" de la causa. Però després de la nova compareixença el magistrat ha refermat els arguments per tornar a dictar presó provisional per a Eduard Garzón, Xavier Duch, Alexis Codina i Xavier Buigas. García Castellón constata la "gravetat" dels delictes que se'ls imputen –pertinença a organització terrorista, conspiració per causar estralls i tinença d'explosius– i hi veu risc de fuga, de destrucció de proves i de reiteració delictiva. El jutge pràcticament calca l'escrit del 26 de setembre i, fins i tot, a l'últim paràgraf inclou la frase "tenint en compte el caràcter secret de les actuacions presents", ignorant que la part que parla dels suposats moviments d'aquests CDR per fabricar explosius ja no és secreta. Tanmateix, encara hi ha parts de la investigació que no se saben, com ara quan es va iniciar.</p>
      <figure>
        <img src="https://www.ara.cat/2019/11/19/politica/Audiencia-Nacional-CDR-Operacio-Judes_2346975434_67490666_117x66.jpg"/>
      </figure>
      <p>
        <a href="https://www.ara.cat/politica/Audiencia-Nacional-CDR-Operacio-Judes_0_2346965413.html">L'Audiència Nacional tomba quatre ordres de presó als CDR acusats de terrorisme, però no els allibera</a>
      </p>
      <p>Els advocats d'Alerta Solidària, que s'esperaven aquesta resolució, han anunciat que presentaran un recurs d'empara al Tribunal Constitucional perquè consideren que la sala d'apel·lacions no va respondre dimarts a algunes de les vulneracions de dret que van exposar. A més, registraran un nou recurs contra la interlocutòria d'aquest mateix dimecres perquè consideren que no s'ajusta a dret. </p>
      <p>En paral·lel, la sala d'apel·lacions ha confirmat la presó provisional de Ferran Jolis i Jordi Ros, els dos membres dels CDR que van accedir a declarar davant la Guàrdia Civil i també en la seva compareixença el 26 de setembre. A preguntes de la Fiscalia van reconèixer que planejaven una ocupació del Parlament i una possible acció contra torres elèctriques, que finalment es va descartar. La sala considera que la mesura adoptada per l'instructor és "adequada, raonable i proporcionada", sobretot tenint en compte les revelacions dels investigats.</p>
      <p>Aquests dos encausats són els que van comparèixer assistits per advocats d'ofici. Tal com es desprèn de les interlocutòries, aquesta circumstància els ha passat factura. A diferència dels <a href="https://www.ara.cat/politica/Audiencia-Nacional-CDR-Operacio-Judes_0_2346965413.html">recursos estimats parcialment ahir</a> respecte a quatre detinguts per no haver-se'ls facilitat informació essencial durant la vista a la presó, la sala explica que en aquests dos casos ni els investigats ni els seus lletrats en seu policial ni judicial van efectuar "de manera formal ni objecció, ni queixa ni protesta pel que fa a la privació d'informació referida als elements essencials de la detenció". "I aquesta passivitat de la defensa de l'investigat denota aquiescència amb les dades i la informació facilitada, perquè només després de ser notificada l'ordre de detenció provisional, en el recurs d'apel·lació, es denuncia la suposada infracció", conclou la sala. Una modificació de criteri dels investigats que es deu al fet que canviessin d'advocats després de l'ingrés a presó.</p>
      <p>
        <a href="https://www.ara.cat/politica/CDR-ocupacio-Parlament-dret-protesta_0_2339766154.html">Advocats i familiars diuen que els detinguts van declarar coaccionats</a>
      </p>
      <p>A Jolis i Ros la sala els manté en presó per les declaracions que van fer, també incriminatòries per a alguns altres investigats, de manera que inevitablement pot condicionar la futura resolució de l'Audiència Nacional sobre els quatre membres que aquest dimecres tornen a la presó. "El que afecta un afecta els altres. Han declarat sota condicions estranyes i fonamenten els arguments del ministeri fiscal", ha lamentat l'advocada Eva Pous en declaracions als mitjans. Alerta Solidària sosté que van comparèixer després d'haver patit coaccions, tal com també han subratllat els seus familiars, i és aquesta circumstància la que pot perjudicar la resta. Els nous advocats de Jolis i Ros ja preparen denúncies contra els maltractaments que podrien haver patit en custòdia policial.</p>
    </article>
  </body>
</html>