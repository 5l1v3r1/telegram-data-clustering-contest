<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/pulsmatare-visar-nya-golfessets-stresspaslag/"/>
    <meta property="og:site_name" content="DN.SE"/>
    <meta property="article:published_time" content="2019-11-20T17:09:26+00:00"/>
    <meta property="og:title" content="Pulsmätare visar nya golfessets stresspåslag"/>
    <meta property="og:description" content="DN har inför Europatourfinalen i Dubai pratat med Marcus Kinhult som spelar med pulsmätare, bara loggar in på sociala medier på söndagar och hoppas på OS."/>
  </head>
  <body>
    <article>
      <h1>Pulsmätare visar nya golfessets stresspåslag</h1>
      <address><time datetime="2019-11-20T17:09:26+00:00">20 Nov 2019, 17:09</time> by <a rel="author" href="https://www.dn.se/av/hans-jansson/" target="_blank">Hans Jansson</a></address>
      <p>
        <b>På golfbanan ser han cool och beslutsam ut.<br/>Men inombords finns nervositeten och stressen.<br/>DN-sporten har inför tourfinalen i Dubai pratat med Marcus Kinhult som spelar med pulsmätare, bara loggar in på sociala medier en gång i veckan och hoppas att få spela OS.</b>
      </p>
      <p>På torsdag slår Sveriges nya golfstjärna från Skaftö GK i Fiskebäckskil ut i DP World Tour Championship.</p>
      <p>De 50 högst rankade spelarna på Europatouren finns i startfältet på Jumeirah Golf Estates i Dubai.</p>
      <p>23-årige Marcus Kinhult är där med gott självförtroende efter andraplatsen i Sun City, Sydafrika, senast.</p>
      <p>Där snuvades han på sin andra seger på Europatouren, men <a href="https://www.dn.se/sport/kinhult-i-sarspel-om-segern-24-miljoner-i-potten/">kunde trösta sig med 8,2 miljoner kronor efter ett förlorat särspel</a> mot engelsmannen och Ryder Cup-hjälten Tommy Fleetwood.</p>
      <p>Sin första seger tog svensken i våras då han vann British Masters i Southport, England.</p>
      <p><b>Marcus Kinhult sågs </b>efter en lyckad amatörkarriär som det stora framtidshoppet i svensk herrgolf.</p>
      <p>Men proffskarriären började trögt.</p>
      <p>Det är under 2019 han har fått sitt stora genombrott. Nu är han på väg mot världstoppen och för andra gången kvalificerad för Europatourens penningstinna avslutning.</p>
      <p>2018 blev han 22:a.</p>
      <p>Nu njuter han av att få chansen igen.</p>
      <blockquote>Det är jätteroligt att få uppmärksamhet, men jag loggar bara in på sociala medier på söndagar.</blockquote>
      <p>– Det är en svincool tävling att vara med i. Allt är perfekt. Bra bana, ett starkt startfält och fint väder. Det är lätt att tagga i gång, säger Marcus Kinhult när DN honom efter ett träningspass i Dubai.</p>
      <p>Han gillar banan.</p>
      <p>– Jag har varit här ett par gånger, både som spelare och som åskådare. Det är en ganska rättvis bana, men man behöver skjuta rätt långt för att ha en bra möjlighet. Därför är det bara att trampa på gasen direkt, säger Marcus.</p>
      <p>
        <b>Du har gjort din bästa säsong hittills – vad är hemligheten?</b>
      </p>
      <p>– Vi har jobbat oss in i den under andra halvan. Man kan säga att jag har blivit stabilare. Det är väl det som gjort skillnad. De dåliga dagarna har ändå varit ganska okej. Är man bra när man ska vara bra brukar det bli bra till slut.</p>
      <p>När den unge svensken pratar om ”vi” är det den nye caddien, skotten Mark Crane, han talar om.</p>
      <p> – Han har varit på touren 13 år och har mycket mer erfarenhet än jag och det är mycket värt. Jag har fått många bra saker av honom som jag haft nytta av, säger Marcus.</p>
      <figure>
        <img src="https://cached-images.bonnier.news/cms30/UploadedImages/2019/11/20/af34bb67-4e64-46fc-a6c8-3f8fd7c80c13/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Marcus Kinhult efter segern i British Masters, där Tommy Fleetwood till vänster var värd för tävlingen. I söndags möttes de igen när Fleetwood besegrade Kinhult i särspelet i Sydafrika.<cite>Foto: Alan Martin/Imago</cite></figcaption>
      </figure>
      <p>
        <b>Många vi pratat med upplever att du ser bekväm ut, lugn och inte stressar på banan. Är det en riktig iakttagelse?</b>
      </p>
      <p>– Jag har hört att det ser bra ut och det är väl bra. Men det bultar på bra på insidan. Jag har spelat med en pulsmätare ett tag och det var intressanta siffror från finalvarvet i Sydafrika. Det var ett ganska bra påslag, säger Marcus Kinhult och skrattar.</p>
      <p>Han känner ett stort stöd från Sverige och är tacksam för allt som skrivs om honom på sociala medier.</p>
      <p>Men ibland kan det bli för mycket av det goda.</p>
      <p>– Det är jätteroligt att få uppmärksamhet, vad jag kan se är det bara positiva tillrop hittills. Men jag är inte så aktiv nu som tidigare. Jag loggar bara in på söndagar.</p>
      <p>
        <b>Vad är det för saker du måste förbättra för att ta steget in i den absoluta världstoppen?</b>
      </p>
      <p>– Jag slår inte drivern som Rory McIlroy eller järnklubborna som Adam Scott så det finns mycket att slipa på. Jag försöker bara hitta en modell hur jag ska ta mig runt på banan på mitt sätt. Svaret på den frågan är väl att jag behöver bli bättre på allt. Jag jobbar på det varje dag.</p>
      <blockquote>Jag funderar mycket på OS. Det är en spännande och kittlande tanke att få vara med.</blockquote>
      <p>
        <b>Golf handlar mycket om pengar. Den här veckan finns 77 miljoner kronor i potten, dessutom 48 miljoner i bonus till de fem bästa på årets totala Europarankning. Tänker man på det?</b>
      </p>
      <p>– När alla snackar om det hela tiden är det svårt att skaka bort. Men det är väl bra och positivt.</p>
      <p>
        <b>Det har varit en lång säsong. Vad gör du resten av 2019?</b>
      </p>
      <p>– Dubai blir sista tävlingen för året. Jag har spelat mycket den senaste tiden och behöver ett avbrott. Jag ska ta ledigt några veckor och åka hem till Sverige. Jag ska kliva in i gymmet och försöka bli starkare. Jag planerar att börja tävla i Abu Dhabi i januari igen.</p>
      <p>2020 är ett stort golfår. Förutom bland annat fyra majors och Ryder Cup står ett OS på spelschemat.  </p>
      <p>– Jag funderar mycket på OS, men det har inte varit aktuellt förrän de senaste månaderna. Jag har fått lite OS-information av SOK. Det är en spännande och kittlande tanke att få vara med. Det är inte så långt kvar.</p>
      <p>
        <b>Hur ser du på dina chanser att få åka till Tokyo?</b>
      </p>
      <p>– Det är tuff konkurrens bland svenskarna så det kommer att krävas bra spel för att komma med. Men det är bara att gneta på. Gör man det bra har man kanske något i ett OS att göra.</p>
      <p>
        <b>Som amatör spelade du ett ungdoms-OS (2014). Hur var det?</b>
      </p>
      <p>– Bara den erfarenheten var helt magisk. Golfbiten i all ära, men hela OS-upplevelsen med olympiska byn och att få träffa andra atleter var annorlunda och roligt. Jag kan bara tänka mig att ett riktigt OS blir ännu häftigare.</p>
      <p>
        <b>Läs mer: </b>
      </p>
      <p><a href="https://www.dn.se/sport/tuff-kamp-om-golfplatser-i-os-mitt-stora-mal/">Tuff kamp om svenska golfplatser i OS</a> </p>
      <p><a href="https://www.dn.se/sport/kinhult-i-sarspel-om-segern-24-miljoner-i-potten/">Kinhult förlorade särspel om 24 miljoner</a> </p>
      <details>
        <summary>Fakta. Marcus Kinhult</summary>
        <p><b>Ålder: </b>23.</p>
        <p><b>Klubb: </b>Skaftö GK.</p>
        <p><b>Världsrankning: </b>91.</p>
        <p><b>Europarankning: </b>13.</p>
        <p><b>Årets bästa: </b>Seger i British Masters i England, tvåa i Nedbank Golf Challenge i Sydafrika.</p>
        <p><b>Inspelade pengar i karriären:</b> 2.642.730 euro.</p>
      </details>
      <p> </p>
      <details>
        <summary>Rapport inför en tourfinal i golf</summary>
        <p>Efter 47 tävlingar i 31 länder spelas torsdag–söndag säsongens sista tävling på Europatouren.</p>
        <p><b>Vad:</b> DP World Tour Championship.</p>
        <p><b>När: </b>21–24 november.</p>
        <p><b>Var: </b>Jumeirah Golf Estates, Dubai, Förenade Arabemiraten.</p>
        <p><b>Fakta om banan: </b>Par 72, drygt 7.000 meter.</p>
        <p><b>Hur: </b>72 hål slagspel utan kvalgräns.</p>
        <p><b>Startfältet: </b>De 50 bästa på Europarankningen efter den senaste tävlingen i Sun City, Sydafrika.</p>
        <p><b>Några stjärnor: </b>British Open-vinnaren Shane Lowry, Patrick Reed, Rory McIlroy, Tommy Fleetwood, Sergio Garcia och fjolårssegraren Danny Willett är på plats. Precis som formstarke Jon Rahm, Francesco Molinari (som vann den totala penningligan förra säsongen) och många fler.</p>
        <p><b>Svenskar i startfältet: </b>Marcus Kinhult och Henrik Stenson.</p>
        <p><b>Då startar svenskarna, torsdag: </b>Stenson slår ut 06.50 (svensk tid och spelar med Patrick Reed. Kinhult startar 08.40 (svensk tid) och spelar med Victor Peres. </p>
        <p><b>Prispengar: </b>I säsongens sista tävling gör spelarna upp om åtta miljoner dollar i total prispott – cirka 77 miljoner kronor. Dessutom delas en bonuspott ut till topp 5 för hela säsongen på drygt 42 miljoner kronor.</p>
        <p><b>Totalvinnare på Europatouren sedan 2008:<br/></b>2018: Francesco Molinari, Italien.<br/>2017: Tommy Fleetwood, England.<br/>2016: Henrik Stenson, Sverige.<br/>2015: Rory McIlroy, Nordirland.<br/>2014: Rory McIlroy, Nordirland.<br/>2013: Henrik Stenson, Sverige.<br/>2012: Rory McIlroy, Nordirland.<br/>2011: Luke Donald, England.<br/>2010: Martin Kaymer, Tyskland.<br/>2009: Lee Westwood, England.<br/>2008: Robert Karlsson, Sverige.</p>
        <p><b>Tv-tider:</b> Viasat Golf/Viaplay sänder hela tävlingen med start torsdag 08.00-14.00.</p>
      </details>
    </article>
  </body>
</html>