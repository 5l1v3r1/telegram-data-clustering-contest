<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.takvim.com.tr/yasam/2019/11/20/bursada-marketten-20-bin-lira-calan-supheli-kasiyerin-sevgilisi-cikti"/>
    <meta property="og:site_name" content="Takvim"/>
    <meta property="article:published_time" content="2019-11-20T17:02:18+00:00"/>
    <meta property="og:title" content="Bursa'da marketten 20 bin lira çalan şüpheli, kasiyerin sevgilisi çıktı"/>
    <meta property="og:description" content="Haberin devamı"/>
  </head>
  <body>
    <article>
      <h1><a href="https://www.takvim.com.tr/haberleri/bursa">Bursa</a>'da marketten 20 bin lira çalan şüpheli, kasiyerin sevgilisi çıktı</h1>
      <h2><a href="https://www.takvim.com.tr/haberleri/bursa">Bursa</a>'nın merkez Osmangazi ilçesinde markete girip, kasadaki 20 bin TL’yi alan maskeli şüpheli kaçtı. Polis ekiplerince, şüphelinin markette kasiyer olarak çalışan K.S.’nin (19) sevgilisi S.E. (18) olduğu tespit edildi. K.S. suçunu itiraf ederken, S.E. ve ona yardım eden arkadaşı <a href="https://www.takvim.com.tr/haberleri/kirikkale">Kırıkkale</a>’de yakalandı.</h2>
      <address>
        <time datetime="2019-11-20T17:02:18+00:00">20 Nov 2019, 17:02</time>
      </address>
      <p><a href="https://www.takvim.com.tr/haberleri/bursa">Bursa</a>'nın merkez Osmangazi ilçesinde bir marketten 20 bin lira çalan şüpheli ile ona yardım ettiği öne sürülen 2 kişi yakalandı.</p>
      <p>Olay, dün saat 09.00 sıralarında, Osmangazi ilçesi Altıparmak Caddesi'nde meydana geldi. Market zincirinin şubesinde çalışanlar, temizlik yaparken içeri giren maskeli kişi, kasada bulunan 20 bin TL'yi alıp kaçtı. Kasadaki paranın çalındığını fark eden çalışanlar, durumu polise bildirdi.</p>
      <figure>
        <img src="https://iatkv.tmgrup.com.tr/7f7c40/0/0/0/0/0/0?u=https%3a%2f%2fitkv.tmgrup.com.tr%2f2019%2f11%2f20%2fbursada-marketten-20-bin-lira-calan-supheli-kasiyerin-sevgilisi-cikti-1574269298995.jpeg&amp;mw=616"/>
      </figure>
      <p>Polis ekiplerince soruşturma başlatıldı. 105 farklı güvenlik kamerasının görüntülerini inceleyen ve görgü tanıklarının ifadelerine başvuran Bursa Asayiş Şube Müdürlüğü Yankesicilik ve Dolandırıcılık Büro Amirliği ekipleri, şüphelinin S.E. olduğunu belirledi.</p>
      <p><b>ŞÜPHELİ, KASİYERİN SEVGİLİSİ ÇIKTI</b><br/>Polis, S.E.'nin markette kasiyer olan K.S.'nin sevgilisi olduğunu tespit etti. K.S., polis ekiplerince gözaltına alındı. Emniyet Müdürlüğü'nde hırsızlığı itiraf eden K.S., S.E. ile olayı planladıklarını ve sevgilisinin bir arkadaşı ile <a href="https://www.takvim.com.tr/haberleri/erzurum">Erzurum</a>'a kaçmak üzere yola çıktığını söyledi. Polis ekipleri S.E.'nin, kendisine yardım eden arkadaşı İ.A. (29) ile otobüste olduklarını ve <a href="https://www.takvim.com.tr/haberleri/kirikkale">Kırıkkale</a>'ye yaklaştıklarını belirledi. S.E., ve arkadaşı İ.A., Kırıkkale Emniyet Müdürlüğü ekiplerince yakalanıp, gözaltına alındı. 2 şüpheli, Bursa'ya getirildi. S.E., hırsızlığı birlikte planladığı sevgilisi K.S., ve kendilerine yardımcı olan İ.A., ifadelerinin ardından adliyeye sevk edildi.</p>
    </article>
  </body>
</html>