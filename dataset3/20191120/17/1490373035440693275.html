<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/hokej/chicago-carolina-hokej-nhl-petr-mrazek-martin-necas_1911201820_mov"/>
    <meta property="og:site_name" content="iROZHLAS"/>
    <meta property="article:published_time" content="2019-11-20T17:50:00+00:00"/>
    <meta property="og:title" content="‚Moc to netrénujeme, je to spíš instinkt.‘ Nečas přispěl k výhře Caroliny nevšedním gólem"/>
    <meta property="og:description" content="Carolina vyhrála i díky gólmanu Petru Mrázkovi, který si připsal třicet úspěšných zákroků."/>
  </head>
  <body>
    <article>
      <h1>‚Moc to netrénujeme, je to spíš instinkt.‘ Nečas přispěl k výhře Caroliny nevšedním gólem</h1>
      <address><time datetime="2019-11-20T17:50:00+00:00">20 Nov 2019, 17:50</time> by <a rel="author">Pavel Petr</a></address>
      <p>
        <b>Hned čtveřice českých hokejistů vyjela na led při utkání kanadsko-americké NHL mezi Chicagem a Carolinou. Jen dva z nich ale mohli po závěrečné siréně slavit. Domácí dvojice útočníků David Kämpf a Dominik Kubalík nakonec důvod k radosti neměla. Carolina vyhrála i díky gólmanu Petru Mrázkovi a jedné trefě Martina Nečase 4:2.</b>
      </p>
      <p>Jen patnáct minut vydrželo fanouškům Chicaga nadšení a snaha domácí tým povzbudit. Dobrou náladu jim překazil český útočník v dresu Caroliny Martin Nečas.</p>
      <figure>
        <audio src="https://www.irozhlas.cz/sites/default/files/audios/149dcbce5091326065b428f30953b943.mp3"/>
        <figcaption>V zámořské NHL se v utkání Chicaga s Carolinou představili hned čtyři Češi. Více v příspěvku Pavla Petra</figcaption>
      </figure>
      <p>Trefil se dost netradičně. Dva hostující hráči totiž postupovali sami na gólmana Robina Lehnera. Nečasovi se prý ani nezdálo, že by podobnou situaci někdy v NHL zažil.</p>
      <p>„Naposledy se mi to stalo možná někdy ve čtrnácti. Moc to netrénujeme, je to spíš takový instinkt. Tam a zpátky a pak už jsem měl prázdnou bránu,“ popsal český útočník Radiožurnálu svou trefu.</p>
      <figure>
        <iframe data-src="https://twitter.com/Canes/status/1196974287636307968?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>„Kdyby nedali dva na nikoho, tak bych byl na ně hodně naštvaný. Jsem rád, že si to pěkně předali a „Neči“ to zakončil,“ doplnil autora úvodního gólu brankář Petr Mrázek. Ten přispěl k výhře Caroliny třiceti zákroky. A těšilo ho, že na něj nevyzrál v šanci další z Čechů – útočník Chicaga Dominik Kubalík.</p>
      <related>
        <h4>Číst článek</h4>
        <a href="https://www.irozhlas.cz/sport/hokej/nhl-hokej_1909200840_mov"/>
      </related>
      <p>„Člověk to nevnímá, ale když se potom přerušila hra, tak jsme se na sebe podívali. Říkal, že jsem tam měl místo, tak jsem rád, že mě nepřekonal,“ řekl Mrázek.</p>
      <p>Byl rád hlavně proto, že si vydobyl post brankářské jedničky. „Zatím se cítím hodně dobře, měl jsem dobrou šňůru. Teď jsme měsíc nevyhráli venku, tak jsme rádi, že jsme poslední tři zápasy zvládli,“ dodal český gólman.</p>
      <p>Při tom zatím posledním vítězství si ale cestu k němu hosté zkomplikovali. Při vedení 3:0 totiž umožnili domácím snížit na rozdíl jediné branky.</p>
      <p>„Prvních padesát minut jsme hráli dobře a pak jsme nechali trochu zachytat „Mrázu“. Stávat by se to ale nemělo,“ dodal Nečas, teď už pětigólový střelec Caroliny v této sezóně NHL.</p>
      <related>
        <h4>Související články</h4>
        <a href="https://www.irozhlas.cz/sport/hokej/nhl-hokejova-sin-slavy-vaclav-nedomansky-projev-dominik-hasek_1911191841_mim"/>
        <a href="https://www.irozhlas.cz/sport/hokej/hokej-vaclav-nedomansky-sin-slavy-oceneni-historie-cesky-hokej_1911190829_mim"/>
        <a href="https://www.irozhlas.cz/sport/hokej/hokej-nhl-dominik-kubalik-chicago-nashville-calgary-vegas_1911180657_tat"/>
        <a href="https://www.irozhlas.cz/sport/hokej/hokej-nhl-vaclav-nedomansky-sin-slavy-toronto-emigrace-kanada-ceskoslovensko_1911161148_mim"/>
        <a href="https://www.irozhlas.cz/sport/hokej/hokej-nhl-filip-chlapik-ottawa-senators-philadelphia-flyers-jakub-voracek_1911160706_mim"/>
      </related>
    </article>
  </body>
</html>