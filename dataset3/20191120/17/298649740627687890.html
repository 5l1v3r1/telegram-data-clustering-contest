<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/economia/2019/11/20/fs-non-ci-sono-le-condizioni-per-unofferta-vincolante-su-alitalia-top10_20191120_180342/"/>
    <meta property="og:site_name" content="Askanews"/>
    <meta property="article:published_time" content="2019-11-20T17:03:42+00:00"/>
    <meta property="og:title" content="Fs: non ci sono le condizioni per un’offerta vincolante su Alitalia"/>
    <meta property="og:description" content="Roma, 20 nov. (askanews) – Ad oggi non ci sono le condizioni per fare un’offerta vincolante per Alitalia. Lo affermano le Fs, al termine del Cda di oggi, mentre domani scadono i termini per la presentazione di un’offerta. “Il Consiglio di Amministrazione di FS Italiane, riunitosi in data odierna – si legge nella nota -, […]"/>
  </head>
  <body>
    <article>
      <h1>Fs: non ci sono le condizioni per un’offerta vincolante su Alitalia</h1>
      <h2>Domani scadono i termini</h2>
      <address>
        <time datetime="2019-11-20T17:03:42+00:00">20 Nov 2019, 17:03</time>
      </address>
      <figure>
        <img src="http://www.askanews.it/wp-content/uploads/2019/11/20191120_180335_9453E960.jpg"/>
      </figure>
      <p>Roma, 20 nov. (askanews) – Ad oggi non ci sono le condizioni per fare un’offerta vincolante per Alitalia. Lo affermano le Fs, al termine del Cda di oggi, mentre domani scadono i termini per la presentazione di un’offerta.</p>
      <p>“Il Consiglio di Amministrazione di FS Italiane, riunitosi in data odierna – si legge nella nota -, ha esaminato le posizioni espresse dai potenziali partner industriali in merito all’eventuale offerta relativa all’operazione Alitalia, in vista del termine del 21 novembre assegnato dai Commissari straordinari”.</p>
      <p>“Sono state esaminate le comunicazioni inviate nei giorni scorsi da Delta – aggiunge -, che a seguito del lavoro congiunto condotto negli scorsi mesi ha confermato la disponibilità a partecipare all’equity della nuova compagnia, nonché la lettera trasmessa ieri da Lufthansa, con cui si sono tenuti incontri nelle ultime settimane”.</p>
      <p>“In proposito, pur prendendo atto degli elementi positivi contenuti in tali comunicazioni – prosegue -, si nota che Lufthansa ha prospettato la disponibilità ad un accordo commerciale, ma non ad un ingresso immediato nell’equity della nuova Alitalia”.</p>
      <p>“Inoltre – aggiunge -, con il comunicato stampa emesso ieri, Atlantia ha reso noto che allo stato non si sono ancora realizzate le condizioni necessarie per l’adesione al progetto, ferma la disponibilità a proseguire il confronto per l’individuazione del partner industriale”.</p>
      <p>“Pertanto, il CdA di FS Italiane – conclude la nota -, confermando l’impegno e la disponibilità dell’azienda a proseguire le negoziazioni per il costituendo consorzio, per cui ad oggi non sono ancora maturate le condizioni necessarie, attende le valutazioni dei Commissari straordinari in merito alle iniziative da intraprendere”.</p>
      <p>Sen/Int2</p>
    </article>
  </body>
</html>