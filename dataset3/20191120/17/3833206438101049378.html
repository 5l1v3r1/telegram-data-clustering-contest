<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Preizbraha-docKmetov-za-dekan-na-Himicheskiya-fakultet-na-Plovdivskiya-universitet-915475"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-20T17:12:00+00:00"/>
    <meta property="og:title" content="Преизбраха доц.Кметов за декан на Химическия факултет на Пловдивския университет"/>
    <meta property="og:description" content="Общото събрание на Химическия факултет на Пловдивския университет &quot;Паисий Хилендарски“, проведено дн..."/>
  </head>
  <body>
    <article>
      <h1>Преизбраха доц.Кметов за декан на Химическия факултет на Пловдивския университет</h1>
      <address>
        <time datetime="2019-11-20T17:12:00+00:00">20 Nov 2019, 17:12</time>
      </address>
      <p>Общото събрание на Химическия факултет на Пловдивския университет "Паисий Хилендарски“, проведено днес, 20 ноември, отчете успешен мандат и преизбра за декан доц. д-р Веселин Кметов.</p>
      <p>"Изданията на Рейтинговата система на висшите училища в България показват, че през изминалия мандат ПУ "Паисий Хилендарски“ трайно е сребърен медалист в обучението на химици и скъсява дистанцията спрямо националния лидер Факултета по химия и фармация на Софийския университет "Св. Климент Охридски“. Ръст бележи и комплексният коефициент за качество на обучението – ПМС 328/30.11.2015. Получената от НАОА оценка 9.48, нарежда професионално направление "Химически науки“ на първо място сред 28-те направления в Пловдивския университет и е гарант за успешното развитие на факултета през следващия шестгодишен акредитационен период“, подчерта доц. Кметов. Той припомни, че е в ход мащабна реконструкция на сградата на Химическия факултет,</p>
      <figure>
        <img src="https://i.id24.bg/img/spacer.gif"/>
      </figure>
      <p>която ще осигури изцяло подновена, модернизирана и естетизирана среда за обучение на настоящите и бъдещи студенти.</p>
      <p>"Сега е наш ред да докажем, че вложените и безспорно необходими инвестиции са заслужени и ще тласнат факултета силно напред в академичното му развитие.  Изправени сме пред уникален шанс – да се вдъхновим, да се сплотим, да сътворим по-доброто бъдеще на нашия факултет, който е национално достижение и ценност“, призова преизбраният декан.</p>
    </article>
  </body>
</html>