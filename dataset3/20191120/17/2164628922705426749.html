<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://press-centr.com/ua/news/42922_U-Ternopoli-zatrimali-cholovika-yakiy-misyats-pospil-biv-zhinok-na-vulitsi"/>
    <meta property="og:site_name" content="PRESS-ЦЕНТР"/>
    <meta property="article:published_time" content="2019-11-20T17:37:00+00:00"/>
    <meta property="og:title" content="У Тернополі затримали чоловіка, який місяць поспіль бив жінок на вулиці"/>
    <meta property="og:description" content="Майже місяць у Тернополі невідомий чоловік нападав та грабував жінок. Вік жертв - від двадцяти одного до двадцяти дев`яти років. За слов"/>
  </head>
  <body>
    <article>
      <h1>У Тернополі затримали чоловіка, який місяць поспіль бив жінок на вулиці</h1>
      <address>
        <time datetime="2019-11-20T17:37:00+00:00">20 Nov 2019, 17:37</time>
      </address>
      <p><b>Майже місяць у Тернополі невідомий чоловік нападав та грабував жінок. Вік жертв - від двадцяти одного до двадцяти дев`яти років.<br/></b><br/>За словами Сергія Гаврилюка, начальника Тернопільського відділу поліції, усі грабежі траплялися в межах мікрорайону Східний у вечірній та нічний час. <br/><br/>Перша заява про грабіж на лінію "102" надійшла 23 жовтня, друга - наступного дня. Ще два напади зареєстрували правоохоронці 5 та 13 листопада.<br/><br/>Потерпілі кажуть, що нападник підходив в той момент, коли поруч не було людей, погрожував розправою та вимагав віддати йому гроші. Трьох жінок пограбував в дворі будинку, ще одна стала жертвою у власному під`їзді. На дівчину невідомий напав за кілька метрів до помешкання.<br/><br/>- Він підійшов до мене, закрив рукою обличчя, рот і ніс, що важко було дихати, і сказав віддати гроші і мовчати, бо зробить боляче. Я не бачила чи є ніж, він мене притиснув до стіни і я не могла зрозуміти, що відбувається.<br/><br/>Тернополянка пригадує, що в той момент готова була віддати все що завгодно, лиш би залишив її живою. Але чоловік вимагав лише гроші та прикраси.</p>
      <blockquote><i>Він намагався лізти до мого тіла і в цей момент я змогла закричати, але ніхто із сусідів не почув. Тоді я сказала, що хвора на ВІЛ-Снід, щоб мене не чіпав. Ще раз крикнула. Не знаю що сталося, але він почав тікати. Я одразу зателефонувала до поліці</i>ї.</blockquote>
      <p>Загальна сума, яку жінки віддали невідомому - 1300 гривень. Потерпілі запам`ятали свого кривдника і змогла його описати.<br/><br/>Проведеними слідчо-оперативними заходами правоохоронці встановили особу підозрюваного. Це - раніше судимий житель Тернополя, 1993 року народження.<br/><br/>Чоловік у скоєному зізнався. Каже, що гроші витрачав на власні потреби.<br/><br/>Вирішується питання про обрання міри запобіжного заходу та оголошення підозри відповідно до статті 186 частина 2 ККУ - грабіж, поєднаний з насильством, яке не є небезпечним для життя чи здоров`я потерпілого. Триває слідство.</p>
      <p>
        <i>Фото ілюстративне</i>
      </p>
    </article>
  </body>
</html>