<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/vcheni-vinayshli-sposib-pererobki-usih-vidiv-plastiku-641269.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-20T17:03:03+00:00"/>
    <meta property="og:title" content="Вчені винайшли спосіб переробки усіх видів пластику"/>
    <meta property="og:description" content="Австралійські науковці: ми просто беремо ці матеріали й переводимо їх назад у рідини та хімічні речовини, з яких вони отримані"/>
  </head>
  <body>
    <article>
      <h1>Вчені винайшли спосіб переробки усіх видів пластику</h1>
      <address>
        <time datetime="2019-11-20T17:03:03+00:00">20 Nov 2019, 17:03</time>
      </address>
      <h4>Австралійські науковці: ми просто беремо ці матеріали й переводимо їх назад у рідини та хімічні речовини, з яких вони отримані</h4>
      <p>Австралійський науковець Лен Хамфріс та професор Сіднейського університету Томас Машмеєр заявили, що розроблений та запатентований ними пристрій може утилізувати пластик, що досі не підлягав переробці. Про це повідомляє <a href="https://thehill.com/policy/energy-environment/471210-australian-scientists-believe-they-have-invented-a-way-to-recycle">The Hill</a>.</p>
      <p>«Ми просто беремо ці матеріали й переводимо їх назад у рідини та хімічні речовини, з яких вони отримані», - сказав Хамфріс, додавши, що продукти можуть бути перетворені в бітум, бензин або різні види пластику.</p>
      <p>Як зазначається, так званий каталітичний гідротермальний реактор (Cat-HTR) має можливість перетворювати утилізований пластик на паливо або переробляти новий пластик шляхом хімічної переробки, яка змінює пластмаси на молекулярному рівні, а потім перетворює їх знову на нафту.</p>
      <p>Однак процес відрізняється від фізичної переробки тим, що не вимагає поділу пластмас за типом або кольором. За запатентованою технологією можна переробляти все - від упаковок з-під молока до гідрокостюмів.</p>
      <p>Компанія вчених Licella готується просунути свою технологію на ринок у Великій Британії. Хамфріс пояснює, що там екологічна політика більш сприятлива, ніж в Австралії.</p>
      <p>Як повідомлялось, нідерландський екопідприємець Боян Слат представив у Роттердамі <a href="https://glavcom.ua/world/hitech/u-niderlandah-vinayshli-noviy-sposib-ochishchennya-richok-vid-plastiku-636436.html">пристрій, призначений для того, щоб виловлювати пластик з річок</a>. Як зазначається, 25-річний Слат придумав унікальну систему, що може зібрати за день щонайменше 50 тонн пластику. Два такі апарати вже розпочали роботу: один у Джакарті (Індонезія), другий - у Куала-Лумпурі (Малайзія). Свою машину для очищення водойм він зі своєю командою розробляв чотири роки. </p>
      <blockquote><b>Читайте також: <br/></b><br/>   •  <b><a href="https://glavcom.ua/news/rada-planuje-zaboroniti-plastikovi-ta-oksorozkladni-paketi--639628.html">Рада планує заборонити пластикові та оксорозкладні пакети<br/></a></b>   •  <b><a href="https://glavcom.ua/world/observe/jevropa-z-2021-roku-chastkovo-zaboronit-odnorazoviy-plastik-580947.html">Європа з 2021 року частково заборонить одноразовий пластик</a></b></blockquote>
      <related>
        <a href="https://glavcom.ua/news/rada-planuje-zaboroniti-plastikovi-ta-oksorozkladni-paketi--639628.html"/>
        <a href="https://glavcom.ua/world/hitech/u-niderlandah-vinayshli-noviy-sposib-ochishchennya-richok-vid-plastiku-636436.html"/>
        <a href="https://glavcom.ua/news/shotlandiya-zaboronila-vigotovlennya-ta-prodazh-vatnih-palichok-632255.html"/>
      </related>
    </article>
  </body>
</html>