<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Zaradi-vodniya-rezhim-osvobodiha-ot-dluzhnost-upravitelya-na-ViK-v-Pernik-915476"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-20T17:23:00+00:00"/>
    <meta property="og:title" content="Заради водния режим, освободиха от длъжност управителя на ВиК в Перник"/>
    <meta property="og:description" content="Управителят на ВиК – Перник ще бъде освободен от заеманата от него позиция, съобщи в Перник заместни..."/>
  </head>
  <body>
    <article>
      <h1>Заради водния режим, освободиха от длъжност управителя на ВиК в Перник</h1>
      <address>
        <time datetime="2019-11-20T17:23:00+00:00">20 Nov 2019, 17:23</time>
      </address>
      <p>Управителят на ВиК – Перник ще бъде освободен от заеманата от него позиция, съобщи в Перник заместник – министърът на регионалното развитие и благоустройството <a href="https://www.plovdiv24.bg/novini/persons/5195.html">Николай Нанков</a> след среща с кмета на общината Станислав Владимиров.</p>
      <p>Управителят на ВиК дружеството през октомври е уведомил кмета на Перник за необходимостта от въвеждане на режим на водата, но по отношение на процедурите, които инж. Иван Витанов е трябвало да спази, като ръководител на дружеството, в голямата си част е успял да го направи. През месец април Витанов е уведомил заинтересованите институции – общинската и областната администрация, за проблема с ниските водни количества и малкият наличен обем в яз. "Студена“, като водоподаването е било осъществено в съответствие с утвърдените месечни графици от Министерството на околната среда и водите.    </p>
      <p>Днес е приключила проверката на водното дружество и са констатирани два основни проблема, довели до кризисната ситуация. Единият е, че притокът на вода, до края на октомври тази година, е почти четири пъти по-малко в сравнение със същия период на миналата година, което се равнява на 11 млн.куб. метра вода през десетте месеца на 2019-та година при 42 млн. куб метра миналата година и почти 3 пъти по-малко в сравнение с 2016-та година.</p>
      <p>Нанков подчерта, че вторият голям проблем е изключително старата, амортизирана и вече на повече от 50 години, ВиК мрежа в община Перник, заради което загубите на вода по преносната мрежа възлизат на 76%. В някои населени места от общината загубите достигат повече от 90 на сто. Фактурираните водни количества, достигнали до абонатите, през десетте месеца на годината, за град Перник и населените места, които се обслужват от яз.“Студена“, са в размер на 3,342 млн.куб метра. Неотчетените води, които са били в язовира, но са загубени по мрежата, са в размер на над 10, 375 млн. куб метра. В допълнение през 2019-та година авариите в Перник са се увеличили двойно, става ясно още от одита на дружеството.</p>
      <p>Заместник – регионалният министър обясни, че в предишния програмен период по Оперативна програма "Околна среда“ 2007 – 2013 общината е пропуснала възможността да кандидатства за европейско финансиране за изпълнение на  воден цикъл и подмяна на водопроводна и канализационна мрежа.</p>
      <p>По отношение внушенията, че ремонтът на язовир "Студена“ е допринесъл за изсушаването му и водната криза, <a href="https://www.plovdiv24.bg/novini/persons/5195.html">Николай Нанков</a> беше категоричен, че именно за да не се спира водоподаването е бил избран най-скъпият способ  за ремонтни дейности.  - с водолази.</p>
      <p>След седмица ще се направи анализ на резултата от графика на водния режим и това как влияе на водните количества в яз. "Студена“ и на водопреносната мрежа, стана ясно още след срещата.  </p>
      <p>В няколко насоки са мерките, които се предприемат за справяне с водоснабдяването на Перник.</p>
      <p>В краткосрочен план една от тях е пренасочването на вода от Владайския канал, което може да стане до месец.</p>
      <p>"Използват се варианти за алтернативно водохващане, със захранване на квартал Църква от този водоизточник, за да се освободят обеми в язовир Студена“, обясни Нанков и допълни, че за съжаление, местните водоизточници, в голямата си част са проверени, но са почти пресъхнали.</p>
      <p>"Остават още 5 водоизточника, в заливната тераса на р.Струма- т.нар плитки подпочвени води, но техният дебит е не повече от литър в секунда, което също не е сериозна алтернатива за бъдещо водоснабдяване и привързване към водопреносната мрежа на гр. Перник“, каза още Нанков.</p>
      <p>За справяне с авариите по водопреносната мрежа в общината аварийни екипи от ВиК – Кюстендил и Вик – Благоевград ще помагат на колегите си в Перник. </p>
      <p>Изчакват се резултатите и от повторното изследване на водата от язовир Долна Диканя, след като първите показаха, че водата не е годна за пиене. Ако водата става за питейно – битови нужди, ще се предприемат технически действия за изграждането на водопровод между двата язовира, със съответните помпи. Евентуалната инвестиция е остойностена, направени са графици, ако втората проба докаже, че водата е годна,  свободният обем, който може да се използва е около 2,5 -2,7 млн.куб.м вода.  </p>
      <p>Обсъждани са и дългосрочни варианти като например за използване на язовир "Янци“, но до евентуалното му въвеждане в експлоатация може да минат между 5 и 7 години.</p>
      <p>Като друго дългосрочно инвестиционно намерение Нанков очерта, заедно с изпълняващата се в момента рехабилитация на ПСПВ към яз.Студена, да бъде направена рехабилитация и на утаителите.</p>
      <p>Инженери на министерството и на общината ще преценят най-добрата възможна технология за рехабилитиране или изграждане на нови утаители, за да може водата от мъртвия обем на язовира, евентуално да се ползва в бъдеще при подобни кризисни ситуации.</p>
      <p>Нанков съобщи, че съвместно с община Перник ще бъде набелязан екшън план в рамките на 2020-2021 година, докато се реализира инвестиционният проект на ВиК дружеството по ОПОС, с целево финансиране да бъде поетапно подменяна водоснабдителната мрежа и особено тези, които са в по-високата част на града, които са изключени от водния проект. Целта е водозагубите в Перник да намалеят с минимум 30%, което в дългосрочен план ще реши проблема с водоснабдяването на града.</p>
    </article>
  </body>
</html>