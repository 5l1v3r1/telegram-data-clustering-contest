<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/twitter-account-of-gayathri-raghuram-is-suspended.html"/>
    <meta property="og:site_name" content="DoolNews"/>
    <meta property="article:published_time" content="2019-11-20T17:05:00+00:00"/>
    <meta property="og:title" content="തോള്‍ തിരുമാവളനെതിരെ ആക്ഷേപം; ബി.ജെ.പി അനുകൂലിയായ നടിയുടെ അക്കൗണ്ട് നിര്‍ത്തലാക്കി ട്വിറ്റര്‍"/>
    <meta property="og:description" content="Bjp Gayathri Raghuram National News Thol Thirumavalavan Twitter India ചെന്നൈ: തോള്‍ തിരുമാവളന്‍ എം.പിക്കെതിരെയും വി.സി.കെ പാര്‍ട്ടിക്കെതിരെയും കടുത്ത ആക്ഷേപം ഉന്നയിച്ച ബി"/>
  </head>
  <body>
    <article>
      <h1>തോള്‍ തിരുമാവളനെതിരെ ആക്ഷേപം; ബി.ജെ.പി അനുകൂലിയായ നടിയുടെ അക്കൗണ്ട് നിര്‍ത്തലാക്കി ട്വിറ്റര്‍</h1>
      <address><time datetime="2019-11-20T17:05:00+00:00">20 Nov 2019, 17:05</time> by <a rel="author">ന്യൂസ് ഡെസ്‌ക്</a></address>
      <p>ചെന്നൈ: തോള്‍ തിരുമാവളന്‍ എം.പിക്കെതിരെയും വി.സി.കെ പാര്‍ട്ടിക്കെതിരെയും കടുത്ത ആക്ഷേപം ഉന്നയിച്ച ബി.ജെ.പി അനുകൂലിയായ നടി ഗായത്രി രഘുരാമന്റെ അക്കൗണ്ട് ട്വിറ്റര്‍ നിര്‍ത്തലാക്കി. ട്വിറ്ററിന്റെ മാനദണ്ഡങ്ങള്‍ ഗായത്രി പാലിച്ചില്ലെന്നാരോപിച്ചാണ് അക്കൗണ്ട് നിര്‍ത്തലാക്കിയത്.</p>
      <p>തോള്‍ തിരുമാളവനോടും വി.സി.കെയോടും തന്നെ മര്‍ദ്ദിക്കാന്‍ നവംബര്‍ 27ന് വരാനാവുമോ എന്ന് ഗായത്രി വെല്ലുവിളിച്ചിരുന്നു. തിരുമാളവനോട് അടുത്ത വ്യക്തി തന്റെ സഹായിയുടെ ഫോണ്‍ നമ്പര്‍ പലര്‍ക്കും കൊടുക്കുന്നുവെന്നും ആ നമ്പറില്‍ പലരും വിളിച്ച് സഹായിയെ ഭീഷണിപ്പെടുത്തുകയും ചെയ്യുന്നുവെന്ന് ഗായത്രി ആരോപിച്ചിരുന്നു.</p>
      <p>തിരുമാവളന്‍ ഗുണ്ടയാണെന്നും അദ്ദേഹത്തിനെങ്ങനെയാണ് ഒരു എം.പിയായി തുടരാന്‍ കഴിയുന്നതെന്നും ഗായത്രി ചോദിച്ചിരുന്നു. ഹിന്ദുക്കള്‍ക്കെതിരായി സംസാരിക്കുന്ന അദ്ദേഹത്തിന് താന്‍ വോട്ട് ചെയ്തില്ലെന്നും ഗായത്രി പറഞ്ഞിരുന്നു. ഇതിന് ശേഷമാണ് നടി മറീന ബീച്ചില്‍ വരാന്‍ എം.പിയോടും പാര്‍ട്ടിയോടും വെല്ലുവിളി നടത്തിയത്.</p>
      <p>തോള്‍ തിരുമാളവനെതിരെ ഗായത്രി നടത്തിയ അധിക്ഷേപത്തിനെതിരെ വി.സി.കെ പ്രതിഷേധ പരിപാടികള്‍ നടത്തിയിരുന്നു. അധിക്ഷേപ പരാമര്‍ശത്തിനും ജാതി ആക്ഷേപത്തിനും കേസെടുക്കണമെന്നും പാര്‍ട്ടി ആവശ്യപ്പെട്ടിരുന്നു.</p>
    </article>
  </body>
</html>