<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/20/ekology-zayavyly-shho-pid-vyglyadom-zberezhennya-lisiv-rada-sprostyla-vyrubku-karpat/"/>
    <meta property="og:site_name" content="Рубрика"/>
    <meta property="article:published_time" content="2019-11-20T17:12:34+00:00"/>
    <meta property="og:title" content="Екологи заявили, що під виглядом збереження лісів Рада спростила вирубку Карпат"/>
    <meta property="og:description" content="Екологи кажуть, що ухвалений парламентом та підписаний президентом закон про заборону суцільної вирубки лісів в Карпатах насправді спрощує рубку деревини. Про це йдеться у повідомленні організації “Екологія. Право. Людина” Зазначається, що після першого читання законопроєкт дійсно відповідав задекларованій меті і вносив заборони на проведення суцільних рубок оздоровлення та формування лісів. Водночас завдяки поправкам № 6, […]"/>
  </head>
  <body>
    <article>
      <h1>Екологи заявили, що під виглядом збереження лісів Рада спростила вирубку Карпат</h1>
      <address><time datetime="2019-11-20T17:12:34+00:00">20 Nov 2019, 17:12</time> by <a rel="author" href="https://rubryka.com/author/rubryka_admin/" target="_blank">Богдан Петришин</a></address>
      <figure>
        <img src="https://rubryka.com/wp-content/uploads/2019/11/123-9-860x580-c-1.jpg"/>
      </figure>
      <p>
        <b>
          <b>Екологи кажуть, що ухвалений парламентом та підписаний президентом закон про заборону суцільної вирубки лісів в Карпатах насправді спрощує рубку деревини.</b>
        </b>
      </p>
      <p>Про це йдеться у повідомленні організації “<a href="http://epl.org.ua/announces/vovk-v-ovechij-shkuri-ekologichnyj-zakonoproekt-sproshhuye-rubky-lisu-v-karpatah/">Екологія. Право. Людина</a>”</p>
      <p>Зазначається, що після першого читання законопроєкт дійсно відповідав задекларованій меті і вносив заборони на проведення суцільних рубок оздоровлення та формування лісів.</p>
      <related>
        <h4>Читайте також</h4>
        <a href="https://rubryka.com/article/free-svydovets/"/>
      </related>
      <p>Водночас завдяки поправкам № 6, № 11 та № 21, авторами яких є народні депутати Олег Бондаренко (“Слуга народу”) та Степан Івахів (депутатська група “За майбутнє”) законопроект, навпаки, лише спрощує вирубку лісів Карпат.</p>
      <p>Зокрема екологи вказують, що закон:</p>
      <ul>
        <li>знімає мораторій на проведення рубок головного користування в окремих категоріях лісів (у високогірних лісах, що розташовані вище 1100 метрів над рівнем моря; у берегозахисних ділянках лісу тощо)</li>
        <li>не вводить заборони на проведення суцільних санітарних рубок, дозволяє проведення поступових рубок головного користування (можна буде зрубати ліс за декілька прийомів, лишивши на його місці підріст висотою 0,5-1,5 метра), які за фактом не сильно відрізняються від суцільних)</li>
        <li>дозволяє використання будь-яких видів техніки для проведення лісозаготівлі</li>
      </ul>
      <p>Зазначається, що прийнятий <a href="http://w1.c1.rada.gov.ua/pls/zweb2/webproc4_2?id=&amp;pf3516=0873&amp;skl=10">законопроєкт</a> підтримало Державне агентство лісових ресурсів.</p>
      <figure>
        <iframe src="https://www.youtube.com/embed/MDUe9urg83Y" width="560" height="315" data-service="Youtube" scrolling="no"/>
      </figure>
      <p>Раніше повідомлялося, що <a href="https://rubryka.com/2019/11/19/ofitsijno-zelenskyj-zaboronyv-vyrubky-lisu-na-shylah-karpat/">19 листопада президент Володимир Зеленський підписав закон про заборону суцільної вирубки лісів в Карпатах.</a></p>
    </article>
  </body>
</html>