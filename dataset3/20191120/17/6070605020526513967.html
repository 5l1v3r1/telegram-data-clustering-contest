<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/paisvalencia/Electroshock-Edicion-Barlin-Llibre-Valencia_0_2347565402.html"/>
    <meta property="og:site_name" content="Ara.cat"/>
    <meta property="article:published_time" content="2019-11-20T17:57:17+00:00"/>
    <meta property="og:title" content="'Electroshock. Edición integral', de l'editorial Barlin Project, premi al llibre més ben editat del País Valencià"/>
    <meta property="og:description" content="'Germans' i 'Al país de l'olivera' obtenen el guardó al llibre més ben il·lustrat del 2019"/>
  </head>
  <body>
    <article>
      <h1>'Electroshock. Edición integral', de l'editorial Barlin Project, premi al llibre més ben editat del País Valencià</h1>
      <h2>'Germans' i 'Al país de l'olivera' obtenen el guardó al llibre més ben il·lustrat del 2019</h2>
      <address>
        <time datetime="2019-11-20T17:57:17+00:00">20 Nov 2019, 17:57</time>
      </address>
      <p>El conseller d'Educació, Cultura i Esport del govern valencià, Vicent Marzà, ha lliurat els premis 2019 als llibres més ben editats i a la tasca dels llibrers i llibreres valencians. Ho ha fet en el marc de celebració del Dia del Llibre Valencià, que es commemora cada any en la data que es va publicar la primera edició del <i>Tirant lo Blanch</i>.</p>
      <p>En l'edició d'enguany el guardó al llibre més ben editat ha sigut per a <i>Electroshock. Edición integral</i>, de l'editorial Barlin Project, i el premi al llibre més ben il·lustrat s'ha concedit<i> ex aequo</i> a <i>Germans</i>, d'Edicions Bromera, i <i>Al país de l'olivera</i>, de Sembra Llibres. Per la seva banda, el premi al còmic més ben editat ha recaigut en <i>Panteras Negras</i>, de Desfiladero Ediciones; el premi al llibre infantil més ben Editat ha sigut per a <i>Abecedario en verso del ratón diverso</i>, de Malian Editora, i el premi al llibre juvenil més ben editat ha sigut per a <i>Por o fugirem</i>, d'Andana Editorial. Finalment, el premi a la trajectòria d'una llibreria s'ha lliurat a la llibreria La Moixeranga de Paiporta i el premi a la llibreria més innovadora enguany és per a llibreria Detroit Llibres d'Alcoi.</p>
      <p>El jurat ha tingut en compte per a l'elecció dels llibres premiats la coherència entre el contingut i l'aspecte formal, la qualitat i innovació de l'edició, i l'impacte en el panorama editorial valencià. La conselleria d'Educació, Cultura i Esport promocionarà els llibres i les llibreries premiats en el Pla Valencià del Foment del Llibre i la Lectura: <i>Llegim, llegim, llegim.</i></p>
      <h3>"Els llibres ajuden les persones a ser lliures"</h3>
      <p>Vicent Marzà ha aprofitat l'acte per defensar que "un país democràtic és el que promou el pensament crític. Els llibres ajuden les persones a ser lliures i per això editorials i llibreters són imprescindibles per construir, entre totes i tots, una societat cada vegada més justa que, a més, siga capaç de parar els peus a dogmes de pensament únic. En aquesta lluita, la lectura de llibres és una eina infal·lible". </p>
    </article>
  </body>
</html>