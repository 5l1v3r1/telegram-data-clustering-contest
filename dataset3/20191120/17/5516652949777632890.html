<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426142/ta-eikosi-xronia-leitoyrgias-ths-tha-giortasei-h-melissokomikh-dwdekanhsoy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-20T17:30:01+00:00"/>
    <meta property="og:title" content="Τα είκοσι χρόνια λειτουργίας της θα γιορτάσει η Μελισσοκομική Δωδεκανήσου"/>
    <meta property="og:description" content="Η Μελισσοκομική Δωδεκανήσου η μεγαλύτερη εταιρεία παραγωγής και τυποποίησης προϊόντων Μέλισσας στα Δωδεκάνησα, κλείνει φέτος είκοσι χρόνια λειτουργίας."/>
  </head>
  <body>
    <article>
      <h1>Τα είκοσι χρόνια λειτουργίας της θα γιορτάσει η Μελισσοκομική Δωδεκανήσου</h1>
      <address>
        <time datetime="2019-11-20T17:30:01+00:00">20 Nov 2019, 17:30</time>
      </address>
      <p>
        <b>Η Μελισσοκομική Δωδεκανήσου η μεγαλύτερη εταιρεία παραγωγής και τυποποίησης προϊόντων Μέλισσας στα Δωδεκάνησα, κλείνει φέτος είκοσι χρόνια λειτουργίας.</b>
      </p>
      <p>Aυτή την επέτειο θα τη γιορτάσει μαζί με τους πελάτες της θέλοντας έτσι να ανταμείψει την εμπιστοσύνη και τη στήριξή τους στην επιτυχημένη αυτή πορεία που ξεκίνησε το 1999, με πολλές προσφορές και εκπλήξεις. Απευθύνει λοιπόν ανοιχτή πρόσκληση σε όλους να επισκεφτούν τις εγκαταστάσεις της αλλά και το μοναδικό στην Ελλάδα Μουσείο Μέλισσας που διαθέτει, τόσο καθ’ όλη τη διάρκεια του Νοεμβρίου όσο και τον επόμενο μήνα το Δεκέμβριο.</p>
      <p>Όσοι ανταποκριθούν στο κάλεσμα αυτό θα έχουν την ευκαιρία να ανακαλύψουν το θαυμαστό κόσμο των μελισσών και να γευτούν τα υπέροχα προϊόντα που προσφέρουν οι μέλισσες. Μάλιστα αξίζει να σημειωθεί ότι η είσοδος στο Μουσείο Μέλισσας θα παραμείνει για όλο το διάστημα έως το τέλος του έτους ελεύθερη για όλους.</p>
      <figure>
        <img src="https://www.rodiaki.gr/medias/2019/11/19/21bfcec047d8917224468ea945ae81c6.jpg"/>
      </figure>
      <p>Όπως ανακοίνωσε η Μελισσοκομική Δωδεκανήσου, θα πραγματοποιηθούν πολλές δράσεις και θα υπάρξουν πολλές εκπλήξεις και δώρα για τους μικρούς και τους μεγάλους που θα περάσουν από τις εγκαταστάσεις της αυτούς τους δύο μήνες. Σε ανακοίνωσή της και απευθυνόμενη στους πελάτες της αναφέρει τα εξής: «η στήριξή σας στα χρόνια που πέρασαν ήταν πολύ σημαντική και σας βεβαιώνουμε πως θα συνεχίσουμε και στο μέλλον με πείσμα να γινόμαστε συνεχώς καλύτεροι κα να δικαιώνουμε την εμπιστοσύνη που μας δείχνετε».</p>
      <p>Η Μελισσοκομική Δωδεκανήσου ιδρύθηκε το 1999 από το Νίκο Μελισσουργό Νικόλαο και το Νίκο Ρέτσα, ανθρώπους με ιδιαίτερη αγάπη στη μέλισσα, το περιβάλλον και την υγιεινή διατροφή. Με την εταιρεία συνεργάζονται περισσότεροι από 70 μελισσοκόμοι από τα νησιά της περιοχής.</p>
      <p>Στεγάζεται σε καινούργιους, σύγχρονους, ιδιόκτητους χώρους 1500 τ.μ. εντός ειδυλλιακής έκτασης 8.500 τ.μ. με μελισσοκομικό πάρκο 1.000 τ.μ. πάνω στην Εθνική οδό Τσαΐρι – Αεροδρόμιο στην Παστίδα. Κύριο αντικείμενο της εταιρείας είναι η παραγωγή, η συγκέντρωση, η τυποποίηση του μελιού και των άλλων προϊόντων κυψέλης καθώς και η παραγωγή μελεκουνιού, του παραδοσιακού γλυκού της Ρόδου που συνηθίζεται να προσφέρεται στους γάμους και τις βαφτίσεις.</p>
      <figure>
        <img src="https://www.rodiaki.gr/medias/2019/11/19/b5281d1f39acd995c5102a9d8b057a30.jpg"/>
      </figure>
      <p>Άλλες δραστηριότητές της είναι η παραγωγή γλυκισμάτων με βάση το μέλι όπως τα λουκούμια, τα ζελεδάκια, τα μαντολάτα, τα παστέλια, οι μάντολες, η παραγωγή καλλυντικών με βάση τα προϊόντα κυψέλης (κρέμες, σαπούνια, σαμπουάν κ.ά), όπως επίσης και η υποστήριξη των μελισσοκόμων σε τεχνογνωσία και εξοπλισμό. Σημειώνεται ότι το Μουσείο Μελισσοκομίας και Φυσικής Ιστορίας που έχει δημιουργηθεί στις εγκαταστάσεις της είναι το μοναδικό στην Ελλάδα, και ένα από τα καλύτερα στο κόσμο με πάνω από 10.000 επισκέψεις το χρόνο”. Οι ώρες λειτουργίας της Μελισσοκομικής Δωδεκανήσου είναι από Δευτέρα έως Σάββατο από τις 9 το πρωί έως τις 5 το απόγευμα.</p>
    </article>
  </body>
</html>