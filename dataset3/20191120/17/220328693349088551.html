<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-pravosudie/deputatite-oglasikha-motivite-za-tsatsarov-v-kpkonpi-407215.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-20T17:27:42+00:00"/>
    <meta property="og:title" content="Депутатите огласиха мотивите за Цацаров в КПКОНПИ"/>
    <meta property="og:description" content="Сотир Цацаров притежава нужните качества да изпълни очакванията на ЕК към работата на КПКОНПИ"/>
  </head>
  <body>
    <article>
      <h1>Депутатите огласиха мотивите за Цацаров в КПКОНПИ</h1>
      <address><time datetime="2019-11-20T17:27:42+00:00">20 Nov 2019, 17:27</time> by <a rel="author">Редактори</a></address>
      <p>Сотир Цацаров притежава нужните качества да изпълни очакванията на ЕК към работата на КПКОНПИ, а начело на антикорупционната комисия да спечели общественото доверие. Това се разбира от мотивите на депутатите към номинацията на главния прокурор Сотир Цацаров за шеф на КПКОНПИ.</p>
      <p>В сряда изтече крайният срок за подаване на кандидатури от страната на народните представители. Като за поста ще се борят само двама претенденти – Цацаров и депутатът Симеон Найденов от „Воля“.</p>
      <p>В сайта на НС бяха публикувани и мотивите за издигането на кандидатите. Под тези за Цацаров са се подписали 17 души от ГЕРБ, Обединени патриоти и Атака. В мотивите, освен добрите професионални качества на Цацаров, депутатите са изтъкнали и изводите от последния мониторингов доклад на ЕК, според който наблюдението за България трябва да отпадне. Депутатите са написали, че докладът е израз на сериозни очаквания към бъдещата работа на КПКОНПИ поради необходимостта да спечелят общественото доверие, както и да изградят репутация на независимост.</p>
      <p>Смятаме, че настоящият главен прокурор притежава необходимите качества за постигането на тези цели, написали са още депутатите. Те са изтъкнали още качествата му на административен ръководител, множеството запитвания към КС за тълкуване, както и началото на реформата по т.нар. „съдебна карта“. Към документите е приложена и дипломата му, от която става ясно, че той е завършил с отличие.</p>
      <p>Междувременно се оказва, че има разнобой вътре в патриотичната коалиция и между тях с ГЕРБ доколко кандидатурата на Цацаров е обща, както бе обявена ден по-рано. Лидерът на НФСБ и вече зам.-шеф на НС Валери Симеонов даде да се разбере, че с тях темата не е била обсъждана, нито пък е имало решение за подкрепа от парламентарната група. Дали НФСБ ще подкрепи Цацаров ще стане ясно в четвъртък, когато той ще бъде изслушан в НС от тяхната парламентарна група. Междувременно от ГЕРБ увериха, че няма недоразумения и номинацията му е консенсусна. От ДПС пък определиха Цацаров като безспорен професионалист, а депутатът Хамид Хамид дори заяви, че е богатство за всяка държава да ползва потенциала му.</p>
    </article>
  </body>
</html>