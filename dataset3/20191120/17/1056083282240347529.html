<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919340/%D8%A7%D8%B9%D8%AA%D8%A8%D8%A7%D8%B1%D8%A7%D8%AA-%D9%84%D8%B1%D8%B3%D8%AA%D8%A7%D9%86-%D8%A8%D8%B1%D8%A7%DB%8C-%D8%A8%D8%A7%D8%B2%D8%B3%D8%A7%D8%B2%DB%8C-%D8%B2%DB%8C%D8%B1%D8%B3%D8%A7%D8%AE%D8%AA-%D9%87%D8%A7%DB%8C-%D8%B3%DB%8C%D9%84-%D8%B2%D8%AF%D9%87-%DA%A9%D8%A7%D9%81%DB%8C-%D9%86%DB%8C%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-20T17:12:13+00:00"/>
    <meta property="og:title" content="اعتبارات لرستان برای بازسازی زیرساخت‌های سیل‌زده کافی نیست"/>
    <meta property="og:description" content="ایسنا/لرستان معاون هماهنگی و امور عمرانی استانداری لرستان گفت: اعتبارات لرستان برای بازسازی زیرساخت‌های تخریب شده ناشی از سیل به‌ویژه پل‌ها و راه‌ها کافی نیست."/>
  </head>
  <body>
    <article>
      <h1>اعتبارات لرستان برای بازسازی زیرساخت‌های سیل‌زده کافی نیست</h1>
      <address><time datetime="2019-11-20T17:12:13+00:00">20 Nov 2019, 17:12</time> by <a rel="author">ابراهیم شریفی</a></address>
      <p>ایسنا/لرستان معاون هماهنگی و امور عمرانی استانداری لرستان گفت: اعتبارات لرستان برای بازسازی زیرساخت‌های تخریب شده ناشی از سیل به‌ویژه پل‌ها و راه‌ها کافی نیست.</p>
      <p>گودرز امیری اظهار کرد: در سیل فروردین‌ماه امسال ۲۵۰۰ کیلومتر جاده آسیب دیده که ۱۲۰ کیلومتر آن به‌طورکلی تخریب شد.</p>
      <p>وی تصریح کرد: کار بازسازی ۴۰ کیلومتر از جاده تخریبی خرم‌آباد - پل‌دختر آغاز شده و با توجه به عبور رودخانه کشکان از کنار این محور ایمن نیست که به همین منظور عملیات لایروبی رودخانه به‌طور هم‌زمان در دستور کار قرار دارد.</p>
      <p>معاون استاندار لرستان با اشاره به اینکه اعتبارات لرستان جهت بازسازی جاده و پل‌ها کافی نیست، خاطرنشان کرد: ۷۰۰ پل در سیل تخریب شد که اکنون ۹۰ دستگاه پل در حال احداث و ۷۰ دستگاه پل دیگر در حال تعمیر است.</p>
      <p>امیری به آسیب جدی جاده‌های روستایی اشاره کرد و افزود: مقرر شده برای این مناطق اعتبار ویژه‌ای تخصیص یابد تا دولت بتواند در این بخش کارهای مؤثری انجام دهد.</p>
      <p>وی اضافه کرد: روند بازسازی ۴۵ کیلومتر از جاده قدیم پل‌دختر- خرم‌آباد توسط قرارگاه خاتم‌الانبیاء به‌کندی پیش می‌رود و امیدواریم با افزایش تجهیزات این روال تسریع شود.</p>
      <p>معاون هماهنگی و امور عمرانی استانداری لرستان بیان کرد: جاده خرم‌آباد پل‌دختر حدود ۱۲۰ کیلومتر طول دارد که براثر سیل فروردین‌ماه نقاط مختلف آن از ۱۰ تا ۱۰۰ درصد تخریب و یا دچار آسیب شده است.</p>
      <p>انتهای پیام</p>
    </article>
  </body>
</html>