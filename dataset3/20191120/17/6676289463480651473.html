<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/sanatate/5-posibile-cauze-ale-durerilor-de-stomac-326514.html"/>
    <meta property="og:site_name" content="Observator"/>
    <meta property="article:published_time" content="2019-11-20T17:32:00+00:00"/>
    <meta property="og:title" content="5 posibile cauze ale durerilor de stomac"/>
    <meta property="og:description" content="Ai o viață extrem de agitată, cu timp puțin, împărțit între job, familie și viață socială. Cu greu îți faci vreme pentru controale și analize de rutină și când te doare ceva, este probabil să te oprești la farmacie pentru o soluție..."/>
  </head>
  <body>
    <article>
      <h1>5 posibile cauze ale durerilor de stomac</h1>
      <address><time datetime="2019-11-20T17:32:00+00:00">20 Nov 2019, 17:32</time> by <a rel="author">Redactia Observator</a></address>
      <p>
        <b>Ai o viață extrem de agitată, cu timp puțin, împărțit între job, familie și viață socială. Cu greu îți faci vreme pentru controale și analize de rutină și de cele mai multe ori, când te doare ceva, este mult mai probabil să te oprești la farmacie pentru o soluție rapidă, decât să îți faci o programare la un medic, pentru a descoperi cauza suferinței. </b>
      </p>
      <p>Chiar dacă știi că prevenția și o viață sănătoasă te pot ține departe de afecțiuni comune și greu de evitat în condițiile în care trăiești, de cele mai multe ori doar durerile recurente te pot aduce la medic. Pentru că durerea este un semn serios și pentru că trebuie să știi atunci când este o situație de urgență, în acest materialul îți spunem cinci posibile cauze ale durerilor de stomac și ce trebuie să faci în cazul în care te confrunți cu ele. </p>
      <h3>Stresul</h3>
      <p>Deadline-uri care te țin treaz noaptea, ore suplimentare frecvente, situațiile tensionate de acasă. Toate acestea au ca urmare directă o creștere a nivelului hormonilor de stres care contribuie la frecventa contractare a stomacului și colonului, dar și la o creștere a nivelului de aciditate din stomac. </p>
      <p>Ce te-ar putea ajuta în acest caz sunt exercițiile de respirație, yoga, sportul, dar și să mănânci puțin și des. Și, evident, să încerci să reduci nivelul de stres din viața ta, în măsura în care acest lucru este posibil. </p>
      <h3>Ulcerul</h3>
      <p>Cea mai frecventă cauză a acestuia este infecția cronică cu <a href="https://www.secom.ro/articles/infectia-cu-helicobacter-pylori-cauze-transmitere-simptome-modalitati-de-prevenire-si-tratamente-alopate-si-complementare">Helicobacter pylori</a>. Ulcerul se manifestă prin dureri asemănătoare unor arsuri la nivelul epigastrului (capul pieptului) și poate avea complicații serioase precum hemoragia, perforația digestivă sau chiar stenoza digestivă.</p>
      <p>Ce poți face în acest caz este respectarea cu strictețe a tratamentului prescris de medic, un regim alimentar adecvat, care să nu conțină alimente care pot irita mucoasa gastrică și renunțarea la alcool, fumat și cafeină.    </p>
      <h3>Intoleranța la gluten</h3>
      <p>Cunoscută sub numele de boala celiacă, intoleranța la gluten este o afecțiune autoimună care afectează aproximativ 1% din populație și poate debuta la orice vârstă la indivizi cu predispoziție genetică. În urma ingerării de gluten (proteine din grâu, secară, orz) persoanele care suferă de boala celiacă prezintă simptome precum: dureri recurente de stomac, tulburări de tranzit intestinal, meteorism, erupții cutanate, dureri articulare etc. </p>
      <p>Ce ai de făcut este să mergi la medic pentru o serie de teste și un diagnostic stabilit în urma unor investigații atunci când ai aceste simptome, și, dacă ai intoleranță la gluten, singura soluție este să scoți din dietă toate alimentele care conțin această substanță, pentru tot restul vieții. Altfel, complicațiile care pot apărea sunt din cele mai severe, de la malnutriție (în cazul copiilor), la cancer. </p>
      <h3>Intoleranța la lactoză</h3>
      <p>Este cea mai întâlnită formă de intoleranță alimentară și se datorează faptului că organismul are un deficit de lactază, așa că este incapabil de a digera și de a absorbi lactoza, motiv pentru care, în urma consumului de lapte și derivați ai acestuia, apar simptome gastrointestinale precum dureri, balonare, diaree. </p>
      <p>Dacă ești diagnosticat cu această afecțiune, vei fi nevoit să reduci la minimum cantitatea de lactate din alimentație (majoritatea persoanelor care au intoleranță la lactoză pot consuma aproximativ 12 grame de lactoză fără prezența unor simptome de intensitate semnificativă), dar și să suplimentezi cantitatea de calciu și vitamina D din dietă. </p>
      <h3>Sindromul colonului iritabil</h3>
      <p>Este una dintre cele mai comune probleme ale omului modern și afectează între 10 și 25% din populația globului. Se manifestă prin dureri recurente de stomac, balonare, scaune diareice sau episoade de constipație, prezența mucusului în scaun.  Și pentru că acestea sunt considerate dereglări digestive comune, cei cu această problemă ajung destul de târziu la medic.  </p>
      <p>Ce trebuie să știi este că în cazul acestei afecțiuni este esențial să îți schimbi stilul de viață. Mergi la medic pentru un diagnostic corect și asigură-te că respecți indicațiile acestuia. Introdu în dietă mai multe fructe și legume proaspete, fibre, renunță la produsele de patiserie, la fast food, consumă suficiente lichide și respectă cu strictețe orele de masă, fără să sari peste vreuna dintre ele. </p>
      <p>Indiferent care este cauza, atunci când te confrunți cu dureri recurente este obligatoriu să mergi la medic. Poate nu este nimic grav, dar există și varianta ca acestea să fie semnul unor probleme extrem de serioase pe care este vital să le rezolvi cu ajutorul specialiștilor. </p>
      <p>Sursă foto: shutterstock</p>
    </article>
  </body>
</html>