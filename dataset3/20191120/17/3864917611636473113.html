<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2822285-ukraina-spodivaetsa-so-sud-u-gaazi-operativno-rozglane-morsku-spravu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T17:23:00+00:00"/>
    <meta property="og:title" content="Україна сподівається, що суд у Гаазі оперативно розгляне &quot;морську справу&quot;"/>
    <meta property="og:description" content="У Гаазі завтра відбудуться перші процесуальні слухання Морського трибуналу у справі щодо порушення імунітету трьох українських кораблів та 24 членів їх екіпажів (Україна проти РФ) за Конвенцією ООН з морського права, і Київ сподівається на оперативний розгляд цієї справи по суті."/>
  </head>
  <body>
    <article>
      <h1>Україна сподівається, що суд у Гаазі оперативно розгляне "морську справу"</h1>
      <h2>У Гаазі завтра відбудуться перші процесуальні слухання Морського трибуналу у справі щодо порушення імунітету трьох українських кораблів та 24 членів їх екіпажів (Україна проти РФ) за Конвенцією ООН з морського права, і Київ сподівається на оперативний розгляд цієї справи по суті.</h2>
      <address>
        <time datetime="2019-11-20T17:23:00+00:00">20 Nov 2019, 17:23</time>
      </address>
      <p>Про це сказала заступник міністра закордонних справ України Олена Зеркаль у коментарі кореспондентові Укрінформу в Гаазі.</p>
      <p>“Україна відстоює позицію необхідності якнайшвидшого розгляду справи по суті, зважаючи на те, що предметом справи є одне просте питання - кричуще порушення Росією фундаментального принципу міжнародного звичаєвого і морського права - абсолютного імунітету військових суден та членів їх екіпажів”, - наголосила <a href="https://www.ukrinform.ua/tag-zerkal">Зеркаль</a>.</p>
      <p>Вона зауважила, що на слуханнях будуть обговорюватися часові рамки розгляду справи, питання транспарентності, тобто публічного доступу до матеріалів справи, затверджуватися процесуальні документи, зокрема Регламент Арбітражного трибуналу.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2821887-sud-oon-dav-rosii-bilse-roku-dla-pidgotovki-vidpovidi-na-pozov-ukraini.html">Суд ООН дав Росії більше року для підготовки відповіді на позов України</a>
      </blockquote>
      <p>“Хоча Росія намагається довести, що вона мала право захопити іноземні військово-морські судна та їх екіпажі, незважаючи на їх абсолютний імунітет, що передбачає заборону їх захоплення, утримання та здійснення щодо них будь-якої іноземної юрисдикції. Ми сподіваємося на мудрість та професіоналізм членів Арбітражного трибуналу, а також на оперативний розгляд справи по суті”, - наголосила заступник глави МЗС України.</p>
      <p>Як повідомляв Укрінформ, 25 листопада 2018 року російські силовики в районі Керченської протоки атакували українські катери "Бердянськ", "Нікополь" і буксир "Яни Капу", які здійснювали плановий перехід від порту Одеси в порт Маріуполя. Під час агресивних дій Росії 24 українські моряки були захоплені в полон, троє з них зазнали поранень.</p>
      <p>Підконтрольний Росії "суд" в окупованому Криму заарештував усіх затриманих українських моряків і звинуватив їх у нібито незаконному перетині російського кордону (ч.3 ст.322 КК Росії, передбачає покарання у вигляді позбавлення волі до шести років).</p>
      <p>Міжнародний трибунал з морського права 25 травня зобов'язав Росію негайно звільнити всіх моряків і дати їм можливість повернутися в Україну, а також повернути кораблі.</p>
      <p>7 вересня між Україною і Росією відбувся обмін у форматі 35 на 35, в рамках якого, зокрема, були звільнені 24 полонені моряки.</p>
      <p>4 листопада МЗС України направило Росії ноту з проханням повідомити, де і коли українські військові можуть забрати захоплені кораблі.</p>
      <p>18 листопада в акваторії Чорного Моря було розпочато процес повернення українських катерів “Бердянськ”, “Нікополь” та буксира “Яни Капу”.</p>
      <p>20 листопада вони прибули в український порт Очаків.</p>
    </article>
  </body>
</html>