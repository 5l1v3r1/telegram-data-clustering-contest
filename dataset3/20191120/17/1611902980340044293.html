<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nczas.com/2019/11/20/marzenia-ekofaszystow-spelniaja-sie-w-krakowie-sad-skazal-mieszkanca-na-kare-pozbawienia-wolnosci-za-palenie-w-piecu-drewnem/"/>
    <meta property="og:site_name" content="Najwyższy Czas!"/>
    <meta property="article:published_time" content="2019-11-20T17:45:14+00:00"/>
    <meta property="og:title" content="Marzenia ekofaszystów spełniają się w Krakowie! Sąd skazał mieszkańca na karę pozbawienia wolności za palenie w piecu drewnem"/>
    <meta property="og:description" content="Krakowski sąd skazał na miesiąc pozbawienia wolności mieszkańca, który palił w piecu centralnego ogrzewania drewnem i węglem, czyli zabronionymi rodzajami paliw – poinformował rzecznik straży miejskiej Marek Anioł."/>
  </head>
  <body>
    <article>
      <h1>Marzenia ekofaszystów spełniają się w Krakowie! Sąd skazał mieszkańca na karę pozbawienia wolności za palenie w piecu drewnem</h1>
      <address><time datetime="2019-11-20T17:45:14+00:00">20 Nov 2019, 17:45</time> by <a rel="author" href="https://nczas.com/author/tw/" target="_blank">TW</a></address>
      <p>
        <b>Krakowski sąd skazał na miesiąc pozbawienia wolności mieszkańca, który palił w piecu centralnego ogrzewania drewnem i węglem, czyli zabronionymi rodzajami paliw – poinformował rzecznik straży miejskiej Marek Anioł.</b>
      </p>
      <p>Rzecznik SM dodał, że sąd rejonowy wymierzył mężczyźnie karę miesiąca ograniczenia wolności, zobowiązując go do wykonywania nieodpłatnej, kontrolowanej pracy na cele społeczne, w wymiarze 20 godzin.</p>
      <p>Zarzucono mu, że w październiku palił w piecu centralnego ogrzewania zabronionymi rodzajami paliw – drewnem i węglem, ignorując tym samym przepisy uchwały antysmogowej. Nieprawidłowości wykazała kontrola przeprowadzona przez straż miejską.</p>
      <p>– <i>Sąd stwierdził, że okoliczności zdarzenia i wina obwinionego nie budzą wątpliwości, więc uznał ten czyn za wykroczenie w związku z Uchwałą Sejmiku Województwa Małopolskiego z dnia 15 stycznia 2016 r. w sprawie wprowadzenia na obszarze Gminy Miejskiej Kraków ograniczeń w zakresie eksploatacji instalacji, w których następuje spalanie paliw</i> – poinformował Anioł.</p>
      <p>W przesłanej 20 listopada informacji przypomniano, że od początku września br. w instalacjach grzewczych dopuszczone jest stosowanie wyłącznie paliw gazowych – gazu ziemnego wysokometanowego lub zaazotowanego albo lekkiego oleju opałowego.</p>
      <p>Zapowiedziano, że „wobec osób ignorujących przepisy uchwały antysmogowej wyciągane są konsekwencje wynikające z przepisów prawa”. Osoba, która je łamie można zostać pouczona lub ukarana mandatem w wysokości od 20 do 500 zł. Sprawa może trafić także do sądu – wówczas łamiącemu przepisy grozi grzywna nawet do pięciu tys. zł.</p>
      <p>Dodano, że „każdy ujawniony przypadek spalania paliw stałych jest rozpatrywany indywidualnie”. Przy ustalaniu wysokości kary brane są pod uwagę m.in. kwestie socjalne i techniczne.</p>
      <p>Przyjęta uchwała, która zakazuje używania paliw stałych do ogrzewania w Krakowie, od 1 września 2019 r. wprowadziła na obszarze miasta całkowity zakaz palenia węglem, drewnem i innymi paliwami stałymi w kotłach, piecach i kominkach.</p>
      <p>Zakaz dotyczy nie tylko domowych pieców i palenisk węglowych, ale także kominków i ciężkich, stacjonarnych grillów (ale już nie tych sezonowych, rusztów i rożen rozkładanych okazjonalnie). Regulacje dotknęły także punktów gastronomicznych.</p>
      <p>Źródło: PAP</p>
      <related>
        <h4>PODOBNE ARTYKUŁY</h4>
        <a href="https://nczas.com/2019/11/20/minister-finansow-musi-odejsc-pierwszy-sukces-konfederacji-co-dalej-tomasz-grabarczyk-gosciem-nczastv/"/>
        <a href="https://nczas.com/2019/11/20/poslanka-razem-zalamana-i-zniesmaczona-zachowaniem-politykow-po-bucza-krzycza-dogaduja/"/>
        <a href="https://nczas.com/2019/11/20/rozkaz-neofity-prezydent-filipin-duterte-wsadzi-palaczy-e-papierosow-do-wiezien/"/>
        <a href="https://nczas.com/2019/11/20/piotr-wozniak-starak-bylby-dumny-jego-dzielo-zostalo-po-raz-kolejny-wyroznione-video/"/>
        <a href="https://nczas.com/2019/11/20/grecja-oglasza-zamkniecie-trzech-najwiekszych-obozow-dla-imigrantow-na-swoich-wyspach-gdzie-trafia-teraz/"/>
        <a href="https://nczas.com/2019/11/20/prawybory-w-po-jak-na-bialorusi-odwazyla-sie-kandydowac-tylko-kidawa-blonska-nikt-poza-mna-sie-nie-zglosil-czyzby/"/>
        <a href="https://nczas.com/2019/11/20/policjanci-przybyli-do-napadu-i-trafili-na-plan-filmowy/"/>
        <a href="https://nczas.com/2019/11/20/sosnierz-z-jachira-i-nowacka-w-parlamentarnym-zespole-ds-rownouprawnienia-osob-lgbt-smiszek-jestem-otwarty/"/>
        <a href="https://nczas.com/2019/11/20/lech-walesa-zmienil-image-jak-teraz-wyglada-byly-prezydent-foto/"/>
      </related>
    </article>
  </body>
</html>