<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/onlinesection/detail/9620000111598"/>
    <meta property="og:site_name" content="MGR Online"/>
    <meta property="article:published_time" content="2019-11-20T17:43:00+00:00"/>
    <meta property="og:title" content="&quot;พิภพ&quot; แนะ &quot;ธนาธร&quot; ยอมรับความผิดพลาดของตัวเอง อย่าเบี่ยงประเด็นปลุกระดม"/>
    <meta property="og:description" content="พิภพ แนะ ธนาธร ยอมรับความผิดพลาดของตัวเองในเรื่องกฎหมาย อย่าเบี่ยงประเด็นปลุกระดม พิสูจน์ความจริงใจว่าอยากเปลี่ยนแปลงบ้านเมืองจริง อย่าซ้ำรอย ทักษิณ ชี้ ส.ส. อีกราว 60 คนเอี่ยวหุ้นสื่อ หากใช้คนละบรรทัดฐาน สังคมเกิดความขัดแย้"/>
  </head>
  <body>
    <article>
      <h1>"พิภพ" แนะ "ธนาธร" ยอมรับความผิดพลาดของตัวเอง อย่าเบี่ยงประเด็นปลุกระดม</h1>
      <address><time datetime="2019-11-20T17:43:00+00:00">20 Nov 2019, 17:43</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011546501.JPEG"/>
      </figure>
      <p>
        <b>"พิภพ" แนะ "ธนาธร" ยอมรับความผิดพลาดของตัวเองในเรื่องกฎหมาย อย่าเบี่ยงประเด็นปลุกระดม พิสูจน์ความจริงใจว่าอยากเปลี่ยนแปลงบ้านเมืองจริง อย่าซ้ำรอย "ทักษิณ" ชี้ ส.ส. อีกราว 60 คนเอี่ยวหุ้นสื่อ หากใช้คนละบรรทัดฐาน สังคมเกิดความขัดแย้งหนักแน่</b>
      </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FMGRNEWS1%2Fvideos%2F539259243539453%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>วันที่ 20 พ.ย. นายพิภพ ธงไชย ที่ปรึกษาคณะกรรมการรณรงค์เพื่อประชาธิปไตย (ครป.) ได้ร่วมสนทนาในรายการ "คนเคาะข่าว" ออกอากาศทางสถานีโทรทัศน์ผ่านดาวเทียมช่อง "นิวส์วัน" ในหัวข้อ "ระหว่างบรรทัด คำตัดสินธนาธร" <br/><br/>โดย นายพิภพ กล่าวว่า นายธนาธรจะเล่นการเมือง ต้องระวังเรื่องกฎหมายให้มาก ถ้าระวังตัวไม่มีใครใช้กฎหมายเล่นงานได้ อย่าบอกว่าความผิดเพราะต่อต้าน คสช. ซึ่งมันไม่จริง <br/><br/>ส่วนที่อนาคตใหม่โต้ว่า ส.ส.ฝ่ายรัฐบาลเป็นภรรยาเจ้าของสื่อ กลับไม่โดนอะไร ก็มีสิทธิโต้แย้งก็ต้องไปดูกฎหมาย แล้วถ้าใช้บรรทัดฐานเดียวกันจะโดนอีกราว 60 คน ต้องดูต่อไปว่าจะใช้บรรทัดฐานเดียวกันหรือเปล่า แต่ถ้าใช้ไม่เท่ากัน สังคมจะตั้งคำถาม แล้วฝ่ายที่มีวิญญาณกบฏก็จะอยากล้มล้างพวกอนุรักษ์นิยมมากขึ้น สิ่งที่น่ากลัวคือความไม่เป็นธรรมจะทำให้เกิดความขัดแย้งในสังคม เกิดความไม่มีความสุขที่อยู่ในสังคมนั้น เพราะเราไม่รู้ว่าจะโดนคนผิดกฎหมายมากระทบเราเมื่อไหร่ <br/><br/>นายพิภพ กล่าวอีกว่า เพื่อความอยู่รอด อนาคตใหม่ไม่ต้องลดความเข้มข้นของอุดมการณ์ แต่ควรปรับยุทธศาสตร์ยุทธวิธีในการดำเนินการทางการเมือง ไม่จำเป็นต้องพูดจาก้าวร้าวรุนแรงก็สามารถแสดงว่ามีจุดยืนเหมือนเดิมได้ แต่ถ้าลดความเข้มข้นทางอุดมการณ์จะหมดความหมายในกลุ่มคนรุ่นใหม่ มวลชนก็จะหนี เพราะเขาต้องการแกนนำที่เข้มข้นเสมอต้นเสมอปลาย <br/><br/>นายพิภพ กล่าวต่ออีกว่า ตนห่วงการเผชิญหน้า นายธนาธรอย่าปลุกระดมสิ่งที่ผิดประเด็น คนที่ไม่ศึกษาให้ดีจะถูกปลุกระดม แล้วนายธนาธรจะไม่ได้จบด้วยดี ต้องยอมรับว่าตัวเองก็ผิดพลาด อย่าหาว่าถูกกลั่นแกล้ง เพราะมันไม่ยั่งยืน แล้วจะเป็นแบบนายทักษิณ ทุกวันนี้ยังไม่ยอมรับว่าตัวเองผิดเลย ถ้าจริงใจจะเข้ามาเปลี่ยนแปลงบ้านเมืองจริง อย่าซ้ำรอยนายทักษิณ</p>
    </article>
  </body>
</html>