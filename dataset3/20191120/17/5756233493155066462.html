<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622565/%D9%88%D8%B6%D8%B9%DB%8C%D8%AA-%D8%A8%D9%87-%D8%A7%DB%8C%D9%86-%D9%88%D8%AD%D8%B4%D8%AA%D9%86%D8%A7%DA%A9%DB%8C-%D8%A7%D8%B3%D8%AA-%D8%AA%D8%AF%D8%A7%D9%88%D9%85-%D9%82%D8%B7%D8%B9%DB%8C-%D8%A7%DB%8C%D9%86%D8%AA%D8%B1%D9%86%D8%AA-%D8%AA%D9%88%D8%AC%DB%8C%D9%87%E2%80%8C%D9%BE%D8%B0%DB%8C%D8%B1-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-20T17:08:00+00:00"/>
    <meta property="og:title" content="وضعیت به این وحشتناکی است؟ تداوم قطعی اینترنت توجیه‌پذیر است؟"/>
    <meta property="og:description" content="بنزین گران شد، عده‌ای اعتراض کردند، در برخی مناطق اعتراضات به خشونت کشیده شد و اینترنت قطع شد. مخاطبان می‌پرسند، آیا با گذشت چند روز از ناآرامی‌ها، تداوم قطعی اینترنت همچنان توجیه‌پذیر است؟"/>
  </head>
  <body>
    <article>
      <h1>وضعیت به این وحشتناکی است؟ تداوم قطعی اینترنت توجیه‌پذیر است؟</h1>
      <h2>مطالبه برای رفع محدودیت اینترنت؛ نباید آزادی‌های مشروع مردم را نادیده گرفت</h2>
      <address>
        <time datetime="2019-11-20T17:08:00+00:00">20 Nov 2019, 17:08</time>
      </address>
      <p>
        <i>بنزین گران شد، عده‌ای اعتراض کردند، در برخی مناطق اعتراضات به خشونت کشیده شد و اینترنت قطع شد. مخاطبان می‌پرسند، آیا با گذشت چند روز از ناآرامی‌ها، تداوم قطعی اینترنت همچنان توجیه‌پذیر است؟</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>علی‌رغم اینکه آرامش به بسیاری از شهرهای کشور که پس از اعلام اصلاح نرخ بنزین با تنش و تشنج مواجه شده بودند بازگشته، اما همچنان در کل کشور دسترسی به اینترنت و خصوصا اپلیکیشن‌های پرطرفداری مثل واتس‌اپ و اینستاگرام با محدودیت مواجه است و حتی فیلترشکن‌هایی که دسترسی کاربران توییتر و تلگرام را ممکن می‌کرد نیز با اختلال مواجه شده است و حتی یک جستجوی ساده در اینترنت نیز امکان‌پذیر نیست.</p>
      <p>در این میان اگرچه برخی اپلیکیشن‌های اینترنتی مثل اسنپ و تپسی و سایت‌های خرید بلیط سینما، تئاتر و کنسرت و همچنین خبرگزاری‌های داخلی با امکان دسترسی کاربران ایرانی به کار خود ادامه می‌دهند، اما بسیاری از کسب‌وکارهای اینترنتی با مشکل مواجه شده و دانشجویان، مسافران خارج از کشور و آژانس‌های مسافرتی هم دچار مشکلات عدیده شده‌اند.</p>
      <figure>
        <img src="https://aftabnews.ir/files/fa/news/1398/8/29/361729_428.jpg"/>
      </figure>
      <p>نمایندگان مجلس در گفت‌وگوهای جداگانه‌ای، عمدتا از رفع محدودیت‌ اینترنت حمایت کرده و خواستار برقراری هرچه سریعتر آن شدند.</p>
      <p>
        <b>اینترنت تا چند روز آینده وصل می‌شود</b>
      </p>
      <p>ابوالفضل حسن‌بیگی، عضو کمیسیون امنیت ملی و سیاست خارجی مجلس شورای اسلامی که معتقد است «اغتشاشگران از اینترنت برای پیشبرد کارهایشان استفاده می‌کردند»، می‌گوید که با توجه به این‌که مشکلات حل شده و تقریبا فروکش کرده و عناصر اصلی دستگیر شدند و همچنین مردم برای تامین امنیت‌شان به میدان آمدند ان‌شاءالله مجددا اینترنت تا چند روز آینده وصل خواهد شد.</p>
      <p>او می‌افزاید: در تمام دنیا امنیت موضوع اصلی و مهم محسوب می‌شود و تامین آن وظیفه قطعی نظام است، لذا وقتی احساس شود ابزاری عامل اغتشاش و ناامنی است و امنیت را مخل می‌کند باید تا زمان تامین امنیت استفاده از آن ابزار را محدود کرد. تصمیم قطع اینترنت هم در شورای امنیت کشور گرفته شده که این شورا متشکل از مسئولان امنیتی، نظامی و انتظامی است.</p>
      <p>حسن‌بیگی می‌افزاید: وقتی تعدادی از عناصر اغتشاشگر دستگیر شده‌اند از آنها پرسیده شده که چطور تمام نقاط تهران را بلد بودند یا این‌که وقتی از شهرستانی به کرج آمدند چطور از تمامی نقاط کرج اطلاع داشتند. پاسخ این بوده که آنها اطلاعاتشان را از اینترنت و نقشه‌های در دست‌شان برای رفت و آمد می‌گرفتند. براساس گزارش رسیده از وزارت اطلاعات، سپاه، نیروی انتظامی و امنیتی و قوه قضاییه این عناصر اقداماتشان را از طریق اینترنت پیش می‌بردند به همین دلیل تصمیم گرفته شد تا اینترنت قطع شود.</p>
      <p>
        <b>تدابیر لازم برای دسترسی به اینترنت اندیشیده شود</b>
      </p>
      <p>قاسم میرزایی نیکو، عضو کمیسیون امو رداخلی کشور و شوراها نیز با بیان اینکه بخشی از جامعه برای کسب و کار خود به اینترنت و فضای مجازی نیاز دارند، می‌گوید: از نظر بنده باید قبل از قطع اینترنت تدابیر لازم اتخاذ می‌شد تا این بخش از جامعه با مشکل جدی روبه رو نشوند. حداقل باید مراکزی در نظر گرفته شود تا افراد بتوانند در این مراکز با دسترسی به اینترنت امور روزمره خود را انجام دهند. باید تدابیر لازم در این زمینه اتخاذ شود. نباید اجازه داد تا برخی از مسائل که به راحتی قابل حل است بزرگ شود.</p>
      <p>
        <b>نباید آزادی‌های مشروع مردم را نادیده گرفت</b>
      </p>
      <p>جلال میرزایی رئیس کمیته سیاسی فراکسیون امید مجلس نیز می‌گوید: اکنون آرامش در اکثر نقاط کشور برقرار شده و به نظر می‌رسد به تدریج در برخی از استان‌ها اینترنت مجددا برقرار شود. درصد پایینی از کسب و کارها در داخل کشور با فضای اینترنت در ارتباط است اما در شرایط تحریم همین درصد پایین نیز از اهمیت ویژه‌ای برخوردار است که باید به آن توجه شود.</p>
      <p>نماینده ایلام در مجلس می‌افزاید: تدابیری که دولت برای بازگشت امنیت به کشور انجام داده، حساب شده بود. در زمانی که کشور ناامن است و جان و مال مردم در خطر قرار گرفته نباید با سیاسی بازی به دنبال کسب محبوبیت برای خود باشیم؛ بلکه باید از محبوبیت خود برای تامین امنیت مردم خرج کنیم. از سوی دیگر تامین امنیت مردم نباید به گونه‌ای باشد که حقوق و آزادی‌های مشروع مردم را نادیده بگیریم.</p>
      <p>
        <b>به زودی درباره زمان برقراری اینترنت تصمیم گیری خواهد شد</b>
      </p>
      <p>محمد جواد کولیوند عضو شورای امنیت کشور نیز برقراری مجدد اینترنت را نیازمند تصمیم جمعی می‌داند و می‌گوید به زودی با توجه به گزارش های واصله از نقاط مختلف در شورای امنیت در این زمینه تصمیم گیری خواهد شد.</p>
      <p>او با بیان اینکه «نباید اجازه داد تا هیچ چیزی مخل آرامش مردم در زندگی روزمره آنان شود» می‌افزاید: در جلسه شورای امنیت کشور تصمیم بر قطعی اینترنت گرفته شد. البته در این زمینه رتبه بندی انجام شده و شرکت ها و کسب و کار هایی که با اینترنت سر و کار دارند، برای دسترسی به اینترنت در اولویت هستند. زمانی اینترنت به طور سراسری برقرار می شود که آرامش به کشور بازگردد. شبکه ملی اطلاعات داخلی نیز اکنون برقرار است و بخشی از اپلیکیشن ها نظیر اسنپ با آن به کار خود ادامه می دهند.</p>
      <p>
        <b>مردم باید بتوانند از اینترنت برای کارهای اقتصادی، پژوهشی و آموزشی استفاده کنند</b>
      </p>
      <p>حشمت الله فلاحت پیشه عضو کمیسیون امنیت ملی و سیاست خارجی مجلس هم در اظهاراتی درباره قطعی اینترنت می‌گوید: وقتی کشور با مقتضیات امنیت ملی مواجهه می‌شود طبیعتا باید اقداماتی صورت گیرد که یکی از آن قطعی اینترنت بود، اما لازم است در ادامه راه اجازه دسترسی به مردم برای انجام کارهایشان با اینترنت ملی داده شود؛ البته که یک سری دسترسی‌های داخلی داده شده است اما ضعف وجود دارد.</p>
      <p>وی می‌افزاید: مردم باید بتوانند به صورت هوشمند از اینترنت استفاده کنند که این موضوع منوط به ایجاد شرایط و امکانات و ظرفیت‌های است که آنها کارهای اقتصادی مربوطه و مناسبات خاص با داخل و خارج انجام دهند. بعد از آشوب‌های یک سال و نیم پیش یک سری کارها صورت گرفت تا مدیریت در حوزه اینترنت صورت گیرد؛ با این اقدامات حداقل اثرگذاری منفی روی مولفه‌های امنیتی کشور ایجاد شود، ولی باز هم خلاءهایی وجود دارد که باید حل شود. مهمتر از همه دسترسی مردم به اینترنت با رعایت مقتضیات امنیتی است. مردم باید بتوانند دسترسی‌های خاص خود را داشته باشند.</p>
      <p>فلاحت پیشه معتقد است که باید اجازه دسترسی هوشمند مردم به اینترنت داده شود و مردم باید بتوانند از اینترنت برای کارهای اقتصادی و پژوهشی و آموزشی استفاده کنند.</p>
      <p>وی با بیان اینکه قطع کامل اینترنت رفتار بهینه مدیریتی نیست، می‌افزاید: باید ضمن دیدن محتویات امنیتی امکان دسترسی مردم به اینترنت را فراهم کرد. این موضوع در کشورهایی همچون چین و روسیه انجام می‌شود و در ایران هم قابل انجام است. مشخصا در کشور چین درباره اپلیکشین وی چت این اقدام را انجام دادند و آن قدر در شبکه ملی ارتباطات برای کاربران امکان کارهای اقتصادی و روزمره را فراهم کردند که دیگر مردم خود را نیازمند به دسترسی بیگانه و خارجی ندانستند.</p>
      <p>
        <b>حق دسترسی به اینترنت حق‌الناس است</b>
      </p>
      <p>فاطمه سعیدی سخنگوی فراکسیون امید مجلس هم با تاکید بر اینکه «حق دسترسی به اینترنت همچون حق الناس است»، می‌افزاید: شواهد و گزارش‌های امنیتی نشان می‌دهد از نقطه اوج این اتفاقات فاصله گرفته‌ایم و شرایط به سمت عادی شدن می‌رود به همین دلیل باید با برقراری دوباره دسترسی‌های مختلف به ویژه اینترنت، اختلال بزرگی که در زندگی میلیون‌ها نفر پدید آمده رفع شود.</p>
      <p>او می‌افزاید: با توجه به اینکه رییس جمهور بارها ایجاد اشتغال در فضای مجازی را ثمره سیاست‌های دولت اعلام کرده است، باید برای صیانت از این دستاوردها و زندگی چند میلیون نفری که مستقیم و غیر مستقیم از این طریق امرار معاش می‌کنند، هرچه سریعتر رفع محدودیت‌های ایجاد شده را در دستور قرار دهند.</p>
      <p>
        <b>رفع محدودیت اینترنت در کنار حفظ امنیت مورد توجه قرار گیرد</b>
      </p>
      <p>حمیده زرآبادی عضو کمیسیون صنایع و معادن مجلس نیز ضمن درخواست از شورای عالی امنیت ملی و وزارت کشور برای توجه به رفع محدودیت اینترنت ضمن حفظ آرامش و امنیت، می‌افزاید: اگر حتی قطعی اینترنت برای برقراری امنیت در یک بازه زمانی کوتاه اتفاق افتاده، اینکه بخواهیم با قطعی اینترنت امنیت را برقرار کنیم به صورت مستمر شدنی نیست و به هر حال باید محدودیت‌های اعمال شده را برداریم.</p>
      <p>او می‌افزاید: در چند روز گذشته خیلی از کسانی که کسب و کارشان در بستر اینترنت بوده کارشان مختل شده، کسانی که کارهای پژوهشی و دانشگاهی انجام می‌دادند هم کارشان با اختلال مواجه شده و حتی خیلی‌ها روال عادی زندگی‌شان دچار اشکال شده است. کارکنان خیلی از ادارات در این چند روز در محل کار خود حضور می‌یابند اما بخشی از کارشان انجام نمی شود، همچنین مشکل قطعی اینترنت در حوزه خبرگزاری‌ها بیشتر خودش را نشان می‌دهد و با توجه به عدم دسترسی آنها به برخی منابع اشکالاتی در این زمینه نیز به وجود آمده است.</p>
      <p>زرآبادی با بیان اینکه در برخی از نقاط کشور از ابتدا هم مشکل امنیتی وجود نداشته، قطعی اینترنت را موجب نارضایتی و ضرر به فعالان اقتصادی و همچنین انتقال اضطراب به جامعه می‌داند.</p>
      <p>
        <b>بی‌خبری مطلق، حکومت نظامی مدرن است</b>
      </p>
      <p>طیبه سیاوشی نماینده مردم تهران در مجلس این بی‌خبری مطلق را نوعی حکومت نظامی مدرن توصیف می‌کند و معتقد است: شاک (شورای امنیت کشور) دستوری را ابلاغ کرده بود مبنی بر این‌که به دلیل مسائل امنیتی کشور تا ۲۴ ساعت اینترنت قطع باشد، اما اکنون فکر می‌کنم از آن ۲۴ ساعت ۷۲ ساعت هم گذشته است، اما هنوز اینترنت برقرار نشده است.</p>
      <p>او می‌افزاید: حداقل اینترنت را در شهرهایی که آرامش به آنها بازگشته است برقرار کنند. من با فرماندار تهران صحبت کردم و وی در این باره گفت که شرایط تهران عادی است. پس باید در این شهر اینترنت را برقرار کنند. در واقع باید اینترنت را در این شهرهایی که شرایط عادی است وصل کنند تا این احساس در میان مردم ایجاد شود که شرایط کاملا عادی است. این قطع ارتباط یک ذهنیتی را برای مردم ایجاد می‌کند که اکنون چه وضعیت هولناکی در کشور برقرار است، اما وضعیت به این وحشتناکی نیست که اینگونه با قطع اینترنت برای مردم تصویرسازی می‌شود.</p>
      <p>
        <b>تصمیم ایجاد محدودیت در شبکه اینترنت عاقلانه بود</b>
      </p>
      <p>یحیی کمالی‌پور نایب رییس کمیسیون حقوقی و قضایی مجلس نیز معتقد است: ممکن است که محدودیت دسترسی به اینترنت ضررهایی را برای کشور داشته باشد، اما استحضار داشته باشید اگر قرار بود تمام این اتفاقات اخیر مخابره شود و معاندان می‌توانستند از طریق اینترنت با هم ارتباط داشته باشند مطمئنا فضای کشور بدتر می‌شد.</p>
      <p>او می‌افزاید:‌ اکنون ما شاهد آرامش کامل نیستیم، ما شاهد برخی تخریب‌ها بوده‌ایم. در حوزه انتخابیه من نیز مردم تجمعاتی داشتند که ما ضمن حضور در منطقه با مردم صحبت کردیم و موضوع به پایان رسید و خدا را شکر در آنجا شاهد تخریب و کشته‌ای نبودیم ولی در مناطق دیگر شاهد کشته شدن افراد و برخی تخریب‌ها بوده‌ایم که مخابره این مسائل خود می‌توانست به اتفاقات دامن بزند.</p>
    </article>
  </body>
</html>