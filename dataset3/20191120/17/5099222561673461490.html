<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23503437-secretarul-stat-victor-opaschi-prezent-evenimentul-constanta-unde-oficial-american-fost-dat-jos-scena-incident-regretabil.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-20T17:39:00+00:00"/>
    <meta property="og:title" content="Secretarul de stat Victor Opaschi, prezent la evenimentul de la Constanța unde un oficial american a fost dat jos de pe scenă: Un incident regretabil"/>
    <meta property="og:description" content="Secretarul de stat pentru Culte Victor Opaschi, prezent la simpozionul de la Constanța unde adjunctul ambasadorului SUA la București, Abigail Rupp, a fost coborâtă de pe scenă de către consulul"/>
  </head>
  <body>
    <article>
      <h1>Secretarul de stat Victor Opaschi, prezent la evenimentul de la Constanța unde un oficial american a fost dat jos de pe scenă: Un incident regretabil</h1>
      <address><time datetime="2019-11-20T17:39:00+00:00">20 Nov 2019, 17:39</time> by <a rel="author">MH</a></address>
      <p><b>​Secretarul de stat pentru Culte Victor Opaschi, prezent la simpozionul de la Constanța unde adjunctul ambasadorului SUA la București, Abigail Rupp, a fost coborâtă de pe scenă de către consulul Turciei la Constanța în momentul în care se pregătea să rostească un discurs, spune că "incidentul este regretabil, cu atât mai mult cu cât a avut loc la o manifestare cultural-religioasă importantă din viața comunității musulmane din Dobrogea".<br/></b><br/>Într-un punct de vedere transmis la solicitarea HotNews.ro, secretarul de stat pentru Culte Victor Opaschi spune că la invitația Muftiatului Cultului Musulman din România a participat luni, la Constanța, la un eveniment cultural-religios dedicat nașterii profetului Mahomed, organizat de Muftiatul Cultului Musulman din România în colaborare cu Consulatul General al Turciei la Constanța.<br/><br/>"Considerăm că incidentul care a avut loc în cadrul evenimentului amintit este regretabil, cu atât mai mult cu cât acesta a avut loc în cadrul unei manifestări cultural-religioase importante din viața comunității musulmane din Dobrogea", afirmă Opaschi.<br/><br/>El mai spune că participarea sa la evenimentele organizate de cultele religioase "se înscrie în politica Secretariatului de Stat pentru Culte de promovare a libertății religioase, a bunei conviețuiri și a bunei înțelegeri între diferitele comunități religioase din România". <br/><br/><a href="https://www.hotnews.ro/stiri-esential-23502687-video-diplomat-american-coborat-scena-consulul-turciei-constanta-reactia-ambasadei.htm">Adjunctul ambasadorului SUA la București, Abigail Rupp, a fost coborâtă de pe scenă de consulul Turciei la Constanța, în momentul în care se pregătea să rostească un discurs despre libertatea religioasă. </a><br/><br/>Prezent la eveniment, adjunctul Ambasadei SUA s-a urcat pe scenă pentru a-și susține discursul, moment în care consulul Turciei la Constanța s-a apropiat și i-a spus că discursul nu este în program. După câteva clipe de confuzie, diplomatul american a mulțumit sălii „pentru ospitalitate” și a coborât de pe scenă.<br/><br/>Reprezentanții ambasadei SUA au transmis că "este regretabil faptul că reprezentanții Guvernului turc au obiectat în mod public față de rolul unui înalt reprezentant al SUA”.<br/><br/>Reprezentanții Consulatului General al Turciei la Constanța au susținut însă că "nu erau prevăzute participarea și susținerea unui discurs din partea unui reprezentant al Ambasadei SUA la București".<br/><br/><a href="https://www.hotnews.ro/stiri-esential-23503218-incidentul-diplomatic-constanta-muftiul-comunitatii-musulmane-contrazice-consulatul-turciei-stiau-oficialul-american-este-oaspetele-nostru-este-regretabil-intamplat.htm">Iusuf Murat, muftiul comunității musulmane din România, îi contrazice însă pe reprezentanții Consulatului Turciei la Constanța, declarând pentru HotNews.ro că diplomatul american era invitat la eveniment, iar Consulatul știa. "Este regretabil ceea ce s-a întâmplat și chiar ne pare foarte rău", a mai spus muftiul.</a></p>
    </article>
  </body>
</html>