<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_95020297_5-minuten_newscast_Charoven_i_zayadliv_-_Hyu_Lori_se_zavrashta_s_nov_serial_po_HBO"/>
    <meta property="og:site_name" content="webcafé"/>
    <meta property="article:published_time" content="2019-11-20T17:43:00+00:00"/>
    <meta property="og:title" content="5-минутен newscast: Чаровен и заядлив - Хю Лори се завръща с нов сериал по HBO"/>
    <meta property="og:description" content="&quot;Викинги&quot; също получава своето продължение"/>
  </head>
  <body>
    <article>
      <h1>5-минутен newscast: Чаровен и заядлив - Хю Лори се завръща с нов сериал по HBO</h1>
      <address><time datetime="2019-11-20T17:43:00+00:00">20 Nov 2019, 17:43</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <video src="https://images.webcafe.bg/2019/11/20/2828.mp4" autoplay=""/>
      </figure>
      <p>Хю Лори, познат на всички като саркастичния доктор Хаус, отново се завръща на малкия екран, този път като капитан на луксозен космически кораб.</p>
      <p>Първият тийзър на фантастичния комедиен сериал "Avenue 5" вече е тук, за да разкрие съвсем малко от това, което ще видим при премиерата през януари догодина.</p>
      <p>
        <b>В забавната поредица Лори е капитан Райън Кларк, който уверено поема управлението на лъскав круизен кораб, който вози пасажерите си из Космоса.</b>
      </p>
      <p>Всичко изглежда прекрасно - от елитните посетители на кораба до позлатените парапети и статуетки из интериора - докато не се случва нещо ужасно. Ще се справи ли капитан Кларк с внезапния инцидент и последвалата паника у пътниците, платили прескъпо, за да са точно на "Avenue 5"?</p>
      <p>Създател на новия сериал на HBO е човекът, който стои зад брилянтния "Смъртта на Сталин", както и зад поредицата "Вице" - режисьорът и продуцент Армандо Янучи. Освен Лори, в ролите ще видим и други лица, познати ни от комедийни филми - Зак Уудс, Джош Гад, Сузи Накамура и други.</p>
      <p>Въпреки това сме най-нетърпеливи да видим "Avenue 5" заради Хю Лори, който очевидно няма да изневери на познатото си амплоа...</p>
      <figure>
        <img src="https://images.webcafe.bg/2019/11/20/huhglaurie/618x453.jpg"/>
      </figure>
      <p>На малкия екран се връща и любимата на мнозина поредица "Викинги"</p>
      <p>Епосът на "History Channel" ще получи своето продължение, което е поръчано и ще бъде излъчвано по стрийминг платформата Netflix. Новата част на поредицата ще се казва "Викинги: Валхала", а действието ще се развива 100 години след събитията в оригиналния сериал.</p>
      <p>
        <b>По думите на Netflix сериите ще проследяват живота на "най-великите викинги, които някога са живели", сред които ще са нормандският крал Уилям Завоевателя, Лейф Ериксон и Харалд Харада.</b>
      </p>
      <p>Компанията казва още, че "Викинги: Валхала" ще съдържа всичко, което феновете харесват в поредицата - богати и сложни характери, драматични обрати в сюжета и безкомпромисен екшън. Действието се развива в бурни за Европа времена, в които обликът на континента се мени непрестанно.</p>
      <p>За момента няма повече информация за каста на новия сериал, както и за премиерната му дата. Но "Викинги" се оказа огромен успех за "History Channel" и не е трудно да разберем защо Netflix иска да повтори този фурор.</p>
      <figure>
        <img src="https://images.webcafe.bg/2019/10/10/vikings-season61/618x346.jpg"/>
      </figure>
      <p>Меган Маркъл и принц Хари също гледат напред в бъдещето и по-точно към 2020 г., когато херцозите на Съсекс се надяват да се сдобият с второ дете.</p>
      <p>Според "Us Weekly" Маркъл и Хари все повече ще се оттеглят от публичните си изяви и ще се фокусират върху семейството.</p>
      <p>
        <b>Близки до херцозите споделят, че те вече разпитват свои приятели какво е да имаш две деца.</b>
      </p>
      <p>Освен това те наистина харесват идеята децата им да имат много малка възрастова разлика, за да си станат близки, да имат общи игри и занимания. Пред списание "Vogue" принц Хари също потвърди намерението си за второ дете и то във възможно най-кратки срокове.</p>
      <p>Той говори с изданието за една от темите, които живо го вълнуват - климатичните промени и борбата с тях. И докато бяха на този въпрос, Хари откровено призна, че иска още едно дете, но и не иска повече от две заради проблемите с опазването на околната среда и климата.</p>
      <p>Очакваме ли заедно с Новата година да дойде новината за Бебе Съсекс номер 2? Ще видим...</p>
      <figure>
        <img src="https://images.webcafe.bg/2019/10/07/harrymeghan0710/618x422.jpg"/>
      </figure>
    </article>
  </body>
</html>