<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/koruna-mirne-zpevnila-k-euru-i-dolaru-burza-oslabila/1823363?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-20T17:13:00+00:00"/>
    <meta property="og:title" content="Koruna mírně zpevnila k euru i dolaru, burza oslabila"/>
    <meta property="og:description" content="Praha - Česká měna dnes mírně zpevnila k oběma hlavním světovým měnám. K 17:00 koruna posílila k euru o tři haléře na 25,54 Kč/EUR a k dolaru o dva haléře na 23,07 Kč/USD. Vyplývá to z údajů na serveru Patria Online.Pražská burza dnes oslabila, index PX klesl o 0,13 procenta na 1078,34 bodu."/>
  </head>
  <body>
    <article>
      <h1>Koruna mírně zpevnila k euru i dolaru, burza oslabila</h1>
      <address><time datetime="2019-11-20T17:13:00+00:00">20 Nov 2019, 17:13</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Česká měna dnes mírně zpevnila k oběma hlavním světovým měnám. K 17:00 koruna posílila k euru o tři haléře na 25,54 Kč/EUR a k dolaru o dva haléře na 23,07 Kč/USD. Vyplývá to z údajů na serveru Patria Online.Pražská burza dnes oslabila, index PX klesl o 0,13 procenta na 1078,34 bodu.</p>
      <p>"Na tuzemském devizovém trhu panuje klid. Všechna důležitá makroekonomická data, která měl tento měsíc přinést, jsou za námi, do dalšího zasedání ČNB (České národní banky) je daleko," sdělil k dnešnímu vývoji kurzu koruny hlavní ekonom Komerční banky Jan Vejmělek. "Likvidita na trhu je spíše mělčí, zájem obchodníků nevelký," doplnil.</p>
      <h4>Kurz české měny:</h4>
      <ul>
        <li>| Předchozí závěr | Dnes kolem 17:00</li>
        <li>Kč/EUR | 25,57 | 25,54</li>
        <li>Kč/USD | 23,09 | 23,07</li>
      </ul>
      <p>Zdroj: Patria Online</p>
      <h3>Pražská burza oslabila, dolů ji táhly rakouské finanční tituly</h3>
      <p>Pražská burza dnes oslabila, index PX klesl o 0,13 procenta na 1078,34 bodu. Dolů ho táhly rakouské finanční tituly a tabáková společnost Philip Morris ČR. V zisku dnes skončily pouze akcie technologické firmy Avast a mediální CME. Vyplývá to z údajů burzovního webu.</p>
      <p>Celkový objem obchodů dosáhl podprůměrných 320 milionů korun. Z toho 120 milionů obstaraly cenné papíry Komerční banky, které stagnovaly na 787 korunách. Další finanční tituly skončily v červeném. Erste Bank odepsala 0,62 procenta na 832,80 Kč, pojišťovna VIG 0,87 procenta na 628 korun a Moneta Money Bank si mírně pohoršila o 0,06 procenta na 79,55 koruny.</p>
      <p>Naopak nejvíce se dnes dařilo Avastu, jehož akcie zdražily o 0,77 procenta na 131 korun. CME pak zhodnotila o 0,19 procenta na 102,80 Kč. Cenné papíry elektrárenské ČEZ, nápojářské Kofoly nebo textilní firmy Pegas Nonwovens stagnovaly na svých otevíracích hodnotách.</p>
    </article>
  </body>
</html>