<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/hokej/tomas-rolinek-hokej-vrchlabi-druha-liga-prestup_1911201701_mov"/>
    <meta property="og:site_name" content="iROZHLAS"/>
    <meta property="article:published_time" content="2019-11-20T17:00:00+00:00"/>
    <meta property="og:title" content="Kapitán hokejových mistrů světa Rolinek nekončí. Ve zbytku sezony pomůže druholigovému Vrchlabí"/>
    <meta property="og:description" content="Mezi klíčové postavy týmu patří nedávný Rolinkův spoluhráč z Pardubic Petr Sýkora, který dal v 15 zápasech 16 branek, nebo Jaroslav Bednář a Jan Hlaváč. Součástí obrany je Jiří Vašíček."/>
  </head>
  <body>
    <article>
      <h1>Kapitán hokejových mistrů světa Rolinek nekončí. Ve zbytku sezony pomůže druholigovému Vrchlabí</h1>
      <address><time datetime="2019-11-20T17:00:00+00:00">20 Nov 2019, 17:00</time> by <a rel="author">ČTK</a></address>
      <p>
        <b>Kapitán mistrů světa z roku 2010 Tomáš Rolinek pokračuje v hokejové kariéře. Devětatřicetiletý útočník, jenž zkraje nové sezony ukončil angažmá v extraligových Pardubicích, se dohodl na spolupráci s druholigovým Vrchlabím. Za tým Stadionu odehraje zbytek ročníku a nastoupit by měl již v sobotu proti Bílině.</b>
      </p>
      <p>Vrchlabí jasně vládne ve třetí nejvyšší domácí soutěži skupině Sever a v 16 zápasech ztratilo jen čtyři body. Klub potvrdil jeho příchod na svém <a href="https://www.hcvrchlabi.cz/clanek.asp?id=Konec-cekani-mame-novou-posilu-3774">webu</a>. </p>
      <related>
        <h4>Číst článek</h4>
        <a href="https://www.irozhlas.cz/sport/hokej/hokej-hc-dynamo-pardubice-tomas-rolinek_1910091603_mim"/>
      </related>
      <p>Mezi klíčové postavy týmu patří nedávný Rolinkův spoluhráč z Pardubic Petr Sýkora, který dal v 15 zápasech 16 branek, nebo Jaroslav Bednář a Jan Hlaváč. Součástí obrany je Jiří Vašíček.</p>
      <p>„Náš tým momentálně jede na vítězné vlně a teoreticky jsme nepotřebovali další posílení, ale pokud se objeví taková osobnost, jakou Tomáš Rolinek bezpochyby je, nešlo vzhledem k našim ambicím odolat. Za rozhodnutí Tomáše pokračovat jsem strašně rád, je to výjimečný bojovník a hokejista, který bude platný zejména ve finálové části soutěže,“ uvedl sportovní manažer klubu Jiří Jakubec.</p>
      <p>V Pardubicích skončil Rolinek na vlastní žádost v první polovině října. Ve Vrchlabí absolvoval pár tréninků a o nejbližší budoucnosti měl rázem jasno. „Dohoda s Rolasem, jak to u takových osobností bývá, byla rychlá a snadná. Tímto náš tým dostává zase jiný rozměr a síla týmu je obrovská. Navíc funguje i chemie v kabině, což je na ledě znát. Myslím, že se máme letos ještě na co těšit,“ doplnil Jakubec.</p>
      <p>Za Pardubice odehrál Rolinek 565 utkání. V roce 2005 s nimi vybojoval titul. Vedle toho hrál extraligu také za Spartu, Liberec a Litvínov. Okusil také Kontinentální ligu v barvách Magnitogorsku a Ufy. Ze světových šampionátů má kompletní sbírku medailí.</p>
      <related>
        <h4>Související články</h4>
        <a href="https://www.irozhlas.cz/sport/hokej/hokej-baraz-pardubice-chomutov-tomas-rolinek_1904171028_tat"/>
        <a href="https://www.irozhlas.cz/sport/hokej/kometa-brno-libor-zabransky-trener-hokej-extraliga-matej-stransky-trinec_1911201155_mov"/>
        <a href="https://www.irozhlas.cz/sport/hokej/hokej-extraliga-kometa-brno-trener-libor-zabransky-trinec-zapas_1911191956_mim"/>
        <a href="https://www.irozhlas.cz/sport/hokej/hokejova-liga-mistru-mountfield-hradec-hokej-postup-ctvrtfinale-vladimir-ruzicka_1911192238_mim"/>
        <a href="https://www.irozhlas.cz/sport/hokej/baraz-dynamo-pardubice-rytiri-kladno-naskok-sest-odehranych-kol_1904100808_vman"/>
      </related>
    </article>
  </body>
</html>