<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/TSJC-possible-delicte-Torra-setembre_0_2347565384.html"/>
    <meta property="og:site_name" content="Ara.cat"/>
    <meta property="article:published_time" content="2019-11-20T17:37:04+00:00"/>
    <meta property="og:title" content="El TSJC decidirà si torna a investigar Torra per la pancarta del llaç groc"/>
    <meta property="og:description" content="El tribunal analitzarà si cal obrir un altre procés contra el president per mantenir el símbol"/>
  </head>
  <body>
    <article>
      <h1>El TSJC decidirà si torna a investigar Torra per la pancarta del llaç groc</h1>
      <h2>El tribunal analitzarà si cal obrir un altre procés contra el president per mantenir el símbol</h2>
      <address>
        <time datetime="2019-11-20T17:37:04+00:00">20 Nov 2019, 17:37</time>
      </address>
      <p>La pancarta en suport als presos de la façana del Palau de la Generalitat continua portant maldecaps al president de la Generalitat, Quim Torra, que podria tornar a enfrontar-se a un procés penal per desobediència. Després del judici que va afrontar dilluns arran d'una querella de la Junta Electoral Central (JEC), el Tribunal Superior de Justícia de Catalunya (TSJC) ha emès aquest dimecres una interlocutòria en què considera que el fet que el president no retirés la pancarta a temps al setembre por tenir "rellevància penal". Així, els magistrats de la Sala Contenciosa Administrativa han traslladat la qüestió a la Sala Civil i Penal del mateix tribunal perquè decideixi, de nou, si Torra pot haver comès un delicte i, per tant, si ha de ser jutjat. </p>
      <p>El TSJC va acordar la retirada de la pancarta com a mesura cautelar arran d'un recurs interposat per l'entitat Impulso Ciudadano, i va donar al Govern per fer-ho un termini de 48 h des que li va requerir formalment el 23 de setembre. No obstant això, Torra no va treure la pancarta del balcó fins que, un cop expirat el termini, el jutjat va ordenar als Mossos d'Esquadra que ho fessin. Després que dos operaris retiressin el cartell sobre les 15.30 h, la Generalitat en va penjar un altre amb el lema "Llibertat d'opinió i expressió. Article 19 de la Declaració Universal dels Drets Humans". Davant aquests esdeveniments, el tribunal considera que la Generalitat podria haver comès un delicte. </p>
      <figure>
        <img src="https://www.ara.cat/2019/09/27/imatges/Retiren-pancarta-facana-palau-Generalitat_2315178690_66178589_117x66.jpg"/>
      </figure>
      <p>
        <a href="https://www.ara.cat/politica/TSJC-Mossos-retirar-Palau-Generlaitat_0_2315168632.html">La Generalitat retira el llaç groc després de l'ordre del TSJC i en col·loca una altra reclamant llibertat d'expressió</a>
      </p>
      <p>A més, el tribunal rebutja en la interlocutòria el recurs que el Govern va interposar contra l'ordre del TSJC de retirar la pancarta. La defensa del president reclamava que "l'activitat de penjar una pancarta a la façana del Palau de la Generalitat no és en puritat cap activitat administrativa susceptible de ser fiscalitzada per la Jurisdicció Contenciosa Administrativa", sinó una manifestació política "emparada en la llibertat d'expressió". En canvi, el TSJC ha considerat que calia mantenir la retirada del cartell com a mesura cautelar, perquè no fer-ho suposava mantenir "un missatge no neutral" al Palau de la Generalitat. Critica, a més, la "vocació de permanència" que tenia la pancarta, "fins i tot durant els períodes electorals". </p>
      <p>Els magistrats apunten, a més, que Torra ja pot exercir el seu dret a la llibertat d'expressió "en tots els fòrums i en tots els formats al seu abast, al Parlament i en els mitjans". No obstant això, en aquest punt hi ha hagut discrepàncies al tribunal: un jutge ha emès un vot particular en què considera que la discussió sobre el dret a la llibertat d'expressió o la neutralitat institucional s'hauria d'haver tractat en una fase posterior del procediment. </p>
      <p>En un comunicat, Impulso Ciudadano ha lamentat que "Torra hagi adoptat com a fórmula de govern la desobediència a les institucions i els tribunals", una actitud que titlla d'"impròpia d'un governant democràtic". Així, reclama al president "que abandoni el càrrec". </p>
      <figure>
        <iframe data-src="https://twitter.com/QuimTorraiPla/status/1197154221184966657?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Per la seva banda, Torra ha reaccionat a la notícia amb una piulada. "El que hauria de fer el TSJC després de l'informe d'Amnistia Internacional és instar el Tribunal Suprem a la immediata posada en llibertat de Jordi Cuixart i Jordi Sánchez", ha dit en referència al document de l'organització que titlla la sentència de l'1-O de "desproporcionada". </p>
    </article>
  </body>
</html>