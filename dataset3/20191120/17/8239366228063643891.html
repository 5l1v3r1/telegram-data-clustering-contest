<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/uryad_shvalyv_zakonoproiekty_ta_postanovy_dlya_ievrointegratsii_ukrainy_331247.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-20T17:04:00+00:00"/>
    <meta property="og:title" content="Уряд схвалив 16 документів для євроінтеграції України"/>
    <meta property="og:description" content="Сьогодні, 20 листопада, Уряд на своєму засіданні ухвалив 16 документів у сфері європейської інтеграції. Про це інформують у прес-службі Секретаріату Кабміну."/>
  </head>
  <body>
    <article>
      <h1>Уряд схвалив 16 документів для євроінтеграції України</h1>
      <h2>Сьогодні, 20 листопада, Уряд на своєму засіданні ухвалив 16 документів у сфері європейської інтеграції. Про це інформують у прес-службі Секретаріату Кабміну.</h2>
      <address>
        <time datetime="2019-11-20T17:04:00+00:00">20 Nov 2019, 17:04</time>
      </address>
      <figure>
        <img src="https://galinfo.com.ua/media/gallery/intxt/p/u/pulseugody.jpg"/>
      </figure>
      <p>Зокрема, Уряд вніс зміни до Плану заходів з виконання Угоди про асоціацію між Україною та Європейським Союзом. Оновлений План заходів враховує поглиблення двосторонніх відносин Україна – ЄС і спрямований на виконання цілей Програми діяльності Уряду, а саме досягнення відповідності України критеріям членства в Європейському Союзі. Він актуалізує та доповнює завдання відповідно до законодавства ЄС за такими напрямками: митна і фінансова політика, оподаткування, підприємництво, фінансові послуги та конкуренція; юстиція, соціальні та гуманітарні питання; транспорт; енергетика та енергоефективність; цифрова сфера, наука, технології та інновації; природокористування та інші.</p>
      <p>Також Уряд ухвалив низку нормативно-правових актів щодо підписання додаткових угод між Урядом України та Європейською Комісією, якими вносяться зміни до угод про фінансування певних програм. Зокрема, щодо підтримки в Україні реформи у сфері юстиції (програма надання громадянам безоплатної правової допомоги), створення нових ефективних центрів надання адміністративних послуг (ЦНАПів), управління міграційними процесами та надання притулку, продовження комплексного реформування державного управління.</p>
      <p>Крім того, Уряд схвалив законопроєкт про приєднання до Угоди про розвиток мультимодальних перевезень TРACEКA. Приєднання до цієї міжнародної транспортної програми сприятиме розвитку мультимодальних перевезень та інтенсифікації руху товарів між Україною та ЄС.</p>
      <p>Схвалений законопроєкт про митний тариф України передбачає спрощення процедури митного оформлення товарів та адаптацію статистичної системи України до міжнародних стандартів.</p>
      <p>У пакеті ухвалених документів - реалізація пілотного проекту щодо створення Агенції регіонального розвитку ʺОфіс євроінтеграціїʺ у Херсонській області. Агенція буде займатися розвитком культурних та освітніх проектів, бізнес-контактів, економіки та інфраструктури із залученням інвестицій та фінансової допомоги ЄС. Крім того, пілотний проект фокусує увагу на ʺрегіоналізаціїʺ євроінтеграції, що дозволить спрямувати додаткові ресурси в області та громади для того, щоб мешканці регіонів безпосередньо відчували користь для них курсу України на інтеграцію до ЄС. Після реалізації пілотного проекту у Херсонській області ініціатива буде поширена на всі регіони України впродовж 2020-2024 років.</p>
      <p>Уряд спільно з ЄС вирішують соціально-економічні проблеми 5,9 млн українців, які мешкають в українській частині Дунайського регіону. З цією метою Уряд ухвалив рішення про запровадження національної системи управління та контролю за виконанням Угоди про фінансування Дунайської транснаціональної програми. Реалізація нормативного акта спрямована на досягнення цілей державної політики, що визначені Програмою діяльності Кабінету Міністрів України. А саме: українці більш ефективно та ощадливо використовують природні ресурси; українці живуть у комфортних містах та селах;  українці, які мешкають у ʺдепресивних регіонахʺ, мають достатні можливості для розвитку.</p>
      <p>Крім того, Уряд затвердив план заходів на 2020-2022 роки щодо реалізації Стратегії інтегрованого управління кордонами на період до 2025 року та вніс зміни до деяких законодавчих актів щодо об'єктів підвищеної небезпеки.</p>
      <p>Також Уряд затвердив Положення про конкурсний відбір наукових, науково-технічних робіт, які фінансуються за рахунок Європейського Союзу для виконання зобов’язань України у Рамковій програмі ЄС з наукових досліджень та інновацій ʺГоризонт 2020ʺ та ухвалив інші важливі рішення у цій сфері. Відповідно до документа будуть встановлені чіткі, єдині та вичерпні вимоги до учасників конкурсного відбору та визначено процедуру проведення та надання фінансування в рамках конкурсного відбору. Нормативний акт спрямовано на досягнення цілі 1.5. ʺУкраїнські вчені мають належні умови для досліджень та інтегровані у світовий науковий простірʺ Програми діяльності Кабінету Міністрів.</p>
      <p>Довідково</p>
      <p>Уряд на своєму засіданні ухвалив наступні євроінтеграційні документи:</p>
      <p>1. Постанова ʺПро внесення змін до Плану заходів з виконання Угоди про асоціацію між Україною, з однієї сторони, та Європейським Союзом, Європейським співтовариством з атомної енергії і їхніми державами-членами, з іншої сторониʺ.</p>
      <p>2. Проект Закону України ʺПро приєднання до Угоди про розвиток мультимодальних перевезень TRACECAʺ.</p>
      <p>3. Проект Закону України “Про мультимодальні перевезення”.</p>
      <p>4. Розпорядження ʺПро підписання Додаткової угоди № 2 (у формі обміну листами) між Урядом України та Європейським Союзом, представленим Європейською Комісією, до Угоди про фінансування програми ʺПідтримка реформ у сфері юстиції в Україніʺ (ENPI/2010/021849)ʺ.</p>
      <p>5. Розпорядження ʺПро підписання Додаткової угоди № 2 між Урядом України та Європейською Комісією, що діє від імені Європейського Союзу, про внесення змін до Угоди про фінансування “U-LEAD з Європою: Програма для України з розширення прав і можливостей на місцевому рівні, підзвітності та розвитку” (ENI/2015/038-739)ʺ.</p>
      <p>6. Розпорядження ʺПро підписання Додаткової угоди № 2 між Урядом України та Європейською Комісією, що діє від імені Європейського Союзу, про внесення змін до Угоди про фінансування програми “Підтримка України щодо управління міграційними процесами та надання притулку” (ENPI/2012/023-684)ʺ.</p>
      <p>7. Розпорядження ʺПро підписання Додаткової угоди № 2 між Урядом України та Європейською Комісією, що діє від імені Європейського Союзу, про внесення змін до Угоди про фінансування програми “Підтримка комплексного реформування державного управління в Україні” (ENI/2016/039-569)ʺ.</p>
      <p>8. Проект Закону України ʺПро Митний тариф Україниʺ.</p>
      <p>9. Розпорядження ʺПро реалізацію пілотного проекту щодо створення Агенції регіонального розвитку ʺОфіс євроінтеграціїʺ.</p>
      <p>10. Постанова “Про запровадження національної системи управління та контролю за виконанням Угоди про фінансування Дунайської транснаціональної програми (Interreg V-B Danube - CCI 2014TC16M6TN001)”.</p>
      <p>11. Розпорядження ʺПро затвердження плану заходів на 2020-2022 роки щодо реалізації Стратегії інтегрованого управління кордонами на період до 2025 рокуʺ.</p>
      <p>12. Проект Закону України ʺПро внесення змін до деяких законодавчих актів щодо об'єктів підвищеної небезпекиʺ.</p>
      <p>13. Постанова ʺПро затвердження Положення про конкурсний відбір наукових, науково-технічних робіт, які фінансуються за рахунок зовнішнього інструменту допомоги Європейського Союзу для виконання зобов’язань України у Рамковій програмі.</p>
      <p>14. Розпорядження “Про схвалення проекту Меморандуму про порозуміння між Кабінетом Міністрів України та Європейським банком реконструкції та розвитку щодо спільної реалізації Проекту “Розвиток транс’європейської транспортної мережіˮ.</p>
      <p>15. Постанова “Про внесення змін до постанов Кабінету Міністрів України від 28 грудня 1992 р. № 731 і від 18 липня 2007 р. № 950” (щодо вдосконалення процедури моніторингу і контролю надання державної допомоги суб'єктам господарювання, а також недопущення надання незаконної державної допомоги).</p>
      <p>16. Постанова Кабінету Міністрів України ʺПро затвердження Технічного регламенту щодо вимог до екодизайну для обігрівачів приміщень та комбінованих обігрівачівʺ.</p>
      <p>Нагадаємо, як писало Гал-інфо, відтепер виконання Угоди про асоціацію з ЄС можна <a href="https://galinfo.com.ua/news/vidteper_vykonannya_ugody_pro_asotsiatsiyu_z_yes_mozhna_vidstezhuvaty_onlayn_331217.html">відстежувати онлайн</a>.</p>
    </article>
  </body>
</html>