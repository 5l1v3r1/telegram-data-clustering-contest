<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.viagginews.com/2019/11/20/gubbio-albero-natale-grande-mondo-2019/"/>
    <meta property="og:site_name" content="ViaggiNews.com"/>
    <meta property="article:published_time" content="2019-11-20T17:53:41+00:00"/>
    <meta property="og:title" content="A Gubbio, l’albero di Natale più grande del mondo 2019"/>
    <meta property="og:description" content="Uno spettacolo bellissimo. Ecco quando viene acceso"/>
  </head>
  <body>
    <article>
      <h1>A Gubbio, l’albero di Natale più grande del mondo 2019</h1>
      <address><time datetime="2019-11-20T17:53:41+00:00">20 Nov 2019, 17:53</time> by <a rel="author">Cinzia Zadro</a></address>
      <figure>
        <img src="https://www.viagginews.com/wp-content/uploads/2018/11/alberogubbio.jpg"/>
      </figure>
      <p>
        <b>A Gubbio in Umbria l’Albero di Natale più grande del mondo 2019</b>
      </p>
      <p>Migliaia di luci colorate che disegnano sulla montagna l’inconfondibile profilo dell’<b>albero di Natale.</b> E’ questo l’Albero di Natale di <a href="https://www.viagginews.com/2019/11/20/guida-gubbio-cosa-vedere-consigli/">Gubbio</a>, in Umbria, che si fregia dal 1991 del titolo del Guinness dei primati di <b>Albero di Natale più grande del mondo.</b> Nel periodo natalizio migliaia di persone arrivano in questo incantevole borgo medioevale per ammirare questa imponente opera luminosa e farsi ammaliare dall’atmosfera natalizia che fra rivisitazioni storiche e addobbi avvolge tutto il paese.</p>
      <p>L’<b>Albero di Natale di Gubbio</b> è stato creato per la prima volta nel 1981. Da allora un gruppo di volontari chiamati ‘alberaioli’ ad ogni Natale dispone sulla faccia della montagna oltre 8 km e mezzo di cavi che illuminano oltre 700 lampade. Circa 1300 ore di lavoro per un’opera grandiosa e ammirata in tutto il mondo.</p>
      <p>Impressionanti i <b>numeri dell’Albero di Natale di Gubbio</b>: 300 lampade verdi disegnano il profilo dell’albero, che si estende dalla Basilica di Sant’Ubaldo – che si trova in cima al paese – fino alla cima della montagna. Quattrocento le luci colorate disseminate sul corpo dell’albero. In cima si trova un’immensa stella cometa disegnata da oltre 200 luci. L’Albero è alto 750 metri ed occupa un’aerea di 130 mila metri quadri.</p>
      <h3>Data di accensione 2019 dell’Albero di Natale di Gubbio</h3>
      <p>L’<b>accensione delle luci dell’albero di Natale di Gubbio</b> avviene con una grande cerimonia dove sono invitati personaggi della cultura e dello spettacolo che si sono particolarmente distinti nell’ultimo anno. Poi ad un speciale testimone il compito di girare l’interruttore generale e accendere così finalmente le luci dell’Albero di Natale di Gubbio.</p>
      <p>Nel 2019 il<b> grande Albero di Gubbio</b> verrà acceso sabato 7 dicembre fino a domenica 6 gennaio 2020. Giornalmente poi si potrà ammirare l’albero tutti i giorni dalle 19 alle 24. E’ possibile <a href="http://adottaunaluce.dotstage.net/">adottare una luce dell’albero</a>: con un contributo di 10 euro e si può acquistare una delle luci e dedicarla a chi si desidera.</p>
      <p>Nel <b>periodo natalizio</b> a Gubbio si vive una magica atmosfera<a href="https://www.viagginews.com/2019/11/20/natale-gubbio-mercatini-albero-grande-mondo/"> ricca di tantissimi eventi</a>: oltre all’Albero di Natale hanno luogo anche i mercatini, tra cui quello di Piazza 40 Martiri dove potete trovare oggetti dell’artigianato locale; per i più piccoli il Trenino Gubbio Express; per tutti la <b>Ruota Panoramica del Polo Nord</b> sempre in piazza 40 Martiri che consente una vista privilegiata su Gubbio e sull’Albero di Natale.</p>
      <related>
        <h4>ARTICOLI CORRELATI</h4>
        <a href="https://www.viagginews.com/2019/11/20/natale-gubbio-mercatini-albero-grande-mondo/"/>
        <a href="https://www.viagginews.com/2019/11/19/mercatini-natale-a-monaco-baviera-2019/"/>
        <a href="https://www.viagginews.com/2019/11/18/bologna-mercatini-natale-2019/"/>
      </related>
    </article>
  </body>
</html>