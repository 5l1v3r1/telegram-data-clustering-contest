<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/gospodarka-komunalna/170-zolnierzy-zdemontuje-most-pontonowy-przez-wisle,135287.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-20T17:15:00+00:00"/>
    <meta property="og:title" content="170 żołnierzy zdemontuje most pontonowy przez Wisłę"/>
    <meta property="og:description" content="170 żołnierzy oraz ok. 80 wielkich ciężarówek i ciągników zostanie zaangażowanych do demontażu mostu pontonowego przez Wisłę, na którym ułożono zapasowy rurociąg po awarii kolektorów odprowadzających ścieki do oczyszczalni &quot;Czajka&quot;."/>
  </head>
  <body>
    <article>
      <h1>170 żołnierzy zdemontuje most pontonowy przez Wisłę</h1>
      <address><time datetime="2019-11-20T17:15:00+00:00">20 Nov 2019, 17:15</time> by <a rel="author">PAP/JS  </a></address>
      <h4>170 żołnierzy oraz ok. 80 wielkich ciężarówek i ciągników zostanie zaangażowanych do demontażu mostu pontonowego przez Wisłę, na którym ułożono zapasowy rurociąg po awarii kolektorów odprowadzających ścieki do oczyszczalni "Czajka".</h4>
      <hr/>
      <p>Pod koniec sierpnia doszło do awarii dwóch kolektorów odprowadzających ścieki do oczyszczalni "Czajka". Miejskie Przedsiębiorstwo Wodociągów i Kanalizacji zdecydowało, by zrzucać ścieki do Wisły. W reakcji na to premier Mateusz Morawiecki podjął decyzję o budowie tymczasowego rurociągu, którym ścieki były przepompowywane do oczyszczalni.</p>
      <p>Bypass tworzyły dwie nitki rurociągu o długości ponad 1 km każda i średnicy 1 m. Część przechodząca przez Wisłę została ułożona na moście pontonowym, który zbudowało wojsko. W tym czasie na zlecenie MPWiK naprawiono kolektory. W minioną sobotę popłynęły nimi ścieki. W czwartek zgodnie z harmonogramem ma się rozpocząć demontaż bypassa. Jako pierwsza zostanie rozebrana część znajdująca się na przeprawie pontonowej.</p>
      <p>Zobacz też: <a href="https://www.portalsamorzadowy.pl/ochrona-srodowiska/172-zolnierzy-bralo-udzial-przy-budowie-mostu-pontonowego,131438.html">172 żołnierzy brało udział przy budowie mostu pontonowego</a></p>
      <p>"Demontaż przeprawy rozpocznie się po demontażu rurociągu znajdującego się na moście pontonowym. Zadanie ze względu na warunki bezpieczeństwa może być realizowane w ciągu dnia" - poinformował rzecznik prasowy Wydziału Działań Komunikacyjnych Dowództwa Generalnego Rodzajów Sił Zbrojnych ppłk Marek Pawlak.</p>
      <p>Zadanie zrealizuje Wojskowe Zgrupowanie Zadaniowe WZZ I Warszawa. W jego skład wchodzą głównie pododdziały pontonowe 2 pułku inżynieryjnego i 2 pułku saperów. Łącznie będzie to 170 żołnierzy oraz ok. 80 jednostek sprzętu wojskowego. "Zasadniczy sprzęt to pojazdy do przewozu bloków pontonowych oraz ciągniki do kutrów holowniczych" - wyjaśnił ppłk Marek Pawlak.</p>
      <p>Wojsko nie policzyło jeszcze kosztów operacji. "Określenie kosztów ze względu na to, że żołnierze jeszcze utrzymują przeprawę będzie możliwe po zakończeniu zadania i zebraniu danych z wszystkich oddziałów gospodarczych" - wskazał rzecznik. Wydatki te zostaną pokryte z budżetu MON. </p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>