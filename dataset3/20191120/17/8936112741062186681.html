<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/media-robert-lewandowski-wsrod-powaznych-kandydatow-do-zlotej-pilki,986887.html"/>
    <meta property="og:site_name" content="TVN24"/>
    <meta property="article:published_time" content="2019-11-20T17:52:00+00:00"/>
    <meta property="og:title" content="Gol &quot;Lewego&quot; zauroczył media w Europie. &quot;Poważny kandydat do Złotej Piłki&quot;"/>
    <meta property="og:description" content="Fenomenalny gol Roberta Lewandowskiego w meczu ze Słowenią odbił się głośnym echem w Portugalii i Hiszpanii. Zdaniem tamtejszych mediów Polak stał się jednym z głównych kandydatów do wygrania Złote..."/>
  </head>
  <body>
    <article>
      <h1>Gol "Lewego" zauroczył media w Europie. "Poważny kandydat do Złotej Piłki"</h1>
      <address>
        <time datetime="2019-11-20T17:52:00+00:00">20 Nov 2019, 17:52</time>
      </address>
      <slideshow>
        <figure>
          <img src="https://r-scale-c0.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/10ab49bd-7feb-44c4-9e08-98017c1b3bf0.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/058f133d-07f5-4261-9c6b-9300544cb34c-480p.mp4"/>
          <figcaption>Lewandowski o swojej pięknej bramce</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/a133af5c-dd01-4201-ad14-22a7dc16c081-480p.mp4"/>
          <figcaption>Lewandowski: zasłużone zwycięstwo. Wiemy nad czym mamy pracować</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/3c7bbe1e-56cf-454e-bc47-533492d27cbe-480p.mp4"/>
          <figcaption>Lewandowski o murawie</figcaption>
        </figure>
        <figcaption>Lewandowski strzelił gola Słoweńcom Foto: Newspix | Video: tvn24</figcaption>
      </slideshow>
      <h3>Fenomenalny gol Roberta Lewandowskiego w meczu ze Słowenią odbił się głośnym echem w Portugalii i Hiszpanii. Zdaniem tamtejszych mediów Polak stał się jednym z głównych kandydatów do wygrania Złotej Piłki.</h3>
      <related>
        <a href="https://eurosport.tvn24.pl/pilka-nozna,105/bramka-marzenie-lewandowski-zatanczyl-z-obroncami-najladniejsza-raczej-nie,986784.html"/>
      </related>
      <p>Wśród głównych pretendentów do zdobycia tegorocznej Złotej Piłki, przyznawanej przez francuski magazyn "France Football", widnieje sylwetka kapitana reprezentacji Polski - tak przynajmniej twierdzi portugalska telewizja Sport TV. Stacja podkreśla, że po raz kolejny Lewandowski był kluczowym zawodnikiem dla zwycięstwa Biało-Czerwonych w meczu eliminacyjnym do Euro 2020.</p>
      <h3>Chwalą Portugalczycy</h3>
      <p>Portugalska telewizja podkreśla "klasę Roberta Lewandowskiego” przy wtorkowym golu dla Polski. Dodaje również, że "Lewy" nie tylko samodzielnie rozpoczął akcję, ale również ją wykończył, pokonując Jana Oblaka.</p>
      <p>Bramkę Lewandowskiego pokazują zarówno stacje telewizyjne, jak i portale internetowe. Witryna online wydawanego w Porto dziennika "O Jogo" nazywa gola polskiego napastnika "bramką, którą można oglądać wielokrotnie".</p>
      <p>Z kolei wydawany w Lizbonie dziennik "A Bola" przypomina, że to dzięki Lewandowskiemu Biało-Czerwonym udało się przechylić szalę zwycięstwa na swoją korzyść. To właśnie on dośrodkował na głowę Kamila Grosickiego, który zgrał piłkę do strzelca trzeciego gola - Jacka Góralskiego.</p>
      <figure>
        <img src="https://r-scale-c0.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/5c06861c-ab0d-4dec-966d-a2bce5737ac4.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Lewandowski strzelił na 2:1<cite>Źródło: Janek Skarzyński/AFP/Getty Images</cite></figcaption>
      </figure>
      <h3>Zagrozi Messiemu i Ronaldo</h3>
      <p>Stołeczna gazeta, która od kilku tygodni pisze o napastniku Bayernu Monachium jako "poważnym kandydacie" do Złotej Piłki, odnotowuje, że dzięki skuteczności swojego kapitana Biało-Czerwoni zapewnili sobie pierwsze miejsce w grupie G.</p>
      <p>"A Bola" odnotowuje też, iż z 16 zdobytymi w tym sezonie golami w Bundeslidze Lewandowski jest również poważnym kandydatem do zdobycia tegorocznej nagrody Złotego Buta, przyznawanej najskuteczniejszemu piłkarzowi Europy.</p>
      <p>Kibice komentujący na portalach sportowych dzienników Portugalii i Hiszpanii twierdzą, że "będący od kilku lat w wysokiej formie" Lewandowski nie był dotychczas uwzględniany w ścisłym gronie pretendentów do Złotej Piłki, gdyż "miał gorszy marketing" niż Cristiano Ronaldo i Lionel Messi.</p>
      <h3>Chwalą też Hiszpanie</h3>
      <p>W środę o wysokiej formie Polaka piszą też hiszpańskie "El Mundo Deportivo" oraz "AS". Z kolei "Radio Marca" wskazuje, że 31-letni już Lewandowski wciąż cieszy się wysoką skutecznością oraz walnie przyczynia się do zwycięstw polskiej reprezentacji oraz Bayernu Monachium. Także ta rozgłośnia widzi "Lewego" w czołówce do wygrania prestiżowej nagrody.</p>
      <p>Hiszpańskie media przypominają, że Lewandowski znalazł się wśród 30 piłkarzy nominowanych w październiku do tegorocznej Złotej Piłki.</p>
      <p>Rozstrzygnięcie plebiscytu nastąpi 2 grudnia w Paryżu. W plebiscycie swój głos oddali dziennikarze z całego świata.</p>
      <figure>
        <img src="https://r-scale-c0.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/10ab49bd-7feb-44c4-9e08-98017c1b3bf0.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>lewandowski<cite>Źródło: Newspix</cite></figcaption>
      </figure>
      <p>Autor: Skrz/TG / Źródło: PAP</p>
    </article>
  </body>
</html>