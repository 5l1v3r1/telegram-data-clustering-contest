<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1836889-kilkist-ugod-z-nerukhomistyu-zrostaye"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-20T17:29:00+00:00"/>
    <meta property="og:title" content="Кількість угод з нерухомістю зростає"/>
    <meta property="og:description" content="КИЇВ. 20 листопада. УНН. У II кварталі 2019 року кількість зареєстрованих договорів з нерухомістю зросла на 19,7% в порівнянні з попереднім звітним періодом …"/>
  </head>
  <body>
    <article>
      <h1>Кількість угод з нерухомістю зростає</h1>
      <address><time datetime="2019-11-20T17:29:00+00:00">20 Nov 2019, 17:29</time> by <a rel="author">Петро Івасюк</a></address>
      <p><b>КИЇВ. 20 листопада. УНН.</b> У II кварталі 2019 року кількість зареєстрованих договорів з нерухомістю зросла на 19,7% в порівнянні з попереднім звітним періодом. У III кварталі зафіксовано на 9,7% більше угод, ніж в II кварталі цього ж року. Про повідомляє спеціалізований портал Domik.ua на підставі інформації Мін'юсту, передає <b>УНН.</b></p>
      <p>За II і III квартали 2019 року державні та приватні реєстратори засвідчили 231 905 договорів відчуження нерухомості без урахування переоформлення земельних ділянок і паїв.</p>
      <p>У II кварталі нинішнього року було зареєстровано 109 676 договорів. Більшу частину з них - 63% - склали угоди купівлі-продажу квартир і житлових будинків.</p>
      <p>У III кварталі 2019 року нотаріуси зареєстрували 122 229 договорів відчуження нерухомого майна за винятком земельних ділянок і паїв. Угоди купівлі-продажу квартир і житлових будинків, як і в попередньому періоді, склали більшу частину - 63,9%.</p>
      <p>За підсумками роботи державних і приватних реєстраторів, можна відзначити зростання кількості угод в кожному звітному періоді.</p>
      <p>Як відзначають експерти, ринок житлової нерухомості стабільно активний і попит зміщується в бік первинного ринку. У той же час, ринок первинної нерухомості чекає зростання вартості "квадрата". За оцінками самих забудовників, до кінця року вартість зросте до 5%.</p>
      <p>"На первинному ринку житла вартість новобудов виросте однозначно і вже найближчим часом. Адже за підсумками минулого року собівартість будівництва зросла на 30%, а з початку цього року - майже на 15% подорожчали будівельно-монтажні роботи. Продовжують зростати і вартість землі, прокладка та підключення до мереж, проектні та супутні їм роботи, будівельні матеріали і зарплата будівельникам. Будівельні спеціальності зараз, завдяки "прорубаному вікну в Європу", затребувані як ніколи.</p>
      <p>Крім факторів, що впливають на зростання собівартості будівництва, на підвищенні цін на первинному ринку житла позначаються традиційне осіннє збільшення попиту і, відповідно, цін на житло. Уже в листопаді вартість реалізації деяких об'єктів "ХК "Київміськбуд" зросте не менш ніж на 3%", - заявила директор Департаменту продажів і маркетингу ПАТ "ХК "Київміськбуд" Тетяна Маркова.</p>
    </article>
  </body>
</html>