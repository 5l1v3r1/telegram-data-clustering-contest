<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-union-cabinet-approves-regularization-of-about-1800-unauthorized-colonies-in-delhi-2860225.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-20T17:36:12+00:00"/>
    <meta property="og:title" content="दिल्ली की करीब 1,800 अवैध कॉलोनियों के नियमितीकरण को केंद्रीय कैबिनेट की मंजूरी"/>
    <meta property="og:description" content="राजधानी दिल्ली की करीब 1,800 अनधिकृत कॉलोनियों को पक्का करने का रास्ता साफ करते हुए केंद्रीय कैबिनेट ने अपनी मंजूरी दे दी है। केंद्रीय वित्त मंत्री निर्मला सीतारमण ने बुधवार को हुई कैबिनेट बैठक के..."/>
  </head>
  <body>
    <article>
      <h1>दिल्ली की करीब 1,800 अवैध कॉलोनियों के नियमितीकरण को केंद्रीय कैबिनेट की मंजूरी</h1>
      <address><time datetime="2019-11-20T17:36:12+00:00">20 Nov 2019, 17:36</time> by <a rel="author">लाइव हिन्दुस्तान टीम।,नई दिल्ली।</a></address>
      <p>राजधानी दिल्ली की करीब 1,800 अनधिकृत कॉलोनियों को पक्का करने का रास्ता साफ करते हुए केंद्रीय कैबिनेट ने अपनी मंजूरी दे दी है। केंद्रीय वित्त मंत्री निर्मला सीतारमण ने बुधवार को हुई कैबिनेट बैठक के बाद मीडिया ब्रीफिंग के दौरान बताया कि दिल्ली की अवैध कॉलोनियों में रह रहे लोगों को मकान का मालिकाना हक देने वाले विधेयक को मंजूरी दे दी गई है। इस विधेयक को संसद के चल रहे शीतकालीन सत्र के दौरान पेश किया जाएगा। दिल्ली के इन सभी कॉलोनियों में अब पीएम-उदय योजना लागू की जाएगी। इसके अलावा दिल्ली रिफॉर्म्स ऐक्ट के सेक्शन 81 के तहत दर्ज केसों को भी वापस लिया जाएगा। दिल्ली के उपराज्यपाल ने राजधानी के 79 गावों के शहरीकरण को भी मंजूरी दे दी है। </p>
      <p>
        <b>Read Also: <a href="https://www.livehindustan.com/national/story-modi-government-approves-bpcl-disinvestment-know-cabinet-decisions-2860138.html">बीपीसीएल के विनिवेश को मोदी सरकार की मंजूरी, जानें कैबिनेट के फैसले</a></b>
      </p>
      <p><b>साल 2020 के दिल्ली विधानसभा चुनावों में इसे भुनाना चाहेगी भाजपा</b><br/>उपराज्यपाल ने ट्वीट कर बताया कि दिल्ली की अवैध कॉलोनियों में रहने वाले लोग अपने घर के मालिकाना हक के दस्तावेज बनवा सकेंगे। इससे उन्हें नागरिक सुविधाएं हासिल करने और लोन आदि लेने में भी सुविधा होगी। केंद्रीय कैबिनेट के इस फैसले से दिल्ली के 40 लाख लोगों को फायदा होगा। साल 2020 की शुरुआत में दिल्ली में विधानसभा चुनाव होने वाले हैं। विधानसभा चुनावों में यह एक बड़ा मुद्दा होगा। भाजपा अवैध कॉलोनियों के नियमतिकरण को मंजूरी दिए जाने का श्रेय लेना चाहेगी। इससे पहले आम आदमी पार्टी ने दिल्ली के लाखों लोगों को धोखा देने का आरोप लगाते हुए केंद्र सरकार पर हमला बोला था। 'आप' सांसद संजय सिंह, भगवंत मान और अन्य ने कहा था कि आखिर केंद्र सरकार ने इस विधेयक को शीत सत्र के लिए सूचीबद्ध क्यों नहीं किया है।</p>
      <p><b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।   </b> </p>
    </article>
  </body>
</html>