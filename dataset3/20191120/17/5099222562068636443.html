<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23503424-cofondatorul-extinction-rebellion-acuzat-minimizarea-holocaustului-dupa-afirmat-exterminarea-evreilor-fost-doar-alt-rahat-istoria-umanitatii.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-20T17:32:00+00:00"/>
    <meta property="og:title" content="Cofondatorul Extinction Rebellion, acuzat de minimizarea Holocaustului, după ce a afirmat că exterminarea evreilor a fost doar &quot;un alt rahat în istoria umanității&quot;"/>
    <meta property="og:description" content="Cofondatorul Extinction Rebellion (XR), Roger Hallam, a afirmat miercuri, într-un interviu, că Holocaustul nu a fost decât &quot;un alt rahat în istorie&quot;, atrăgându-și"/>
  </head>
  <body>
    <article>
      <h1>Cofondatorul Extinction Rebellion, acuzat de minimizarea Holocaustului, după ce a afirmat că exterminarea evreilor a fost doar "un alt rahat în istoria umanității"</h1>
      <address><time datetime="2019-11-20T17:32:00+00:00">20 Nov 2019, 17:32</time> by <a rel="author">R.M.</a></address>
      <p><b>Cofondatorul Extinction Rebellion (XR), Roger Hallam, a afirmat miercuri, într-un interviu, că Holocaustul nu a fost decât "un alt rahat în istorie", atrăgându-și furia filialei ecologiste germane, care i-a reproșat că minimizează genocidul evreilor, scrie AFP.</b><br/><br/>Într-un interviu pentru săptămânalul <a href="https://www.zeit.de/wirtschaft/2019-11/roger-hallam-extinction-rebellion-mitgruender-klimawandel-holocaust">Die Zeit</a> care va fi publicat joi, britanicul de 53 de ani a afirmat că genociduri au avut loc de manieră repetată în cursul ultimelor cinci secole.<br/><br/>"În realitate, am putea spune că este un eveniment regulat", potrivit extraselor din acest interviu publicate miercuri de săptămânal.<br/><br/>"Realitatea este că milioane de oameni sunt uciși în mod regulat în circumstanțe crude de-a lungul istoriei", a subliniat el, apreciind că Holocaustul, în cursul căruia au fost exterminați 6 milioane de evrei, nu a fost decât "un alt rahat în istoria umanității" ("just another fuckery in human history" – "nur ein weiterer Scheiß in der Menschheitsgeschichte"). <br/><br/>Roger Hallam a asigurat de asemenea că această cultură a ispășirii, soclul identității germane după al doilea Război Mondial, paralizează germanii.<br/><br/>"Un traumatism împins la extrem poate crea o paralizie (care împiedică) învățarea de lecții", a subliniat activistul.<br/><br/>Filiala germană a Extinction Rebellion a denunțat prompt afirmațiile lui Roger Hallam, pe care l-a declarat persona non grata în Germania. <br/><br/>"Ne distanțăm clar de declarațiile lui Roger Hallam care minimizează și banalizează Holocaustul", a scris filiala, pe contul său de Twitter. <br/><br/>Mișcarea, născută în Marea Britanie la sfârșitul lui 2018, pledează la nesupunere civică pentru a constrânge guvernele să acționeze în fața crizei climatice. <br/><br/>La începutul lui octombrie, mișcarea a lansat un val de acțiuni în întreaga lume: militanții s-au urcat pe avioane, s-au legat cu lanțuri de clădiri, în timp ce alții au blocat poduri și drumuri.</p>
    </article>
  </body>
</html>