<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-fsb-zatrymannia-shpygunstvo-viyskovyi/30283153.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-20T17:32:48+00:00"/>
    <meta property="og:title" content="ФСБ Росії заявила про затримання військовослужбовця за шпигунство на користь України"/>
    <meta property="og:description" content="ФСБ Росії повідомила про затримання в Ростовській області Росії військовослужбовця за підозрою у шпигунстві на користь України, повідомила державна інформагенція ТАСС. «Федеральною службою безпеки Р"/>
  </head>
  <body>
    <article>
      <h1>ФСБ Росії заявила про затримання військовослужбовця за шпигунство на користь України</h1>
      <address>
        <time datetime="2019-11-20T17:32:48+00:00">20 Nov 2019, 17:32</time>
      </address>
      <p>ФСБ Росії повідомила про затримання в Ростовській області Росії військовослужбовця за підозрою у шпигунстві на користь України, повідомила державна інформагенція ТАСС.</p>
      <p>«Федеральною службою безпеки Російської Федерації в місті Аксай Ростовської області за підозрою в державній зраді затримано громадянина Росії, військовослужбовця Південного військового округу», – йдеться в повідомленні.</p>
      <p>За інформацією російської спецслужби, затриманий, «виконуючи завдання Головного управління розвідки Міноборони України, цілеспрямовано збирав секретні відомості військового характеру щодо Збройних сил Росії, витік яких за кордон могла завдати шкоди обороноздатності держави».</p>
      <p>Як повідомляється, щодо чоловіка порушили кримінальну справу.</p>
      <p>У Головному управлінні розвідки Міноборони України ситуацію не коментували.</p>
      <p>Раніше контррозвідка СБУ повідомляла, що ФСБ<a href="https://www.radiosvoboda.org/a/news-sbu-kontrrozvidka-krym/30252094.html"> вербує </a>українських громадян під час відвідин анексованого Криму, щоб ті шпигували на користь Росії.</p>
    </article>
  </body>
</html>