<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/nikolova-indiya-bulgariya-1618443.html"/>
    <meta property="og:site_name" content="Cross"/>
    <meta property="article:published_time" content="2019-11-20T17:14:00+00:00"/>
    <meta property="og:title" content="Марияна Николова: Индия е приоритетен партньор за България в Азиатско-тихоокеанския регион"/>
    <meta property="og:description" content="/КРОСС/ „Новите световни икономически тенденции, иновации и възможности налагат да търсим сътрудничество в съвършено нови сектори“, заяви заместник министър-председателят по икономическата и демографската политика Марияна Николова на откриващата сесия на международния бизнес форум „Индия-Европа 29“, който се провежда в индийската столица Делхи."/>
  </head>
  <body>
    <article>
      <h1>Марияна Николова: Индия е приоритетен партньор за България в Азиатско-тихоокеанския регион</h1>
      <address>
        <time datetime="2019-11-20T17:14:00+00:00">20 Nov 2019, 17:14</time>
      </address>
      <p>/КРОСС/ „Новите световни икономически тенденции, иновации и възможности налагат да търсим сътрудничество в съвършено нови сектори“, заяви заместник министър-председателят по икономическата и демографската политика Марияна Николова на откриващата сесия на международния бизнес форум „Индия-Европа 29“, който се провежда в индийската столица Делхи.</p>
      <figure>
        <img src="http://www.cross.bg/../../../photo_new_gallery/2019/11/20/6adfeb7859e5779195c526800ddb71dc.jpg"/>
      </figure>
      <p>Във фокуса на форума са изкуственият интелект, информационните технологии и стартъпи, възобновяемите енергийни източници, интелигентните градове и чистите технологии. Вицепремиерът Марияна Николова отбеляза, че Петото издание на инициативата търси отговор на новите предизвикателства като спомага за изграждането на нови партньорства.</p>
      <p>„Можем да съсредоточим усилията си върху ускоряването на търговията и инвестициите в сфери като биотехнологиите, хранителната промишленост, зърнените култури, транспортното оборудване, машини и съоръжения“, изтъкна вицепремиерът.</p>
      <p>Пред форума министърът на търговията, индустрията и железниците на Република Индия Пиуш Гоял обърна специално внимание на България като акцентира върху дългогодишните близки българо-индийски отношения и насърчи бизнеса да оцени добрите възможности за инвестиции у нас.</p>
      <p>По-късно българският вицепремиер Николова проведе среща с индийския министър на външните работи д-р Субрахманям Джаишанкар.</p>
      <p>По време на разговорите тя посочи, че Индия е приоритетен партньор за България в Азиатско-тихоокеанския регион.</p>
      <p>Николова подчерта пред Джаишанкар, че разширяването на договорноправната основа на двустранното сътрудничество е от важно значение.</p>
      <p>В тази връзка вицепремиерът каза, че българската страна работи за окончателното съгласуване и подписване на Спогодбата за морско търговско корабоплаване.</p>
      <p>Д-р Джаишанкар заяви, че отличните взаимоотношения са добра предпоставка за надграждането на съществуващите икономически и търговски връзки. Той изрази желанието на Индия освен в традиционните сфери на интерес, да задълбочи партньорството си с България и в нови области като обучителни обмени на млади хора, информационни технологии, чиста енергия и рециклиране.  </p>
      <p>Българският заместник министър-председател Марияна Николова проведе среща и с министъра на туризма и културата Прахлад Сингх Пател, с когото обсъдиха предприетите действия, свързани с подписания миналата година Меморандум за разбирателство в сферата на туризма.</p>
      <p>Министър Пател акцентира, че Индия цени контактите с България, тъй като се основават на културно-исторически традиции, изпреварили дипломатическите.</p>
      <p>Той отбеляза, че е създадена работна група, която е ангажирана с изработването на пътна карта за изпълнение на Меморандума. </p>
    </article>
  </body>
</html>