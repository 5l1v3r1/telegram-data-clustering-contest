<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/politics/714471-panos-kammenos-telesidikh-katadikh-apo-to-efeteio-peiraia-gia-to-%C2%ABlintsarete-to-pachta%C2%BB.html"/>
    <meta property="og:site_name" content="madata.gr"/>
    <meta property="article:published_time" content="2019-11-20T17:27:00+00:00"/>
    <meta property="og:title" content="Πάνος Καμμένος: Τελεσίδικη καταδίκη από το Εφετείο Πειραιά για το «Λιντσάρετε το Πάχτα»"/>
    <meta property="og:description" content="Την απόρριψη της έφεσης του Πάνου Καμμένου επί της καταδικαστικής πρωτόδικης απόφασης για την περίφημη φράση του «Λιντσάρετε τον Πάχτα» αποφάσισε το Τριμελές Εφετείο Πειραιά. Ο"/>
  </head>
  <body>
    <article>
      <h1>Πάνος Καμμένος: Τελεσίδικη καταδίκη από το Εφετείο Πειραιά για το «Λιντσάρετε το Πάχτα»</h1>
      <address>
        <time datetime="2019-11-20T17:27:00+00:00">20 Nov 2019, 17:27</time>
      </address>
      <p>Την απόρριψη της έφεσης του Πάνου Καμμένου επί της καταδικαστικής πρωτόδικης απόφασης για την περίφημη φράση του «Λιντσάρετε τον Πάχτα» αποφάσισε το Τριμελές Εφετείο Πειραιά.</p>
      <p>Ο αρχηγός των ΑΝΕΛ καταδικάζεται τελεσίδικα στην καταβολή χρηματικής ικανοποίησης λόγω ηθικής βλάβης για τη δημόσια προτροπή του σε ομιλία του στη ΔΕΘ, τον Σεπτέμβριο του 2013, προς τους κατοίκους της Χαλκιδικής να πάρουν τον νόμο στα χέρια τους και να λιντσάρουν τον πρώην δήμαρχο Αριστοτέλη, Χρήστο Πάχτα, σε ομιλία του στη ΔΕΘ, τον Σεπτέμβριο του 2013, για την υπόθεση της επένδυσης της «Ελληνικός Χρυσός» στις Σκουριές.</p>
      <p>Ο κ. Καμμένος είχε δηλώσει χαρακτηριστικά προς το συγκεντρωμένο πλήθος: «Λιντσάρετε τον Πάχτα. Πρέπει να μη μπορεί να κυκλοφορήσει. Εγώ μαζί σας».</p>
      <p>Κατά την κρίση του Εφετείου, «…η επίμαχη δήλωση του εναγομένου και μάλιστα με ενδυνάμωση της φωνής του με τη χρήση της περιέχουσας έντονη νοηματική βαρύτητα και συναισθηματική φόρτιση φράσης «λιντσάρετέ τον», που συνοδευόταν από την προτροπή «πρέπει να μην μπορεί να κυκλοφορήσει», με την παράλληλη γνωστοποίηση της εκ μέρους του ψυχικής συμπαράστασης και πολιτικής κάλυψης στις ανωτέρω ενέργειες, εκφεύγει του ορθού πολιτικού λόγου και της διάθεσης συμπαράστασης στους κατοίκους της περιοχής, που καλόπιστα ή μη, εξέφραζαν τις ανησυχίες τους και την αντίθεσή τους στις εξορυκτικές εργασίες χρυσού και πληροί την αντικειμενική υπόσταση του άρθρου 184 του ΠΚ. Τούτο διότι, διεγείροντας το συναίσθημα και ερεθίζοντας το θυμικό των αντιδρώντων κατοίκων, εν γνώσει του προέτρεψε όχι μόνο εκείνους προς τους οποίους απευθυνόταν, αλλά και αόριστο αριθμό ατόμων που είτε βρίσκονταν πλησίον του και γίνονταν κοινωνοί της δήλωσής του, είτε παρακολουθούσαν τη δήλωσή του μέσω των ειδησιογραφικών εκπομπών, να διαπράξουν σε βάρος του ενάγοντος κακούργημα ή πλημμέλημα. Με τον τρόπο αυτό και με δεδομένη την έντονα παράνομη και κοινωνικά απρόσφορη αυτή δήλωση, ο εναγόμενος πρόσβαλε την προσωπικότητα του ενάγοντος, καθώς τον στοχοποίησε στα μάτια αορίστου αριθμού ατόμων…. παρέχοντας τους ταυτόχρονα πολιτική, τουλάχιστον, κάλυψη, σε οποιαδήποτε έκνομη ενέργεια σε βάρος του. Η φράση ¨λιντσάρετέ τον¨ είναι σαφής και το ιστορικό και νοηματικό υπόβαθρό της γνωστό στον εναγόμενο,…. (ο οποίος) κατανοεί τη σημασία των δηλώσεων και των λέξεων που χρησιμοποιεί και επιβάλλουν την αυτοσυγκράτησή του και την αποφυγή παράσυρσής του σε ποινικά κολάσιμες και ηθικά απαξιωτικές φράσεις, ακόμα και για να ικανοποιήσει πολιτικά τους συνομιλητές ή ακροατές του…».</p>
      <p>
        <a href="https://www.mononews.gr/politics/panos-kammenos-telesidiki-katadiki-apo-to-efetio-pirea-gia-to-lintsarete-to-pachta">mononews</a>
      </p>
    </article>
  </body>
</html>