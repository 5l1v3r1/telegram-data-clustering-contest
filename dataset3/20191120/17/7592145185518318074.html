<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fluor.ara.cat/menjarseelmon/restaurants-Cachitos-enceten-jornades-dedicades_0_2347565391.html"/>
    <meta property="og:site_name" content="Ara.cat"/>
    <meta property="article:published_time" content="2019-11-20T17:20:28+00:00"/>
    <meta property="og:title" content="Els restaurants Cachitos enceten unes jornades dedicades a la tòfona i els bolets"/>
    <meta property="og:description" content="Un consomé, un brioix o garrí desossat en demi-glace de tòfona negra són alguns dels nous plats"/>
  </head>
  <body>
    <article>
      <h1>Els restaurants Cachitos enceten unes jornades dedicades a la tòfona i els bolets</h1>
      <h2>Un consomé, un brioix o garrí desossat en demi-glace de tòfona negra són alguns dels nous plats</h2>
      <address><time datetime="2019-11-20T17:20:28+00:00">20 Nov 2019, 17:20</time> by <a rel="author">FLUOR</a></address>
      <p>L'arribada de la temporada dels bolets i la tòfona sempre es deixa notar en les cartes i propostes de molts restaurants de la ciutat. Entre aquests, uns dels que més cas els fan són els restaurants Cachitos de la Rambla de Catalunya i de la Diagonal, que han presentat una sèrie de plats ideats pel xef Josemi Manzanal amb aquests dos ingredients de tardor tan nostrats.</p>
      <p>Del 20 de novembre al 8 de desembre aquests dos restaurants serviran una sèrie de propostes especials al voltant del món dels bolets i la tòfona, tant negra com blanca. Entre els plats més destacats hi ha el consomé de ceps i tòfona negra, el brioix amb tòfona negra, el <i>chuletón</i> picat a ganivet amb tòfona negra o blanca, la croqueta de cua de bou i tòfona blanca, les carxofes amb rovellons, pèsols, trompetes, papada i tòfona negra, el caneló de faisà, foie i tòfona negra, l'arròs cremós de ceps i tòfona negra o el garrí desossat i cruixent en <i>demi-glace</i> de tòfona negra.</p>
      <figure>
        <img src="https://fluor.ara.cat/2019/11/21/imatges/Garri-demi-glace-tofona-negra_2348175338_67544022_532x364.jpg"/>
        <figcaption>Garrí en demi-glace amb tòfona negra ​ / COSTA ESTE</figcaption>
      </figure>
      <p>Els xefs José Vega i Lluís Rosich, dels locals de Rambla Catalunya i Diagonal, adapten regularment les seves cartes als productes de temporada. Tot i això, hi ha alguns clàssics com els arrossos de llagosta o de calamarets o l'arròs caldós de llamàntol que són inamovibles de la carta. La tonyina <i>bluefin</i> en tàrtar o en tataki, els ous trencats amb llamàntol, les gambes de Palamós, els peixos de llotja i plats de carn com l'<i>steak</i> tàrtar de filet, la mitjana de vedella DO Galícia o el filet de vedella amb foie conformen la llista de hits d'aquests dos locals, que tenen les tendències gastronòmiques i la cuina mediterrània com a guies essencials. El preu mitjà dels dos locals a la carta comença als 40 euros.</p>
      <figure>
        <img src="https://fluor.ara.cat/2019/11/20/imatges/Interior-del-restaurant-Cachitos-Diagonal_2347575450_67521599_532x400.jpg"/>
        <figcaption>Interior del restaurant Cachitos de Diagonal ​ / COSTA ESTE</figcaption>
      </figure>
    </article>
  </body>
</html>