<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/lasithi/1560857/oi-fules-tou-dimotikou-parkou-ierapetras-filoi-kai-prostates-ton-adespoton-zoon/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-20T17:09:19+00:00"/>
    <meta property="og:title" content="Οι «φυλές» του δημοτικού πάρκου Ιεράπετρας - Φίλοι και προστάτες των αδέσποτων ζώων"/>
    <meta property="og:description" content="Λατρεύουν τα τετράποδα, τα προστατεύουν και τα φροντίζουν"/>
  </head>
  <body>
    <article>
      <h1>Οι «φυλές» του δημοτικού πάρκου Ιεράπετρας - Φίλοι και προστάτες των αδέσποτων ζώων</h1>
      <h2>Προστάτες των τετράποδων</h2>
      <address><time datetime="2019-11-20T17:09:19+00:00">20 Nov 2019, 17:09</time> by <a rel="author">Πετάσης Νίκος</a></address>
      <p>
        <b>Λατρεύουν τα τετράποδα, τα προστατεύουν και τα φροντίζουν</b>
      </p>
      <p>Απόμαχοι της ζωής οι περισσότεροι, συνταξιούχοι του κατασκευαστικού κλάδου, παλιοί ναυτικοί αλλά και νέοι, που αγαπούν να βοηθούν, να προστατεύουν και να φροντίζουν τα αδέσποτα ζώα, εξασφαλίζοντας (με έρανο) την τροφή τους, συγκεντρώνονται καθημερινά στο δημοτικό παρκάκι, δίπλα στο Αστυνομικό Μέγαρο της Ιεράπετρας και περνούν όμορφα τον ελεύθερο χρόνο τους.</p>
      <p>Είναι πάρα πολλοί εκείνοι που επιλέγουν για την ψυχαγωγία τους το δημοτικό πάρκο της Ιεράπετρας, ενώ οι ίδιοι υποστηρίζουν ότι πλέον αποτελούν τις «φυλές» του πάρκου.</p>
      <p>Μπορεί να μην έχουν πολλά κοινά μεταξύ τους και να διαφέρουν πάρα πολύ, ακόμα και οι ηλικίες τους, αλλά όλοι μαζί καταφέρνουν καθημερινά να μην αφήνουν νηστικά τα αδέσποτα σκυλάκια και τα γατάκια του εμπορικού κέντρου της Ιεράπετρας. Φροντίζουν ακόμη να προσφέρουν τροφή και στα εκατοντάδες περιστέρια που φωλιάζουν στα δέντρα της κεντρικής πλατείας της Ιεράπετρας.</p>
      <p>Τους πλησιάσαμε και ζητήσαμε να τους γνωρίσουμε καλύτερα... Βρήκαμε μόνο τους οκτώ από την ομάδα… Εκείνοι μας συστήθηκαν…</p>
      <p>Αρχηγός τους είναι ο 77χρονος συνταξιούχος καλουπατζής Αλέκος Μπαριτάκης. Στην ομάδα του έχει επίσης τον Νίκο Μπαριτάκη, τον Λάζαρο Καρατάσο, τον Αντώνη Κοκκίνη, τον Μανόλη Μελεσανάκη, τον Νίκο Καπινιάρη, τον Μανόλη Περράκη αλλά και τον 23χρονο Στέφανο Χατζηκωσταντή.</p>
      <p>«Αν και είμαι μόνο 23 χρονών, έχω επιλέξει να μην κάνω παρέα με παιδιά της ηλικίας μου, γιατί δεν έχω να κερδίσω κάτι από αυτά. Με την καθημερινή συναναστροφή μου στο δημοτικό πάρκο της Ιεράπετρας με τους ηλικιωμένους φίλους μου, πάντα μαθαίνω καινούργια πράγματα και γίνομαι σοφότερος από τις ιστορίες που μου διηγούνται. Περνάμε ωραία όλοι μαζί στο πάρκο. Οι συζητήσεις μας πολλές φορές βγάζουν αβίαστα το γέλιο, και η καθημερινή μας ψυχαγωγία είναι το βασικό κίνητρο, που μας κάνει να επιστρέφουμε κάθε μέρα την ίδια ώρα στον ίδιο τόπο, για να κάνουμε τον μεταξύ μας έρανο, να μαζέψουμε ένα χρηματικό ποσόν με το οποίο θα πάμε να αγοράσουμε τις τροφές, με τις οποίες θα ταΐσουμε τα σκυλάκια, τα γατάκια και τα περιστέρια. Δεν πειράζουμε κανέναν, δεν ενοχλούμε τους περαστικούς και περνάμε όμορφα όλοι μαζί στο πάρκο», μας λέει ο 23χρονος Στέφανος Χατζηκωσταντής.</p>
      <slideshow>
        <figure>
          <img src="https://s1.neakriti.gr/images/393x223/files/2019-11-20/prostates_adespota1.jpg"/>
        </figure>
        <figure>
          <img src="https://s1.neakriti.gr/images/393x223/files/2019-11-20/prostates_adespota2.jpg"/>
        </figure>
        <figure>
          <img src="https://s1.neakriti.gr/images/393x223/files/2019-11-20/prostates_adespota3.jpg"/>
        </figure>
        <figure>
          <img src="https://s1.neakriti.gr/images/393x223/files/2019-11-20/prostates_adespota4.jpg"/>
        </figure>
        <figure>
          <img src="https://s1.neakriti.gr/images/393x223/files/2019-11-20/prostates_adespota5.jpg"/>
        </figure>
      </slideshow>
      <p>Οι «φυλές» του πάρκου διάλεξαν για αρχηγό τους τον 77χρονο συνταξιούχο οικοδόμο (καλουπατζή) Αλέκο Μπαριτάκη, τον οποίο σέβονται και εκτιμούν απεριόριστα.</p>
      <p>«Έχω καθημερινά την ευθύνη της εξασφάλισης της τροφής και του ταΐσματος όλων των αδέσποτων ζώων του εμπορικού κέντρου της Ιεράπετρας. Έρχονται κατά ομάδες τα ζώα σε διαφορετική ώρα και ξέρουν ότι εδώ στο πάρκο κάτι θα βρουν να φάνε. Πρώτα έρχονται τα αδέσποτα σκυλάκια και μετά ακολουθούν τα γατάκια. Στο τέλος και πάντα μετά το μεσημέρι, έρχεται η ώρα των περιστεριών που έτυχε αυτή τη φορά σήμερα, να έρθουν μαζί με εσάς. Έχουμε εδώ στο πάρκο και μικρά παιχνιδιάρικα γατάκια που θέλουν να παίξουν με τα δεκάδες περιστέρια που κατεβαίνουν από τα δέντρα για να φάνε ότι τους έχουμε ετοιμάσει. Με τα ζώα δεν έχουμε κανένα πρόβλημα. Τα αγαπούμε και μας αγαπούν… Μας αγαπούν και μας το δείχνουν…</p>
      <p>»Πρόβλημα όμως έχουμε με τα παιδιά που έρχονται με τα πατίνια τους και ανεβαίνουν με ταχύτητα πάνω στα ξύλινα παγκάκια που σπάνε και καταστρέφονται. Έχουν σπάσει τα μάρμαρα των ρωμαϊκών κιόνων που στολίζουν το πάρκο και έχουν διαλύσει τα παγκάκια που κάθεται ο κόσμος για να χαρεί το πράσινο του πάρκου η να παίξει με τα ζωάκια που μαζεύονται εδώ στην παρέα μας. Έχουμε ζητήσει από το Δήμο Ιεράπετρας, να αποκαταστήσει τις ζημιές που έχουν κάνει τα παιδιά και περιμένουμε τα δημοτικά συνεργεία πότε να έρθουν», μας είπε ο 77χρονος Αλέκος Μπαριτάκης.</p>
    </article>
  </body>
</html>