<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/mzp-zrusilo-vyjimku-pro-chvaletice-vratilo-vec-uradu-k-projednani/1823362?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-20T17:13:00+00:00"/>
    <meta property="og:title" content="MŽP zrušilo výjimku pro Chvaletice,vrátilo věc úřadu k projednání"/>
    <meta property="og:description" content="Praha - Ministerstvo životního prostředí zrušilo rozhodnutí Krajského úřadu Pardubického kraje o výjimce z emisních limitů pro hnědouhelnou elektrárnu Chvaletice a vrátilo záležitost úřadu, aby ji znovu projednal a opět rozhodl. ČTK to řekla mluvčí ministerstva Petra Roubíčková. Pardubický kraj v létě vyhověl žádosti elektrárny Chvaletice o výjimku na budoucí evropské limity emisí rtuti a oxidů dusíku. Úřad ale stanovil omezující podmínky. Elektrárna uvedla, že k dosažení nově požadovaných limitů by byla nutná další investice 1,4 miliardy korun."/>
  </head>
  <body>
    <article>
      <h1>MŽP zrušilo výjimku pro Chvaletice,vrátilo věc úřadu k projednání</h1>
      <address><time datetime="2019-11-20T17:13:00+00:00">20 Nov 2019, 17:13</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Ministerstvo životního prostředí zrušilo rozhodnutí Krajského úřadu Pardubického kraje o výjimce z emisních limitů pro hnědouhelnou elektrárnu Chvaletice a vrátilo záležitost úřadu, aby ji znovu projednal a opět rozhodl. ČTK to řekla mluvčí ministerstva Petra Roubíčková. Pardubický kraj v létě vyhověl žádosti elektrárny Chvaletice o výjimku na budoucí evropské limity emisí rtuti a oxidů dusíku. Úřad ale stanovil omezující podmínky. Elektrárna uvedla, že k dosažení nově požadovaných limitů by byla nutná další investice 1,4 miliardy korun.</p>
      <p>Rozhodnutí kraje podle ministerstva obsahovalo vady věcné i procesní. Účastníci řízení podle resortu nedostali možnost vyjádřit se k dodatečným podkladům předloženým při řízení. Problémem byly také nedostatečné ekonomické podklady k opatřením týkajícím se oxidu dusíku. Nebylo z nich zcela zřejmé, jaké budou skutečné náklady na opatření a nebylo možné ověřit jejich správnost, informovala Roubíčková.</p>
      <p>"Nešlo tedy nijak vyhodnotit ani prověřit, zda náklady přesahují přínosy pro životní prostředí," uvedla. Podle evropské směrnice je možné výjimku udělit pouze v případě, že je prokázáno, že náklady na dosažení limitů převyšují přínosy, které by opatření měla pro životní prostředí. "A ani ekonomické podklady ke rtuti nebyly dostatečné," doplnila.</p>
      <p>Elektrárna podle ministerstva požádala o výjimku z limitu rtuti ve výši 25 mikrogramů na metr krychlový, aniž hodnotu dostatečně odůvodnila. "Jedním z problémů byla také délka udělené výjimky, jak pro oxidy dusíku, tak pro rtuť. Maximální délka výjimky je osm let a žadatel požadoval právě osm, což je hodnoceno v rámci řízení jako negativní hledisko. Provozovatel si zejména u rtuti ponechal až zbytečně dlouhou dobu na vyhodnocování stávajícího stavu a plánovaných opatření," dodala Roubíčková.</p>
      <p>Rozhodnutí ministerstva ocenili zástupci ekologických organizací. "Provozovatelé elektrárny Chvaletice se snaží výjimku z nových emisních limitů protlačit silou, aniž by ve své žádosti vůbec řešili základní předpoklad, že by měli emise jedovatých a nebezpečných látek snižovat. U krajského úřadu jim tato strategie vyšla, protože tamní úředníci se již dlouho chovají jako továrna na razítka. Ministerstvo naopak splnilo excelentně svojí roli nezávislého odvolacího orgánu: jeho rozhodnutí má 59 stran, na kterých obsáhle rozebírá pochybení krajských úředníků a dává za pravdu našim námitkám," uvedl Jan Rovenský z Greenpeace ČR.</p>
      <p>Elektrárna Chvaletice je nejmladší hnědouhelnou elektrárnou v zemi, v provozu je od roku 1979. Instalovaný výkon činí 820 megawattů, minoritně vyrábí také teplo pro Trnávku a Chvaletice. Společnost Severní energetická (Sev.en) elektrárnu koupila od společnosti ČEZ v roce 2013 za 4,12 miliardy korun.</p>
    </article>
  </body>
</html>