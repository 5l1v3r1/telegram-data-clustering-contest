<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2822276-sondlend-pidtverdiv-so-govoriv-telefonom-iz-trampom-z-restoranu-v-kievi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T17:00:00+00:00"/>
    <meta property="og:title" content="Сондленд підтвердив, що говорив телефоном із Трампом з ресторану в Києві"/>
    <meta property="og:description" content="Посол США при ЄС Гордон Сондленд підтвердив, з ресторану у Києві розмовляв телефоном із президентом Дональдом Трампом, зокрема, щодо готовності української сторони провести розслідування щодо компанії Burisma."/>
  </head>
  <body>
    <article>
      <h1>Сондленд підтвердив, що говорив телефоном із Трампом з ресторану в Києві</h1>
      <h2>Посол США при ЄС Гордон Сондленд підтвердив, з ресторану у Києві розмовляв телефоном із президентом Дональдом Трампом, зокрема, щодо готовності української сторони провести розслідування щодо компанії Burisma.</h2>
      <address>
        <time datetime="2019-11-20T17:00:00+00:00">20 Nov 2019, 17:00</time>
      </address>
      <p>Про це він сказав під час публічних слухань у Палаті представників, повідомляє власний кореспондент Укрінформу.</p>
      <p>"Телефонна розмова тривала п'ять хвилин. Я пам’ятаю, що це було в ресторані в Києві, і, без сумніву, ця розмова стосувалася розслідування", - сказав Сондленд.</p>
      <p>Він зауважив, що інші свідки – тимчасово повірений у справах США в Україні Вільям Тейлор та дипломат Девід Голмс – поділилися своїми згадками про цю телефонну розмову. "Загалом, я не маю жодних підстав для сумніву щодо їхніх свідчень", - зауважив дипломат.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2822247-zelenskij-mav-lise-ogolositi-pro-rozsliduvanna-burisma-a-ne-provoditi-jogo-sondlend.html">Зеленський мав лише оголосити про розслідування Burisma, а не проводити його - Сондленд</a>
      </blockquote>
      <p>Водночас, Сондленд зауважив, що президент Трамп згадав про розслідування в Україні проти компанії Burisma, і, за його словами, було би дивним, якби глава Білого дому не спитав про це.</p>
      <p>"Зважаючи на вимогу пана Джуліані (адвоката Трампа - ред.), щоби президент Зеленський зробив публічну заяву про (початок – ред.) розслідування, я знав, що тема розслідування важлива для президента Трампа. Ми не обговорювали жодної секретної інформації", - наголосив Сондленд.</p>
      <p>Посол США при ЄС підкреслив, що не пригадує, щоби під час цієї розмови згадував ім'я колишнього віцепрезидента Джо Байдена або його сина Гантера.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2822218-sondlend-pidtverdiv-u-kongresi-princip-quid-pro-quo-sodo-ukraini-buv.html">Сондленд підтвердив у Конгресі: Принцип "quid pro quo" щодо України був</a>
      </blockquote>
      <p>Як відомо, минулого тижня Вільям Тейлор вперше розповів про телефонну розмову Сондленда з президентом Трампом із київського ресторану після його зустрічі з радником Зеленського Андрієм Єрмаком. При цьому Тейлор посилався на працівника посольства Девіда Голмса, який супроводжував тоді посла США при ЄС.</p>
      <p>Пізніше Голмс зазначив, що Сондленд розповів йому, що <a href="https://www.ukrinform.ua/tag-tramp">Трамп</a> піклується про "великі речі" щодо України, в тому числі про "розслідування проти Байдена", яке просував особистий адвокат президента Руді Джуліані. Це спілкування відбулося 26 липня, на наступний день після скандальної телефонної розмови президентів України і США.</p>
      <p>
        <i>Фото: flickr.com/AmCham_EU</i>
      </p>
    </article>
  </body>
</html>