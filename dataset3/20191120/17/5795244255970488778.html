<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://style.nv.ua/ukr/travel/denver-pivne-serce-ssha-yak-splanuvati-vidpustku-v-stolici-kolorado-50053734.html"/>
    <meta property="og:site_name" content="НВ"/>
    <meta property="article:published_time" content="2019-11-20T17:45:00+00:00"/>
    <meta property="og:title" content="Пивне серце США. Як спланувати цікаву відпустку в столиці «столітнього штату» Денвері"/>
    <meta property="og:description" content="За часів сухого закону горді денверці не здавалися, і ночами ледве не в кожній оселі варили пиво. Тепер їхні спадкоємці цілком легально займаються пивоварінням за сімейними рецептами, а свій продукт називають крафтовим."/>
  </head>
  <body>
    <article>
      <h1>Пивне серце США. Як спланувати цікаву відпустку в столиці «столітнього штату» Денвері</h1>
      <h2>За часів сухого закону горді денверці не здавалися, і ночами ледве не в кожній оселі варили пиво. Тепер їхні спадкоємці цілком легально займаються пивоварінням за сімейними рецептами, а свій продукт називають крафтовим.</h2>
      <address>
        <time datetime="2019-11-20T17:45:00+00:00">20 Nov 2019, 17:45</time>
      </address>
      <p>Ольга Гальченко, координаторка Міжнародного фонду Відродження, розповідає НВ про свою поїздку в Денвер і цікаві місця столиці штату Колорадо.</p>
      <p>П рямий рейс до провінційного американського міста — це неймовірне везіння. Зазвичай доводиться діставатися через Нью-Йорк або Атланту, що ускладнює маршрут і робить його дорожчим. Але завдяки Norwegian Airlines можна потрапити в самісіньке серце США з Києва лише з однією пересадкою в Європі.</p>
      <p>Щоправда, моя вдячність норвежцям зникла досить швидко. Питна вода на борту лайнера, навушники для перегляду фільмів, без яких розважальні екрани марні, — тільки за гроші. Під час дев’ятигодинного перельоту це жорстоко. І головне: кондиціонер досить швидко наганяє в літаку собачий холод, а потім ввічливі стюардеси пропонують пасажирам орендувати плед за $5.</p>
      <p>Але я людина бувала: водою запаслася, фільми дивилася з субтитрами, від лютого морозу рятувалася завчасно приготовленою кофтою. І з особливою насолодою зчитувала з кислих облич стюардес всю скорботу пригноблених народів півночі.</p>
      <p>Отже, політ нормальний. Приземлення м’яке. І ось ми на місці.</p>
      <p>Денвер — це вже той самий Дикий Захід, межа між цивілізацією та незвіданими землями. Місто виросло в 1850-х біля струмка із самородками. Тут є неприступні гори й великі рівнини. Понад сто років тому тут жив знаменитий американський шоумен Буффало Білл, ще раніше ці землі трясла золота лихоманка, і тут виростали шахтарські селища.</p>
      <p>У Денвері немає витонченої кухні, вишуканої архітектури та галерей зі світовими шедеврами. Проте місто варте, щоб затриматися у ньому на кілька днів. Та й скелясті гори на відстані витягнутої руки дають додаткові можливості для катання на лижах, піших походів та альпінізму.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/027/278/big/99c586b46d1b9d94c90508ae5437869d.png?stamp=20191115135010&amp;q=85&amp;output=jpg&amp;bg=white"/>
        <figcaption>Фото: Henry Desro on Unsplash</figcaption>
      </figure>
      <p>От і ми вирішили, що негоже побувати в Денвері та не підкорити хоч якусь вершину. Вибір припав на гору Еванс заввишки 4.350 м.</p>
      <p>Щоправда, особливо напружуватися не довелося. Майже аж до вершини, звідки відкриваються дивовижні краєвиди, спритні американці проклали трасу, якою можна заїхати на гору години за дві.</p>
      <p>Спочатку наш шлях пролягав через густий ялиновий ліс, який рідшав і дрібнішав із кожним новим витком траси, поступаючись місцем альпійським пейзажам, а потім і каньйонам, які залишилися від льодовика, який давним-давно гостював у цих краях.</p>
      <p>Небо тут, здається, ближче й більше, аніж будь-де.</p>
      <p>Денвер славиться своїми пивоварнями й особливо місцевим сортом IPA. Сухий закон, ухвалений на початку ХХ століття, дав поштовх розвитку домашнього виробництва міцних напоїв. У сараях і будинках підприємливі денверці в нічній тиші гнали свій нехитрий алкоголь. Практично кожен хутір міг похвалитися власним пивом.</p>
      <p>Сухий закон давно скасували, а домашнє пиво — ось воно. Його тепер називають крафтовим і продають цілком легально. Заповзятливі пивовари зробили собі ім'я не тільки в Колорадо, а й в усьому світі.</p>
      <p>Всі туристи, які приїздять у Денвер, поспішають відвідати будиночок Моллі Браун, найвідомішої пасажирки Титаніка. Саме її зіграла Кейт Вінслет в однойменному оскароносному фільмі. Після повернення в Америку Моллі осіла в Денвері і почала бурхливу діяльність, підтримуючи рух суфражисток. До кінця свого довгого життя вона була активною і гучною захисницею прав скривджених і знедолених.</p>
      <aside>Хочете розповісти цікаві факти про своє місто? Пишіть нам на <b>travel@nv.ua</b></aside>
      <p>Навколо її котеджу одно- або двоповерхові будиночки, зелені галявини, лавандові кущі. Частина будинків від фундаменту до даху обвішані або просто накриті зоряно-смугастими прапорами, американськими орлами, символікою штату Колорадо, самого Денвера, а також символікою легалайзу та банерами місцевих футбольних клубів. ЛГБТ-веселка мирно співіснує зі строгою атрибутикою протестантів.</p>
      <p>Шанувальників мистецтва, можливо, розчарують місцеві музеї, але в Денвері живопис не замкнено у галереях, а виплеснуто на вулиці. Тут є квартал, відданий під графіті, яскраві, соковиті, злободенні.</p>
      <p>Колорадо славиться своїми динозаврами: Денверський Музей науки і природи прихистив численні залишки стародавніх рептилій. До того ж виставковий зал із динозаврами закінчується величезною скляною вітриною, за якою працюють місцеві палеонтологи.</p>
      <p>
        <b>
          <i>Цей матеріал опубліковано в № 42 <a href="https://magazine.nv.ua/">журналу НВ</a> від 14 листопада 2019 року</i>
        </b>
      </p>
    </article>
  </body>
</html>