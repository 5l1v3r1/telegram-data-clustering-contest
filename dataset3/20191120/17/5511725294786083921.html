<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/bizness/pasaule/igaunijas-swedbank-varetu-but-parkapusi-sankcijas-pret-kalasnikov-zino-tv.d?id=51655271"/>
    <meta property="og:site_name" content="DELFI"/>
    <meta property="article:published_time" content="2019-11-20T17:45:31+00:00"/>
    <meta property="og:title" content="Igaunijas 'Swedbank' varētu būt pārkāpusi sankcijas pret 'Kalašņikov', ziņo TV "/>
    <meta property="og:description" content="Liels Krievijas ieroču ražotāja &quot;Kalašņikov&quot; akcionārs partnerkompānijas Amerikas Savienotajās Valstīs &quot;Kalashnikov USA&quot; īpašniekam pārskaitījis gandrīz miljonu eiro, izmantojot Igaunijas banku &quot;Swedbank&quot;, lai gan ASV un Eiropas Savienības (ES) noteiktās sankcijas aizliedz abu kompāniju savstarpēju sadarbību, vēstīja Zviedrijas sabiedriskā televīzija SVT."/>
  </head>
  <body>
    <article>
      <h1>Igaunijas 'Swedbank' varētu būt pārkāpusi sankcijas pret 'Kalašņikov', ziņo TV </h1>
      <address><time datetime="2019-11-20T17:45:31+00:00">20 Nov 2019, 17:45</time> by <a rel="author">LETA</a></address>
      <p>
        <b>Liels Krievijas ieroču ražotāja "Kalašņikov" akcionārs partnerkompānijas Amerikas Savienotajās Valstīs "Kalashnikov USA" īpašniekam pārskaitījis gandrīz miljonu eiro, izmantojot <a href="https://www.delfi.lv/temas/igaunija">Igaunijas</a> banku "<a href="https://www.delfi.lv/temas/swedbank">Swedbank</a>", lai gan ASV un Eiropas Savienības (ES) noteiktās sankcijas aizliedz abu kompāniju savstarpēju sadarbību, vēstīja <a href="https://www.delfi.lv/temas/zviedrija">Zviedrijas</a> sabiedriskā televīzija SVT.</b>
      </p>
      <p>Pēc tam, kad <a href="https://www.delfi.lv/temas/krievija">Krievija</a> 2014. gadā anektēja Ukrainas Krimas pussalu, ASV noteica sankcijas pret valdības ministriem, uzņēmumiem un oligarhiem, kas saistīti ar karu Ukrainā. SVT rīcībā esošā informācija liecina, ka viena no kompānijām, kurām aizliegti darījumi ar ES un ASV uzņēmumiem, ir šaujamieroču ražotājs "Kalašņikov".</p>
      <p>Tagad SVT pētījumā atklāts, ka Krievijas oligarha Iskandera Mahmudova - holdinga "Kalašņikov" akcionāra un viena no lielākajiem Igaunijas "Swedbank" klientiem - biznesa tīkls pārskaitījis 1,04 miljonus ASV dolāru (940 tūkstošus eiro) saviem partneriem ASV "Kalashnikov USA".</p>
      <p>Maksājumi veikti četros pārskaitījumos no Britu Virdžīnu salās reģistrētām kompānijām. Nauda nonāca "Kalashnikov USA" vadības pārstāvju kontrolētos kontos bankā "Bank of America".</p>
      <p>Viens no tiem ir kompānijas dibinātājs un īpašnieks, Floridā dzīvojošs Krievijas pilsonis.</p>
      <p>"Swedbank" paziņoja, ka SVT vēstītais jau iepriekš bankai bija zināms un par to turpinās izmeklēšana. Secinājumi par izmeklēšanu, kurā tiek pētīti vairāk nekā 30 miljardi pārskaitījumu, kas veikti 2007.-2019. gadā, tiks publicēti nākamā gada sākumā.</p>
      <p>Jau vēstīts, ka SVT analītiskais raidījums "Uppdrag granskning" ("Misija - izmeklēšana") gada sākumā ziņoja par aizdomām, ka starp Dānijas "Danske Bank" un Zviedrijas "Swedbank" struktūrvienībām Baltijas valstīs laikā no 2007. līdz 2015. gadam plašā apmērā un sistemātiski notikuši aizdomīgi pārskaitījumi, kuru kopējā summa sasniegusi vismaz 40 miljardus Zviedrijas kronu (3,7 miljardi eiro). Aptuveni 50 klientu skaitā bijušas ārzonas kompānijas un korporatīvie klienti, kas neveic reālu uzņēmējdarbību. Izmeklēšana saistībā ar aizdomām par to, ka "Danske Bank" un "Swedbank" notikusi naudas atmazgāšana, norisinās vairākās valstīs.</p>
      <p>Zviedrijas "Swedbank" ir meitasbankas Latvijā, Igaunijā un Lietuvā.</p>
      <related>
        <h4>Lasi vēl</h4>
        <a href="https://www.delfi.lv/bizness/pasaule/krievijas-eksministrs-caur-igaunijas-swedbank-uz-arzonam-parskaitijis-simtiem-miljonus-eiro.d?id=51654187"/>
        <a href="https://www.delfi.lv/bizness/bankas_un_finanses/zviedrijas-seb-sanemusi-informaciju-par-194-klientu-iespejamu-saistibu-ar-naudas-atmazgasanu.d?id=51650535"/>
      </related>
    </article>
  </body>
</html>