<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/kritiserad-kremering-av-siamesiska-tvillingar-stoppas/"/>
    <meta property="og:site_name" content="DN.SE"/>
    <meta property="article:published_time" content="2019-11-20T17:08:58+00:00"/>
    <meta property="og:title" content="Kritiserad kremering av siamesiska tvillingar stoppas"/>
    <meta property="og:description" content="Hård kritik från personal på Naturhistoriska museet i Göteborg mot Västarvet. Kremeringen av siamesiska tvillingarna skjut upp till vidare."/>
  </head>
  <body>
    <article>
      <h1>Kritiserad kremering av siamesiska tvillingar stoppas</h1>
      <address><time datetime="2019-11-20T17:08:58+00:00">20 Nov 2019, 17:08</time> by <a rel="author" href="https://www.dn.se/av/jens-littorin/" target="_blank">Jens Littorin</a></address>
      <p>
        <b>Kremeringen av de rikskända siamesiska tvillingarna och andra kvarlevor som funnits på Göteborgs naturhistoriska museum har stoppats tills vidare. Personal vid museet anklagar tjänstemän vid Västarvet för att försöka skynda på den kritiserade processen och få den genomförd i smyg innan förvaltningen omorganiseras.<br/>– Det här är en skandal, säger Magnus Gelang, Naturhistoriskas intendent.  </b>
      </p>
      <p>Striden kring de siamesiska tvillingarna och andra mänskliga kvarlevor som funnits på Naturhistoriska museet har rasat länge. Tidigare i år JO-anmälde anställda vid museet Västarvet, som är den regionala förvaltning i Västra Götaland som fattat beslut om vad som ska gallras bland kvarlevorna, då man menade att detta var ett brott mot museilagen.</p>
      <p>Nu har Västarvet gjort en beställning hos Kyrkogårdsförvaltningen i Göteborg om att bland annat de siamesiska tvillingarna ska kremeras, något som <a href="https://www.gp.se/kultur/kultur/nu-ska-naturhistoriskas-siamesiska-tvillingar-kremeras-1.20540372">Göteborgs-Posten</a> var först med att berätta.</p>
      <p>På onsdagen kom besked från Kyrkogårdsförvaltningen om att man ”avvaktar med verkställande av kremation tills rättsläget är klarlagt”.</p>
      <p><b>Magnus Gelang är nöjd med beslutet</b>, men fruktar att kvarlevorna ändå kommer att förstöras. Han är kritisk mot hela processen.</p>
      <p>– Det här är en skandal, dels för att en förvaltning gått in och kört över museets personal, dels för att folk i förlängningen inte kan lita på att det som de lämnar in till ett museum blir kvar där, säger Gelang.</p>
      <p>Det var i mars som de siamesiska tvillingarna och totalt 107 föremål flyttades från Naturhistoriska och Vänersborgs museum för att förvaras på annan plats i Göteborg innan de skulle förstöras.</p>
      <p>Efter en inventering hade Gelang och hans personal godkänt att cirka 20 procent av materialet skulle gallras. Men en tjänsteman vid Västarvet gjorde en egen bedömning och kom fram till att en stor majoritet av föremålen skulle tas bort. Gelang menar att tjänstemannen inte har kunskapen för att göra bedömningen och kritiserar även beslutet om att de gallrade föremålen inte skulle dokumenteras via fotografier, så som museet krävt.</p>
      <p><b>Personalen anser att processen skyndats på</b> och sätter detta i samband med att Västarvets styrelse ska bytas ut vid årsskiftet. I maj fattade regionfullmäktige i Västra Götaland beslut om att samla stora delar av kulturverksamheten i en gemensam förvaltning och att styrelserna för Västarvet och Kultur i Väst ska ersättas av en ny.</p>
      <p>Leif Lithander, som arbetat som intendent vid museet i flera decennier och gick i pension tidigare i år, är en annan av kritikerna: </p>
      <p>– För mig är det uppenbart att man försöker göra sig av med det här materialet i smyg innan förvaltningen upphör. En ny styrelse kanske skulle röra om i grytan och det är därför man fått sådan panik nu, säger Lithander. </p>
      <p>Han pekar samtidigt på att Västarvet valde att inleda processen innan den rapport från Riksantikvarieämbetet, som ska ge vägledning för landets museer i gallringsprocesser, blir klar i januari.</p>
      <p><b>Striden kring om de siamesiska tvillingarna,</b> vars ursprung man i dag inte vet mycket om, kantas av frågor om forskning och etik och om vem som ska fatta beslut om vad som ska få vara kvar på museerna. Gallringen är en etiskt känslig, bland annat eftersom kvarlevorna kan härröra från en tid det bedrevs rasbiologisk forskning i Sverige.</p>
      <p>Magnus Gelang menar att det är farligt att betrakta det man gjorde förr med vår tids glasögon och att man genom att förstöra materialet riskerar att göra sig skyldig till historierevision.</p>
      <p>– Ska vi bränna Auschwitz också? Då spelar vi ju historieförfalskarna i händerna, säger han.</p>
      <p><b>Pernilla Schedin är områdeschef på Västarvet.</b> Hon anser att förvaltningen följt de regler som finns uppsatta och tillbakavisar bestämt påståendet om att det som nu pågår har något med Västarvets omorganisation att göra.</p>
      <p>– Den här processen har ju påbörjats långt tidigare och under tiden har vi fattat många beslut i förvaltningen. Det finns absolut inget sådant samband, säger Schedin.</p>
      <p>Hon tillbakavisar också kritiken om att Västarvet borde ha avvaktat Riksantikvarieämbetets nya riktlinjer.</p>
      <p>– Vi följer ju detta arbete noga och har en person om ingår i arbetsgruppen. Det är därför som vi valt att arbeta med den här processen samtidigt, säger Schedin, som menar att Västarvet på det här sättet fått insikt i vad som kommer att stå i de nya riktlinjerna.</p>
      <p>Från Västarvets sida menar man att forskningsmöjligheterna på de föremål som gallrats är begränsade och att man av etiska skäl inte heller får forska på de kvarlevor som finns i just dessa samlingar. Schedin säger processen med att få föremålen kremerade och begravda har inletts.</p>
      <p>Nu är frågan om och i så fall när den kommer att fortsätta.</p>
      <p><a href="https://www.dn.se/kultur-noje/museum-i-protest-nar-politiker-vill-rensa-ut-manskliga-kvarlevor/">Läs mer: Museum i protest när politiker vill rensa ut mänskliga kvarlevor </a> </p>
    </article>
  </body>
</html>