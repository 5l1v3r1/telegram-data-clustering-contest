<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520742-umeni-oddelovat-podstatne-od-nepodstatneho/"/>
    <meta property="og:site_name" content="KurzyCZ"/>
    <meta property="article:published_time" content="2019-11-20T17:28:50+00:00"/>
    <meta property="og:title" content="Umění oddělovat podstatné od nepodstatného"/>
    <meta property="og:description" content="Robert Shiller je v ekonomii a financích známým jménem hlavně díky jeho práci týkající se bublin a iracionálního chování investorů. Pokud bychom se bavili o nejdůležitějších grafech v této oblasti, jedním z mých kandidátů by byl právě ten od pana Shill..."/>
  </head>
  <body>
    <article>
      <h1>Umění oddělovat podstatné od nepodstatného</h1>
      <address><time datetime="2019-11-20T17:28:50+00:00">20 Nov 2019, 17:28</time> by <a rel="author">Patria</a></address>
      <p><b>Robert Shiller je v ekonomii a financích známým jménem hlavně díky jeho <a href="https://www.kurzy.cz/prace/">práci</a> týkající se bublin a iracionálního chování investorů. Pokud bychom se bavili o nejdůležitějších grafech v této oblasti, jedním z mých kandidátů by byl právě ten od pana Shillera z knihy Irrational Exurberance. Naznačuje možná i něco, co je relevantní daleko za hranicemi trhu. </b><br/><br/>Onen obrázek srovnává dlouhodobý skutečný vývoj na trhu s tím, jak se dlouhodobě vyvíjí fundamentální hodnota <a href="https://akcie-cz.kurzy.cz/">akcií</a>. Tu ekonom počítá na základě současné hodnoty dividend, které obchodované <a href="https://rejstrik-firem.kurzy.cz/">firmy</a> následně skutečně vyplácely (nevím ale, jak pan Shiller tuto hodnotu vlastně vypočítal pro poslední roky, kde ještě dlouhodobější tok „známých“ budoucích dividend skutečně neznáme):</p>
      <figure>
        <img src="https://img3.kurzy.cz/zpravy/obrazky/42/520742-umeni-oddelovat-podstatne-od-nepodstatneho/2.gif"/>
      </figure>
      <p>Pan Shiller obrázek komentuje s tím, že <a href="https://akcie-cz.kurzy.cz/">akcie</a> by měly na efektivním trhu být tím nejlepším odhadem toho, jak se budou vyvíjet <a href="https://akcie-cz.kurzy.cz/burza/dividendy">dividendy</a>, a tudíž jaká je jejich současná hodnota. Ve světě bez chyb v odhadech by tak obě křivky (cena a hodnota) byly dokonce spojeny v jednu. Ve světě, kde se v odhadech mýlíme, by pak měla být křivka se skutečnými cenami méně (!) volatilní než křivka se skutečným vývojem. To proto, že odhady by byly ukotveny k nějakým historickým průměrům, standardům a trendům. Graf ale ukazuje pravý opak – odhady (ceny na trhu), jsou mnohem více proměnlivé, než to, jak se vyvíjela skutečnost „zhmotněná“ v oněch na dividendách založených hodnotách. <br/><br/>Ekonom Bryan Caplan přirovnával celou věc k tomu, jak se vyvíjí predikce <a href="https://meteobox.cz/">počasí</a>/teplot a teploty skutečné. Tvrdí, že predikce jsou obvykle mnohem méně proměnlivé, protože se odvíjí od průměrů a historických trendů. Pokud bychom vzali jeho přirovnání za bernou minci, i ono by naznačovalo, že v grafu bychom měli vidět něco úplně jiného (odhadované teploty/ceny <a href="https://akcie-cz.kurzy.cz/">akcií</a> jsou volatilnější než teploty skutečné/hodnoty). Nabízí se tak samozřejmě, že ceny <a href="https://akcie-cz.kurzy.cz/">akcií</a> jsou namísto nějakého střízlivého hodnocení fundamentu (tedy věcí, na kterých skutečně záleží) taženy zejména faktory jinými. <br/><br/>K uvedenému mě vlastně přivedla nová studie z října letošního roku, která se jmenuje „Discovering Fundamental Value“. Její autoři došli k závěru, že 28 % pohybu cen <a href="https://akcie-cz.kurzy.cz/">akcií</a> je taženo šumem – faktory, které nesouvisejí s hodnotou <a href="https://akcie-cz.kurzy.cz/">akcií</a>. A 40 % z tohoto „šumivého“ pohybu je generováno vzájemnými <a href="https://www.kurzy.cz/podilove-fondy/">fondy</a>. Míra šumu je ale proměnlivá, výrazně vzrostla na konci internetové bubliny, během krize roku 2008 a během dluhové krize v <a href="https://www.kurzy.cz/tema/evropa/">Evropě</a>. Vyšší je také soustavně u <a href="https://akcie-cz.kurzy.cz/">akcií</a> menších společností a i firem, které mají vysoké výdaje na výzkum a vývoj.<br/><br/>Vše výše uvedené naznačuje, že ona míra šumivosti je na trhu celkově a soustavně dost <a href="https://www.kurzy.cz/obec/vysoka-okres-melnik/">vysoká</a>. A její důsledky podle zmíněné studie nejsou omezeny jen na ty, kteří se na trhu přímo pohybují. Podle analýzy totiž vedení firem věnuje pohybu cen <a href="https://akcie-cz.kurzy.cz/">akcií</a> významnou pozornost při svých investičních rozhodnutích. A nemá přitom žádné „dodatečné“ informace, takže investiční rozhodnutí jsou „pozitivně korelovány se šumem“. <br/><br/>Ono lze trochu diskutovat o tom, co vlastně říká graf pana Shillera, a možná i o závěrech zmíněné studie (a jí podobných). Já ale rád uvažuji hlavně nad tím, co podobné příběhy říkají nejen o nějakém úzkém segmentu společenského a ekonomického systému, ale obecně. A zde se mi zdá, že na nás vše přímo křičí, jak důležité je oddělovat věci nepodstatné od podstatných. <br/><br/>Je to možná umění, na které nelze ani pomyslet bez toho, abychom měli ten správný kompas. U <a href="https://akcie-cz.kurzy.cz/">akcií</a> jím mohou být pokusy o odhad fundamentální hodnoty a připomínání si toho, co jí skutečně dlouhodobě ovlivňuje, a co ne (a nenechat se u toho zmítat šumem). Ale to je vlastně úplně nedůležité. Naopak důležité je, že o pevných „základech“ (fundamenta) to je bez nejmenších pochyb vždy a všude: „Kopat, hloubit a položit základy na skále“ (viz Lukáš 6;47-49).</p>
      <related>
        <h4>Příbuzné stránky</h4>
        <a href="https://rejstrik-firem.kurzy.cz/rejstrik-firem/DO-25049011-lide-vytvarnemu-umeni-vytvarne-umeni-lidem-o-p-s/"/>
        <a href="https://rejstrik-firem.kurzy.cz/25049011/lide-vytvarnemu-umeni-vytvarne-umeni-lidem-ops/zmeny/"/>
        <a href="https://rejstrik-firem.kurzy.cz/25049011/lide-vytvarnemu-umeni-vytvarne-umeni-lidem-ops/"/>
        <a href="https://rejstrik-firem.kurzy.cz/25049011/lide-vytvarnemu-umeni-vytvarne-umeni-lidem-ops/nazory-diskuze-forum/"/>
        <a href="https://rejstrik-firem.kurzy.cz/22739696/umini-pro-umini-os/"/>
        <a href="https://zpravy.kurzy.cz/263406-milovnici-umeni-a-predevsim-investori-do-umeni-maji-v-breznu-pre/"/>
        <a href="https://rejstrik-firem.kurzy.cz/25049011/lide-vytvarnemu-umeni-vytvarne-umeni-lidem-ops/vztahy/"/>
        <a href="https://rejstrik-firem.kurzy.cz/25049011/lide-vytvarnemu-umeni-vytvarne-umeni-lidem-o-p-s/"/>
        <a href="https://rejstrik-firem.kurzy.cz/25049011/lide-vytvarnemu-umeni-vytvarne-umeni-lidem-ops/predmety-podnikani-historie/"/>
        <a href="https://zakony.kurzy.cz/121-2000-autorsky-zakon/paragraf-38c/"/>
        <a href="https://www.kurzy.cz/tema/756497.html"/>
        <a href="https://www.kurzy.cz/zpravy/386333-co-oddeluje-uspesne-firmy-od-neuspesnych--moderni-crm-nabite-funkcemi/"/>
      </related>
    </article>
  </body>
</html>