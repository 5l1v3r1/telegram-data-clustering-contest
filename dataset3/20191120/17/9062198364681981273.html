<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3382062/isgalci-israil-gucleri-bati-seriada-iki-evi-yikti"/>
    <meta property="og:site_name" content="Milli Gazete"/>
    <meta property="article:published_time" content="2019-11-20T17:14:00+00:00"/>
    <meta property="og:title" content="İşgalci İsrail güçleri Batı Şeria'da iki evi yıktı"/>
    <meta property="og:description" content="Görgü tanıklarından alınan bilgiye göre, Ramallah’ın Şakba beldesinde Mahmud Abdulcabbar'a ait iki ev işgalci İsrail askerlerince yerle bir edildi."/>
  </head>
  <body>
    <article>
      <h1>İşgalci İsrail güçleri Batı Şeria'da iki evi yıktı</h1>
      <h2>Siyonist İsrail rejimi askerleri, işgal altındaki Batı Şeria’nın Ramallah kentinde bir Filistinliye ait iki evi ruhsatsız olduğu iddiasıyla yıktı.</h2>
      <address>
        <time datetime="2019-11-20T17:14:00+00:00">20 Nov 2019, 17:14</time>
      </address>
      <p>Görgü tanıklarından alınan bilgiye göre, Ramallah’ın Şakba beldesinde Mahmud Abdulcabbar'a ait iki ev işgalci İsrail askerlerince yerle bir edildi.</p>
      <p>Siyonist İsrail rejimi askerleri, yıkım öncesi bölgeyi kordon altına alarak evlerin çevresine kimseyi yaklaştırmadı. Orduya bağlı ekipler de buldozerlerle 15 Filistinlinin oturduğu evi yıktı.</p>
      <p>İsrail güçlerinin söz konusu beldeyi C bölgesi olarak değerlendirdiği ve İsrail askerlerinin iki evi ruhsatsız olduğu iddiasıyla yıktığı bildirildi.</p>
      <h3>Siyonist İsrail yönetimi Filistinlilere ait yapıları yıkıyor</h3>
      <p>Siyonist İsrail rejimi, 1967'de işgal ettiği Kudüs ve Batı Şeria'da Filistinlilere ait ev ve yapıları çeşitli gerekçelerle yıkıyor.</p>
      <p>Yerel kaynaklar, sadece geçen yıl Kudüs ve Batı Şeria'da Filistinlilere ait 538 ev ve iş yerinin "ruhsatsız" olduğu veya "C bölgesi"nde inşa edildiği gerekçesiyle İsrail tarafından yıkıldığını belirtiyor.</p>
      <p>Filistin ile işgalci İsrail yönetimi arasında 1995'te imzalanan "İkinci Oslo Anlaşması" çerçevesinde işgal altındaki Batı Şeria, A, B ve C bölgelerine ayrılmıştı.</p>
      <p>Yüzde 18'i kapsayan "A bölgesi"nin yönetimi idari ve güvenlik olarak Filistin'e, yüzde 21'lik "B bölgesi"nin idari yönetimi Filistin'e, güvenliği İsrail'e devredilirken yüzde 61'ini kapsayan "C bölgesi"nin idare ve güvenliği İsrail'e bırakılmıştı.</p>
    </article>
  </body>
</html>