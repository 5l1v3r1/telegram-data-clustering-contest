<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/gazdasagi-hirek/eb-magyarorszag-nem-teljesitette-a-koltsegvetesi-ajanlasokat-1882035/"/>
    <meta property="og:site_name" content="Világgazdaság"/>
    <meta property="article:published_time" content="2019-11-20T17:30:00+00:00"/>
    <meta property="og:title" content="EB: Magyarország nem teljesítette a költségvetési ajánlásokat"/>
    <meta property="og:description" content="A Stabilitási és Növekedési Paktum keretében vizsgálódtak."/>
  </head>
  <body>
    <article>
      <h1>EB: Magyarország nem teljesítette a költségvetési ajánlásokat</h1>
      <address><time datetime="2019-11-20T17:30:00+00:00">20 Nov 2019, 17:30</time> by <a rel="author">MTI</a></address>
      <p>Magyarország nem hozott hatékony intézkedéseket az európai uniós tagállamok kormányait tömörítő tanács költségvetési ajánlásainak megfelelő teljesítése érdekében – állapította meg szerdán közzétett jelentésében az Európai Bizottság.</p>
      <p>A brüsszeli testület ezért azt javasolta a miniszteri tanácsnak, hogy fogadjon el módosított ajánlást azon jövő évi intézkedésekre vonatkozóan, amelyek segítenék a visszatérést a középtávú költségvetési cél eléréséhez vezető kiigazítási pályához.</p>
      <p>Az ajánlástervezet elsődleges célja, hogy Magyarország hajtsa végre az ahhoz szükséges intézkedéseket, hogy</p>
      <aside>a nettó elsődleges államháztartási kiadások nominális növekedése 2020-ban ne haladja meg a 4,7 százalékot,</aside>
      <p>ami a bruttó hazai termék (GDP) 0,75 százalékát kitevő éves strukturális kiigazításnak felel meg.</p>
      <figure>
        <img src="https://www.vg.hu/wp-content/uploads/2017/04/forint-e1540467442353.jpg"/>
        <figcaption>Fotó: AFP</figcaption>
      </figure>
      <p>Emellett arra kérnék a kabinetet, hogy a rendkívüli bevételeket a deficit csökkentésére használja fel, valamint a költségvetési konszolidációs intézkedések révén növekedésbarát módon biztosítsa az államháztartás strukturális egyenlegének tartós javulását.</p>
      <aside>Magyarországnak végül 2020. április 15-ig részletesen tájékoztatnia kellene a tanácsot az ezen ajánlásra válaszul hozott intézkedésekről.</aside>
      <p>Románia esetében ugyancsak azt állapították meg a bizottsági szakértők, hogy a kormány nem teljesítette a tanácsi ajánlásokat, s ezért hasonló javaslatot tettek.</p>
      <p>A két országot a Stabilitási és Növekedési Paktum, azon belül az úgynevezett jelentős eltérési eljárás keretében vizsgálták. Ennek célja az, hogy figyelmeztetést adjanak ki a követelményektől való jelentős eltérés esetén, illetve segítsék a tagállamokat a költségvetési helyzet helyreállításában.</p>
    </article>
  </body>
</html>