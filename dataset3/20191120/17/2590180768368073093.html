<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.somoynews.tv/pages/details/184574/%E0%A6%B8%E0%A7%9C%E0%A6%95%E0%A7%87-%E0%A6%A8%E0%A7%88%E0%A6%B0%E0%A6%BE%E0%A6%9C%E0%A7%8D%E0%A6%AF-%E0%A6%B8%E0%A7%83%E0%A6%B7%E0%A7%8D%E0%A6%9F%E0%A6%BF-%E0%A6%95%E0%A6%B0%E0%A6%9B%E0%A7%87-%E0%A6%AA%E0%A6%B0%E0%A6%BF%E0%A6%AC%E0%A6%B9%E0%A6%A8-%E0%A6%B6%E0%A7%8D%E0%A6%B0%E0%A6%AE%E0%A6%BF%E0%A6%95%E0%A6%B0%E0%A6%BE"/>
    <meta property="og:site_name" content="somoynews.tv"/>
    <meta property="article:published_time" content="2019-11-20T17:32:00+00:00"/>
    <meta property="og:title" content="সড়কে নৈরাজ্য সৃষ্টি করছে পরিবহন শ্রমিকরা"/>
    <meta property="og:description" content="জেলায় জেলায় গণপরিবহন বন্ধ রেখে যাত্রী হয়রানি করছেন পরিবহন মালিক-শ্রমিকরা। ..."/>
  </head>
  <body>
    <article>
      <h1>সড়কে নৈরাজ্য সৃষ্টি করছে পরিবহন শ্রমিকরা</h1>
      <address><time datetime="2019-11-20T17:32:00+00:00">20 Nov 2019, 17:32</time> by <a rel="author">সময় সংবাদ</a></address>
      <p><b>জেলায় জেলায় গণপরিবহন বন্ধ রেখে যাত্রী হয়রানি করছেন পরিবহন মালিক-শ্রমিকরা। এমনকি যাত্রীবাহী সিএনজি অটোরিকশা, মাহেন্দ্রসহ বিভিন্ন যানবাহন চলাচলেও বাধা দেয়া হচ্ছে। বিকল্প উপায়ে যাতায়াতে বাড়তি খরচের পাশাপাশি সাধারণ মানুষের ভোগান্তি চরমে উঠেছে।</b><br/><br/>সড়কে সড়কে যান চলাচলে বাধা সৃষ্টি করে নৈরাজ্য সৃষ্টি করছে পরিবহন শ্রমিকরা।<br/><br/>রাজশাহী নগরীর নওদাপাড়ায় বুধবার (২০ নভেম্বর) দুপুরে আইন প্রত্যাহারের দাবিতে রাস্তায় নেমে বিক্ষোভ করেন পরিবহন শ্রমিকরা। এসময় সড়কে বাসের পাশাপাশি অন্যান্য পরিবহন চলাচলেও বাধা দেয়। এমনকি পরিবহনের চালকদের মারধোর করে তারা। পরে পুলিশ পরিস্থিতি নিয়ন্ত্রণে আনে।<br/><br/>রংপুরে বাস চলাচলের চেষ্টা করলে বাধা দেয় শ্রমিকরা। পরে ট্রাক টার্মিনাল এলাকায় রাস্তায় নেমে শ্রমিকরা পিকেটিং করায় সবধরনের যান চলাচল বন্ধ হয়ে যায়।<br/><br/>যান চলাচল বন্ধ থাকায় বিপাকে পড়েন ময়মনসিংহে কবি নজরুল বিশ্ববিদ্যালয়ে প্রথম বর্ষের ভর্তি পরীক্ষার্থীরা। এমনকি যাত্রীবাহি সিএনজি অটোরিকশা, মাহেন্দ্রসহ বিভিন্ন যানবাহন চলাচলেও বাধা দেয়া হয়।<br/><br/>পরিবহণ ধর্মঘটে অচল খুলনা। বিকল্প উপায়ে গন্তব্যে যেতে বাড়তি ভাড়া গুণতে হচ্ছে যাত্রীদের।<br/><br/><br/>সিরাজগঞ্জে ভোরে টার্মিনাল থেকে ছাড়লেও পথে বাধার মুখে পড়ে দূরপাল্লার বাস। এরপর পুরোপুরি বন্ধ হয়ে যায় বাস চলাচল। বন্ধ আছে সিএনজি অটোরিকশা চলাচলও।<br/><br/>ঝিনাইদহে বাস না চলায় বাধ্য হয়ে মহাসড়কে ঝুঁকিপূর্ণ ইজিবাইকসহ ৩ চাকার যানবাহনে চলাচল করছেন। সময় অপচয়ের পাশাপাশি বাড়তি ভাড়া গুণতে হচ্ছে যাত্রীদের।<br/><br/>কুড়িগ্রামে অভ্যন্তরীণ ৩টি এবং দূরপাল্লার ৭টি মোট ১০টি রুটে যাত্রী ও পণ্যবাহী যানবাহন চলাচল বন্ধ রয়েছে।<br/><br/>পরিবহন ধর্মঘটে কুয়াকাটায় বেড়াতে আসা পর্যটকদের ভোগান্তি চরমে উঠেছে। ছুটি শেষ হয়ে গেলেও বাস চলাচল বন্ধ থাকায় বাড়ি ফিরতে পারছেন না তারা।<br/><br/>শ্রমিকদের টানা ধর্মঘটের কারণে রাজশাহী, যশোর,মাগুরা, গাজীপুর, ঝালকাঠিসহ দেশের বিভিন্নস্থানের যাত্রীরা চরম দুর্ভোগের শিকার হচ্ছেন।</p>
    </article>
  </body>
</html>