<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://from-ua.com/news/520488-svoboda-kiivska-vlada-nabivae-kisheni-na-rekonstrukcii-mostu-patona.html"/>
    <meta property="og:site_name" content="Новости Украины - From-UA"/>
    <meta property="article:published_time" content="2019-11-20T17:22:00+00:00"/>
    <meta property="og:title" content="«Свобода»: Київська влада набиває кишені на реконструкції мосту Патона"/>
    <meta property="og:description" content="Всеукраїнське об’єднання «Свобода» вимагає від київської влади не красти бюджетні кошти на ремонті мосту Патона. Про це заявив депутат Київради, голова Київської міської організації ВО «Свобода» Петро Кузик, повідомляється на офіційній сторінці київської «Свободи»."/>
  </head>
  <body>
    <article>
      <h1>«Свобода»: Київська влада набиває кишені на реконструкції мосту Патона</h1>
      <address>
        <time datetime="2019-11-20T17:22:00+00:00">20 Nov 2019, 17:22</time>
      </address>
      <p>Всеукраїнське об’єднання «Свобода» вимагає від київської влади не красти бюджетні кошти на ремонті мосту Патона. Про це заявив депутат Київради, голова Київської міської організації ВО «Свобода» Петро Кузик, повідомляється <a href="https://www.facebook.com/SvobodaKyiv/photos/a.444917625583227/3171686522906310/?type=3&amp;theater">на офіційній сторінці київської «Свободи»</a>.</p>
      <p>«Знаменитих» мостів у Києві може побільшати: міст Патона – перший у світі суцільнозварний, найстарший у Києві, – функціонує без капітального ремонту вже 66 років!» – обурився Петро Кузик.</p>
      <p>За його словами, наступного року вже мали б розпочатись ремонтні роботи на цьому об’єкті.</p>
      <p>«У 2019 році в місцевому бюджеті та субвенцією з державного бюджету передбачено 35,7 млн грн на дослідження мосту та проєктні роботи. Фактично, у 2020 році мали б розпочатися реставраційні роботи, але кошти не освоєні, оскільки «об’єкт є нововиявленою пам’яткою культурної спадщини місцевого значення». У зв’язку з цим не погоджується технічне завдання на реконструкцію», – повідомив київський обранець.</p>
      <p>Депутат зазначив, що питання реконструкції мосту має відверту корупційну складову.</p>
      <p>«У проєкті рішення про бюджет міста Києва на 2020 рік я знову бачу виділення 10 млн грн на реконструкцію мосту Патона. Виникає питання: чому влада Києва, зокрема в. о. директора Департаменту транспортної інфраструктури, так захищають саме реконструкцію, адже її кошторис становитиме понад 5 млрд грн? Чому хочуть знищити пам’ятку культурної спадщини, перетворивши її на ще один мем, яким став Подільсько-Воскресенський мостовий перехід? Відповідь очевидна: наповнення власних кишень за наш з вами кошт», – резюмував Петро Кузик.</p>
      <p>Також депутат Київради пообіцяв підняти дане питання на наступній комісії з питань бюджету та соціально-економічного розвитку.</p>
    </article>
  </body>
</html>