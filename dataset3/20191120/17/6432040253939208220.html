<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/618697,Nagrodzeni-za-wyniki-w-nauce-ZDJECIA.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-20T17:32:21+00:00"/>
    <meta property="og:title" content="Nagrodzeni za wyniki w nauce [ZDJĘCIA]"/>
    <meta property="og:description" content="Są zdolni, pracowici i teraz dostali stypendia premiera za wyniki w nauce. W tym roku szkolnym stypendia prezesa Rady Ministrów dostanie 157 uczniów z województwa warmińsko-mazurskiego. Średnia ocen ich wszystkich to 5,46."/>
  </head>
  <body>
    <article>
      <h1>Nagrodzeni za wyniki w nauce [ZDJĘCIA]</h1>
      <address>
        <time datetime="2019-11-20T17:32:21+00:00">20 Nov 2019, 17:32</time>
      </address>
      <p>
        <b>Są zdolni, pracowici i teraz dostali stypendia premiera za wyniki w nauce. W tym roku szkolnym stypendia prezesa Rady Ministrów dostanie 157 uczniów z województwa warmińsko-mazurskiego. Średnia ocen ich wszystkich to 5,46.</b>
      </p>
      <p>W Urzędzie Wojewódzkim w Olsztynie odbyła się gala wręczenia dyplomów tegorocznym stypendystom prezesa Rady Ministrów. Oprócz dyplomu na konto najzdolniejszych uczniów trafi też 3 tys zł. (płatne w dwóch transzach). <br/><br/>Dyplomy uczniom wręczyli wicewojewoda Sławomir Sadowski i kurator Krzysztof Marek Nowacki. Obaj z zawodu są nauczycielami, tak więc dobrze wiedzą, ile potu musi kosztować uczniów, żeby mieć wysoką średnią, nie mówiąc już o tym, że 11 tegorocznych stypendystów może pochwalić się średnią stopni 6,0. <br/><br/>— O otrzymaniu stypendium decyduje średnia ocen, a także udział w konkursach, olimpiadach — podkreślił wicewojewoda Sławomir Sadowski.— To są stypendia premiera dla najlepszych uczniów naszego województwa. Nauka jest ich pasją. Myślę, że można powiedzieć, że jest to elita naszych uczniów z regionu. <br/>— A wśród stypendystów dwie trzecie stanowią uczennice i wśród nich przeważa imię Karolina — zauważył wicewojewoda.<br/><br/>Pochwał nie szczędził wyróżnionym uczniom też kurator Krzysztof Marek Nowacki. <br/><br/>— To jest sukces wielu — zauważył kurator. — To młodzież obdarzona talentami, ale talent bez pracowitości, to za mało. Niektórzy mówią, że talent to tylko 1 proc. sukcesu, pozostałe 99 proc. to właśnie pracowitość. Tego sukcesu nie byłoby też bez mistrzów, czyli nauczycieli. Czasami mówi się, że młody człowiek jest diamentem, ale nauczyciel potrafi nadać mu szlif brylantowy. I oczywiście niebagatelny wpływ na ten sukces ma też dom rodzinny.</p>
      <figure>
        <img src="http://m.wm.pl/2019/11/n/img-0029-picture5dd5486d3ce44-592553.jpg"/>
      </figure>
      <p><b>Jak się zostaje prymusem? <br/></b><br/>— Trzeba się tylko trochę przyłożyć do nauki — zażartował Dawid Dacko z technikum w Węgorzewie, który ma średnią ocen 5,4. A w przyszłości chciałby studiować w szkole morskiej w Gdyni. Jak rodzice patrzą na jego bardzo dobre wyniki w nauce?— Myślę, że jak wszystkich nas tu, są dumni — stwierdził Dawid. <br/>Co zrobi z pieniędzmi ze stypendium? — Chyba kupię perkusję — zaskoczył uczeń. — Mamy z kolegami taką małą kapelę. <br/><br/>Wiktoria Bigus z Technikum nr 1 w Pasłęku ma średnią ocen 5,6 i chciałaby studiować psychologię w biznesie w Gdańsku. Dlaczego nie 6,0? — Niestety — uśmiechnęła się tylko dziewczyna. — Nauka to ciężka praca, ale na wszystko trzeba umieć znaleźć czas, i na naukę, i na znajomych, i na Facebooka. <br/><br/>Bartosz Białkowski z Technikum nr 2 w Powiatowym Centrum Edukacyjnym w Kętrzynie ma średnią ocen 5,71. Wybiera się na studia logistyczne. — To ciekawy zawód — stwierdził Bartosz, który pieniądze ze stypendium chce wydać m.in. na kurs na prawo jazdy. <br/><br/>Bycie prymusem to jak — podkreślają zgodnie stypendyści, też wielka presja otoczenia. — Nie można już zejść poniżej pewnego poziomu — mówił Bartosz. — Inni patrzą na ciebie, oceniają. <br/><br/>Weronika Budna z LO w Zespole Szkół Ponadgimnazjalnych nr 2 w Bartoszycach na świadectwie miała prawie wszystkie „szóstki”. — Tylko z informatyki piątka wpadła — uśmiechnęła się licealistka. Co zrobić, żeby mieć tak wysoką średnia ocen?<br/><br/>— Myślę, że wystarczy po prostu chcieć, a wielu osobom w naszym wieku po prostu się nie chce — stwierdziła licealistka z Bartoszyc. — To nie polega na tym, żeby siedzieć godzinami nad książkami, ale jak się uczymy, to uczymy, a nie bawimy telefonem. <br/><br/>Co dalej po szkole? — Jeszcze nie wiem, mam dużo pomysłów — dodała Weronika. Pieniądze ze stypendium wyda m.in. na dodatkowe lekcje z angielskiego. <br/><br/>— Mamy dwóch stypendystów. I przyznam, że jestem bardzo z nich dumny. Chciałbym mieć wszystkich takich uczniów — westchnął tylko Dariusz Wółkiewicz, dyrektor Zespołu Szkół Zawodowych i Ogólnokształcących w Nidzicy. — Są przykładem dla innych. <br/><br/>Andrzej Mielnicki</p>
      <hr/>
      <h4>Gala wręczenia dyplomów</h4>
      <p>
        <a href="http://gazetaolsztynska.pl/117315-618697,Gala-wreczenia-dyplomow,0.html">Zobacz wszystkie zdjęcia w galerii (32) »</a>
      </p>
      <figure>
        <img src="http://m.wm.pl/2019/11/n/img-0056-picture5dd5489ceea93-592555.jpg"/>
      </figure>
    </article>
  </body>
</html>