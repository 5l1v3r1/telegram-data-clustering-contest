<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nyheter24.se/nyheter/936354-djupa-s-krisen-stefan-lofvens-ord-om-att-avga"/>
    <meta property="og:site_name" content="Nyheter24"/>
    <meta property="article:published_time" content="2019-11-20T17:23:03+00:00"/>
    <meta property="og:title" content="Djupa S-krisen: Stefan Löfvens ord om att avgå"/>
    <meta property="og:description" content="Senaste tidens opinionsmätningar har varit väldigt dystra från en socialdemokratisk synvinkel. Nu öppnar statsminister Stefan Löfven (S) upp sig om framtiden."/>
  </head>
  <body>
    <article>
      <h1>Djupa S-krisen: Stefan Löfvens ord om att avgå</h1>
      <address><time datetime="2019-11-20T17:23:03+00:00">20 Nov 2019, 17:23</time> by <a rel="author" href="https://nyheter24.se/profil/hannes.bjernhagen" target="_blank">Hannes Bjernhagen</a></address>
      <p>
        <b>Senaste tidens opinionsmätningar har varit väldigt dystra från en socialdemokratisk synvinkel. Nu öppnar statsminister Stefan Löfven (S) upp sig om framtiden.</b>
      </p>
      <p>Statsminister <b><a href="https://nyheter24.se/stefan-lofven/">Stefan Löfven</a></b> har all anledning att vara bekymrad. Gängvåldet på gatorna fortsätter och oron hos befolkningen växer. </p>
      <p>Och samtidigt som detta pågår så går det ordentligt trögt för det största regeringspartiet i opinionen.</p>
      <h3>Djup S-kris</h3>
      <p><a href="https://nyheter24.se/socialdemokraterna/">Socialdemokraterna</a> är nämligen inne i den djupaste krisen som partiet någonsin upplevt.</p>
      <p><b>Nyheter24</b> har tidigare skrivit om att Sverigedemokraterna i en <a href="https://nyheter24.se/nyheter/politik/936056-nu-ar-sd-storre-an-s-ny-rekordsiffra-for-jimmie-akesson">ny mätning från Aftonbladet/Demoskop</a> är större än Löfvens parti – vilket är ett historiskt resultat. </p>
      <p>Men det är inte bara från oppositionspartierna och väljarna som kritiken tilltar i styrka – Löfven har nämligen fått ta emot omfattande intern kritik under senaste tiden. </p>
      <p>Och till skillnad från tidigare krislägen så finns det den här gången ovanligt få röster som öppet försvarar partiledningen. </p>
      <h3>"Brist på sjukdomsinsikt"</h3>
      <figure>
        <img src="https://cdn01.nyheter24.se/ee4acac903d802dc05/2019/11/20/1593800/sdlWXi9AkvVGnA_NormalPreview.jpg"/>
        <figcaption>Partiledningen har fått ta emot massiv intern kritik. Bildkälla: Johan Nilsson/TT</figcaption>
      </figure>
      <p>En av dem som är öppet kritisk till den egna partiledningen är riksdagsledamoten <b>Hans Hoff</b> (S), som menar att det inte verkar finnas någon plan på något område. </p>
      <p>Hoff har sagt till <a href="https://www.svd.se/hovet-runt-lofven-ett-demokratiskt-bekymmer">SvD</a> att "Vi gör inte rätt, det är uppenbart".</p>
      <p>Riksdagsledamoten <b>Lars Mejern Larsson</b> (S) är inne på samma spår. Han säger att det "funnits en förnekelse inom partiet" och att det finns "en brist på sjukdomsinsikt". </p>
      <p>Larsson avslutade resonemanget med att uppmana ledningen att ta fram en plan, skriver SvD.</p>
      <h3>Kritiserar migrationspolitiken</h3>
      <p><b>Göran Dahlström</b> (S), kommunstyrelsens ordförande i Katrineholm, har också gått till attack mot den egna partiledningen. Framförallt gällande den migrationspolitik som bedrivits. </p>
      <p>– Till skillnad från partiet nationellt har Socialdemokraterna i Katrineholm varit väldigt tydliga. Och det gäller inte bara migrationen utan också när det gäller tiggeriet, sa han under tisdagen till <a href="https://www.expressen.se/nyheter/vet-vilka-som-ar-inblandade-man-maste-vaga-saga-det/">Expressen</a>.</p>
      <p>Dahlström menar också att SD:s senaste framgångar inte handlar om partiets "förträfflighet", utan snarare om övriga partiers "ängslighet" och "räddhågsenhet". </p>
      <p>Även LO-ekonomen <b>Marika Lindgren Åsbrink</b> har varit kritisk mot S-ledningen och förespråkat en helt ny organisationsmodell, skriver <a href="https://www.svd.se/hovet-runt-lofven-ett-demokratiskt-bekymmer">SvD</a>. </p>
      <p>I slutet av oktober visade en mätning dessutom att SD nu är lika stora som S bland LO-medlemmarna, det kan du läsa mer om <a href="https://nyheter24.se/nyheter/politik/934678-historiska-siffror-sd-ar-lika-stora-som-s-bland-lo-medlemmar">här</a>. </p>
      <h3>Löfvens försvar</h3>
      <figure>
        <img src="https://cdn02.nyheter24.se/a6f8c50f03d802dc05/2019/11/20/1593802/sdlogJWC68s7vQ-nh%20(1).jpg"/>
        <figcaption>Stefan Löfven har siktet inställt på att vända den negativa trenden. Bildkälla: Johan Nilsson/TT</figcaption>
      </figure>
      <p>Statsministern säger själv att senaste tidens opinionstapp har ett samband med den upplevda otryggheten bland väljarna.</p>
      <p>– Sverige är i många stycken ett tryggt land, men det är klart att när man inte kan säga att man upplever en trygghet, då är det naturligt att ilskan och missnöjet riktas mot dem som innehar regeringsmakten, det är inget konstigt i det, säger Löfven under en bussturné i södra Sverige, till Aftonbladet.</p>
      <p>Samtidigt så framhåller han att partiet arbetar hårt för att vända den negativa trenden. </p>
      <p>Konkret så handlar det om att utveckla en ny politik inför valet 2022, som bland annat ska kunna minska klyftorna i samhället och erbjuda en sjukvård som fungerar för alla. </p>
      <h3>Statsministern om att avgå</h3>
      <p>Löfven får också frågan om han anser att han själv har ett ansvar för partiets opinionsläge. </p>
      <p>S-ledaren svarar då att "partiledaren alltid har det yttersta ansvaret". </p>
      <p>Avslutningsvis så får Löfven svara på om han tänker sitta kvar som statsminister mandatperioden ut.</p>
      <p>– Jag är kongressvald, så ja det är min plan, svarar Löfven till <a href="https://www.aftonbladet.se/nyheter/samhalle/a/qLxKeE/lofven-oro-och-ilska-bakom-sds-framgangar">Aftonbladet</a>.</p>
      <p><b>Läs mer:</b> <a href="https://nyheter24.se/nyheter/936138-jimmie-akesson-om-regeringsplanerna-hade-garna-varit-justitieminister">Jimmie Åkesson om regeringsplanerna: "Hade gärna varit justitieminister"</a><br/><b>Läs mer:</b> <a href="https://nyheter24.se/nyheter/935372-ny-matning-akesson-storre-an-lofven-i-storstaderna">Ny mätning: Åkesson större än Löfven – i storstäderna</a><br/><b>Läs mer:</b> <a href="https://nyheter24.se/nyheter/politik/935274-s-kommunalradets-larm-okontrollerad-invandring">S-toppens larm: "Okontrollerad invandring"</a></p>
      <p><a href="https://nyheter24.se/stefan-lofven">Stefan Löfven<br/></a>/<br/><a href="https://nyheter24.se/socialdemokraterna">Socialdemokraterna<br/></a>/<br/><a href="https://nyheter24.se/regeringen">Regeringen</a></p>
      <figure>
        <a href="https://nyheter24.se/profil/hannes.bjernhagen">
          <img src="https://cdn03.nyheter24.se/7c00c39c024b004b00/profile/avatars/107082_1563373825.jpg"/>
        </a>
      </figure>
      <p><a href="https://nyheter24.se/profil/hannes.bjernhagen">Hannes Bjernhagen </a><br/>hannes.bjernhagen@nyheter24.se</p>
    </article>
  </body>
</html>