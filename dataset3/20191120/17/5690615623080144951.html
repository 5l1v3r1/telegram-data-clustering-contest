<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1836893-do-sudu-skeruvali-spravu-privlasnennya-kvartir-u-kiyevi-aferistami"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-20T17:45:00+00:00"/>
    <meta property="og:title" content="До суду скерували справу привласнення квартир у Києві аферистами"/>
    <meta property="og:description" content="КИЇВ. 20 листопада. УНН. Київська міська прокуратура завершила слідство і скерувала до суду обвинувальний акт щодо злочинної групи щодо незаконного …"/>
  </head>
  <body>
    <article>
      <h1>До суду скерували справу привласнення квартир у Києві аферистами</h1>
      <address><time datetime="2019-11-20T17:45:00+00:00">20 Nov 2019, 17:45</time> by <a rel="author">Дар'я Панченко</a></address>
      <p><b>КИЇВ. 20 листопада. УНН. </b>Київська міська прокуратура завершила слідство і скерувала до суду обвинувальний акт щодо злочинної групи щодо незаконного привласнення 17 об’єктів нерухомості у Києві. Про це повідомляє <b>УНН</b> з посиланням на пресслужбу прокуратури міста Києва.</p>
      <p>"Київською місцевої прокуратурою №7 завершено слідство та скеровано до суду обвинувальний акт у багатоепізодному кримінальному провадженні за фактами заволодіння злочинною групою об’єктами нерухомості на території міста Києва, а також грошовими коштами від їх продажу в особливо великих розмірах", - йдеться у повідомленні.</p>
      <p>Вказано, що організована злочинна група, до складу якої входило п’ятеро осіб, діяла на території міста Київ з кінця 2016 року по жовтень 2018 року. Її учасники, отримавши інформацію про смерть самотніх власників квартир, виготовляли підроблені документи, на підставі яких реєстрували право власності на підставних осіб.</p>
      <p>"Надалі вказані помешкання зловмисники продавали добросовісним покупцям, а грошові кошти розподіляли між собою. За період своєї діяльності шахраям вдалося незаконно привласнити 17 об’єктів нерухомості у столиці. При цьому територіальній громаді міста Києва завдано збитків на суму 8 млн грн, спадкоємцям померлих власників квартир - на суму 4,7 млн грн та покупцям квартир - на 3,5 млн грн", - зазначили в пресслужбі.</p>
      <p>Повідомляється, що наразі обвинувальний акт щодо організованої злочинної групи скеровано до Дніпровського районного суду за обвинуваченням у шахрайстві, підробленні документів, зловживання повноваженнями та незаконному поводженні зі зброєю. Санкція статей передбачає до 12 років позбавлення волі.</p>
      <p>"Крім того, з метою поновлення порушених прав територіальної громади місцева прокуратура пред’явила 9 позовів про повернення вкраденої шахраями нерухомості. Робота щодо повернення інших об’єктів, що незаконно вибули з комунальної власності, триває", - додали у пресслужбі.</p>
      <p>Також зазначається, що у межах виділеного кримінального провадження розслідується ще близько 50 фактів незаконного вибуття об’єктів нерухомості з власності на підставі підроблених документів.</p>
      <p>Нагадаємо, 27 вересня суд взяв під варту організаторку масштабної квартирної афери у <a href="https://www.unn.com.ua/uk/news/1754486-sud-vzyav-pid-vartu-organizatorku-masshtabnoyi-kvartirnoyi-aferi-u-kiyevi">Києві</a>.</p>
    </article>
  </body>
</html>