<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/thiruvananthapuram/local-news/2019/11/20/trivandrum-gun-gold-fraud.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-20T17:04:00+00:00"/>
    <meta property="og:title" content="സുവിശേഷകനായി ആൾമാറാട്ടം, പുസ്തക കച്ചവടം; ആന്ധ്രാ രാജേഷ് കോട്ടയം സ്വദേശി"/>
    <meta property="og:description" content="ബാലരാമപുരം∙ പട്ടാപ്പകൽ വീട്ടിൽ കടന്ന് തോക്കുചൂണ്ടി അമ്മയെയും മകളെയും ഭീതിയിലാഴ്ത്തി 7 പവന്റെ മാലകൾ പൊട്ടിച്ചു കടന്ന ആന്ധ്ര രാജേഷ് എന്നു വിളിക്കുന്ന.Thiruvananthapuram News. തിരുവനന്തപുരം വാർത്തകൾ. Thiruvananthapuram. Trivandrum News. Manorama Online Local News"/>
  </head>
  <body>
    <article>
      <h1>സുവിശേഷകനായി ആൾമാറാട്ടം, പുസ്തക കച്ചവടം; ആന്ധ്രാ രാജേഷ് കോട്ടയം സ്വദേശി</h1>
      <address><time datetime="2019-11-20T17:04:00+00:00">20 Nov 2019, 17:04</time> by <a rel="author">മനോരമ ലേഖകൻ</a></address>
      <p>ബാലരാമപുരം∙ പട്ടാപ്പകൽ വീട്ടിൽ കടന്ന് തോക്കുചൂണ്ടി അമ്മയെയും മകളെയും ഭീതിയിലാഴ്ത്തി 7 പവന്റെ മാലകൾ പൊട്ടിച്ചു കടന്ന ആന്ധ്ര രാജേഷ് എന്നു വിളിക്കുന്ന കോട്ടയം വൈക്കം പെരുവ പന്തപ്പിള്ളിൽ ഹൗസിൽ രാജേഷ് കുമാർ(42) അറസ്റ്റിൽ. ആന്ധ്രയിലെ വിശാഖപട്ടണത്തിന് സമീപം ടുണി എന്ന ഗ്രാമത്തിൽ നിന്നാണ് നരുവാമൂട് പൊലീസ് ഇൻസ്പെക്ടർ കെ.ധനപാലന്റെ നേതൃത്വത്തിലുള്ള പൊലീസ് സംഘം പ്രതിയെ പിടികൂടിയത്. സഹായി കാർ ഡ്രൈവർ കോട്ടയം സ്വദേശി ഷാജി ജോണിനെ കഴിഞ്ഞദിവസം ഏറ്റുമാനൂരിൽ നിന്ന് പൊലീസ് പിടികൂടിയിരുന്നു. ഒട്ടേറെ കേസുകളിലെ പ്രതിയാണ് രാജേഷ്.</p>
      <p>ഭീഷണിപ്പെടുത്താൻ ഉപയോഗിച്ച എയർ ഗണ്ണും 236 തിരകളും പൊലീസ് കണ്ടെടുത്തു. രണ്ടുതരം തിരകളാണ് പിടിച്ചെടുത്തിട്ടുള്ളത്. മാരകമായി പരിക്കേൽപ്പിക്കാൻ കഴിയുന്ന തിരയും പറവകളെ വെടിവയ്ക്കാൻ ഉപയോഗിക്കുന്നവയുമാണ് കണ്ടെടുത്തത്. ഈ മാസം 9 ന് ഉച്ചയ്ക്ക് 12 മണിയോടെ നരുവാമൂട് മൊട്ടമൂട് ഗാന്ധിനഗർ അയണിയറത്തലയ്ക്കൽ അനിൽ കുമാറിന്റെ വീട്ടിലാണ് നാടിനെ നടുക്കിയ സംഭവം നടന്നത്.</p>
      <p>അനിൽ കുമാറിന്റെ ഭാര്യ ജയശ്രീയുടെ മൂന്നുപവന്റെ മാല, മകൾ അനുജയുടെ നാലുപവന്റെ മാല എന്നിവയാണ് ഇരുവരെയും തോക്കിൻ മുനയിൽ നിർത്തി പൊട്ടിച്ചെടുത്തു കടന്നത്. ഇതിനിടെയുണ്ടായ പിടിവലിയിൽ അമ്മയ്ക്കും മകൾക്കും കൈയ്ക്കും കഴുത്തിനും പരുക്കേറ്റിരുന്നു. മുൻപ് ഇവരുടെ വീടിനു സമീപം താമസിച്ചിരുന്ന ഗോപിയുടെ മകൻ രാജേഷാണ് താനെന്നും കാർ വീട്ടുവളപ്പിൽ ഇടാൻ അനുവദിക്കണമെന്നും ആവശ്യപ്പെട്ട് സംഭവം നടക്കുന്നതിന്റെ തലേദിവസം പ്രതി എത്തിയിരുന്നു. സാധ്യമല്ലെന്നു പറഞ്ഞ് വീട്ടുകാർ ഇയാളെ മടക്കി അയച്ചു. അടുത്ത ദിവസവും ഇതേ സമയം വീട്ടിലെത്തി ബൈക്ക് വയ്ക്കാൻ അനുമതി ചോദിച്ചു. സംശയം തോന്നിയ വീട്ടുകാർ അന്നും പറ്റില്ലെന്നു പറഞ്ഞു. തിരിച്ചുപോകുന്നുവെന്ന് ഭാവിച്ച പ്രതി തുറന്നുകിടന്ന പിൻവാതിലിലൂടെ വീട്ടിനുള്ളിൽ കടക്കുകയായിരുന്നു.</p>
      <figure>
        <img src="https://img-mm.manoramaonline.com/content/dam/mm/local/thiruvananthapuram/local-news/images/2019/11/19/trivandrum-jayasree-anija-anilkumar.jpg"/>
        <figcaption>കവർച്ചയ്ക്കിരയായ ജയശ്രീയും മകൾ അനിജയും അനിൽകുമാറിനൊപ്പം.</figcaption>
      </figure>
      <p>അമ്മയെയും മകളെയും ഒരു മുറിക്കുള്ളിലാക്കിയ ശേഷം തോൾ ബാഗിൽ നിന്ന് തോക്കെടുത്ത് ഇരുവരെയും കൊന്നുകളയുമെന്ന് ഭീഷണിപ്പെടുത്തിയാണ് മാല പൊട്ടിച്ചെടുത്തത്. തുടർന്ന് നാടുവിട്ട പ്രതിയെ കെ.ധനപാലന്റെ നേതൃത്വത്തിലുള്ള പൊലീസ് സംഘം അന്നുമുതൽ പിൻതുടരുകയായിരുന്നു.</p>
      <p>
        <b>സുവിശേഷകനായി ആൾമാറാട്ടം, പുസ്തകകച്ചവടം...</b>
      </p>
      <p>പ്രതി ആന്ധ്രാ രാജേഷ് 20 വർഷം മുൻപുവരെ താസമിച്ചിരുന്നത് മൊട്ടമൂട് ചന്തയ്ക്കു സമീപം. സുവിശേഷകൻ ചമഞ്ഞും വീടുകൾ കയറിയിറങ്ങി പുസ്തകവിറ്റും പല വേഷപ്പകർച്ചകൾക്കുശേഷം കോട്ടയത്തേക്കും ആന്ധ്രയിലേക്കും പോവുകയായിരുന്നു. അനിൽകുമാറിന്റെ വീട്ടിലെ കവർച്ചയ്ക്കുശേഷം പ്രതിയെ പലരും കണ്ടതും വീട്ടുകാർക്ക് മേൽവിലാസം നൽകാനായതുമാണ് പൊലീസിനു തുണയായത്. നാട്ടുകാരിൽ നിന്ന് ഇയാളുടെ ഫോട്ടോയും ലഭിച്ചു. മോഷ്ടിച്ച സ്വർണം കോട്ടയത്തെ ഒരു കടയിൽ വിറ്റ് പണവുമായാണ് ആന്ധ്രയിലേക്കു കടന്നത്.</p>
    </article>
  </body>
</html>