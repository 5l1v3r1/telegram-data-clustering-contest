<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/massa-carrara/cronaca/massa-d%C3%A0-la-cittadinanza-onoraria-a-liliana-segre-1.4897267"/>
    <meta property="og:site_name" content="La Nazione"/>
    <meta property="article:published_time" content="2019-11-20T17:03:00+00:00"/>
    <meta property="og:title" content="Massa dà la cittadinanza onoraria a Liliana Segre"/>
    <meta property="og:description" content="Il sindaco Persiani (Lega): &quot;La comunità massese non può dimenticare gli orrori del passato&quot;"/>
  </head>
  <body>
    <article>
      <h1>Massa dà la cittadinanza onoraria a Liliana Segre</h1>
      <h2>Il sindaco Persiani (Lega): "La comunità massese non può dimenticare gli orrori del passato"</h2>
      <address>
        <time datetime="2019-11-20T17:03:00+00:00">20 Nov 2019, 17:03</time>
      </address>
      <p>Massa, 20 novembre 2019 - Cittadinanza onoraria del Comune di <b>Massa </b>a<b> Liliana Segre</b>: lo ha deciso il sindaco <b>Francesco Persiani </b>(Lega). "La comunità di Massa non può dimenticare gli orrori del passato - ha detto il primo cittadino spiegando le motivazioni della sua decisione - Non dovrà mai sottovalutare e trascurare tragedie incommensurabili come fu la Shoah, ma anzi proteggere figure che di quel terribile momento furono, loro malgrado, testimoni diretti e vittime".</p>
      <p>Per Persiani, sarà "un momento di forte presa di coscienza collettiva sugli orrori del passato", e "certo che avrei ottenuto un consenso unanime del Consiglio comunale, ho personalmente proposto di concedere la cittadinanza onoraria alla senatrice a vita Liliana Segre. Colei che troppo presto ebbe coscienza del suo essere ebrea, tra i pochi bambini sopravvissuti nel campo di concentramento di Auschwitz, da allora impegnata quotidianamente a mantenere vivi i valori della Costituzione. Portatrice sana e divulgatrice di valori morali e civili che devono essere per tutti noi fondanti e fondamentali".</p>
      <p>Nei giorni scorsi il sindaco ha anche presenziato alla nascita dell'associazione 'Amici Apuani Italia - Israele Massa-Carrarà, rivendicando con orgoglio la propria "storica vicinanza alla comunità ebraica, sia fisica che morale".</p>
      <p>© Riproduzione riservata</p>
    </article>
  </body>
</html>