<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/20/terra-cruda-e-bioedilizia-iniziative-a-macerata-e-treia/1327329/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-20T17:42:19+00:00"/>
    <meta property="og:title" content="Terra cruda e bioedilizia, iniziative a Macerata e Treia"/>
    <meta property="og:description" content="GLI APPUNTAMENTI in programma sabato dalle 12 al Tipico Tips e alle 15 al Museo Archeologico"/>
  </head>
  <body>
    <article>
      <h1>Terra cruda e bioedilizia, iniziative a Macerata e Treia</h1>
      <h2>GLI APPUNTAMENTI in programma sabato dalle 12 al Tipico Tips e alle 15 al Museo Archeologico</h2>
      <address><time datetime="2019-11-20T17:42:19+00:00">20 Nov 2019, 17:42</time> by <a rel="author">Marco Cencioni</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F20%2Fterra-cruda-e-bioedilizia-iniziative-a-macerata-e-treia%2F1327329%2F">Condividi44</a><a href="https://twitter.com/intent/tweet?text=Terra+cruda+e+bioedilizia%2C++iniziative+a+Macerata+e+Treia&amp;url=https%3A%2F%2Fwww.cronachemaceratesi.it%2F2019%2F11%2F20%2Fterra-cruda-e-bioedilizia-iniziative-a-macerata-e-treia%2F1327329%2F">Tweet</a>Email44 Condivisioni</p>
      <p> </p>
      <p> </p>
      <p><b>La terra cruda e la bioedilizia saranno protagoniste di due eventi promossi dall’Ecomuseo delle Case di Terra Villa Ficana in collaborazione con Terra Migaki Design e patrocinati dai Comuni di Macerata e Treia, entrambi soci dell’Associazione Città della Terra Cruda, partner sostenitore de “La terra è”, il progetto ideato e realizzato dall’assessorato alla Cultura con il patrocinio dei Comuni di Treia, Mogliano e Montegranaro, coordinato dall’architetto Anna Paola Conti, che si connota come un percorso per spiegare cosa sia, cosa sia stata e cosa possa essere la costruzione in terra cruda. </b>«L’Ecomuseo di Villa Ficana del Comune di Macerata si conferma un centro di produzione culturale innovativo sulla cultura della sostenibilità, sul valore del patrimonio culturale, e sulla capacità di costruire reti di territorio. È davvero un miracolo dell’ingegno umano pensare che le case di terra cruda nate come manufatti poveri oggi rappresentino un modello di bioedilizia. Merito delle comunità che hanno saputo salvarli e valorizzarli», sottolinea Stefania Monteverde assessore alla Cultura del Comune di Macerata.</p>
      <p><b>Sabato 23 novembre, alle 12, nella sala espositiva di Tipico Tips, in piazza della Libertà, verrà inaugurata la mostra “Case museo in terra cruda” frutto del lavoro di ricerca sulle case-museo in terra cruda condotto dal team Terramigakidesign, la mostra documentaria itinerante è stata presentata in occasione del Fuorisalone di Milano.</b> L’esposizione è patrocinata dalla cattedra Unesco per il suo approfondimento sul tema che fa riferimento alle categorie Demhist sulle case-museo e al patrimonio mondiale in terra cruda. Il lavoro, completo per quanto concerne il patrimonio italiano, è oggi una ricerca in itinere per gli altri contesti internazionali. Il momento inaugurale sarà sottolineato da un intervento di Sergio Sabbadini, architetto specializzato in “Tecnologie ecologiche ed alternative in edilizia”, fra i componenti di TerraMigakiDesign. Durante la mostra saranno esposte le opere del progetto “Terre Emerse: Eco Sculture in terra cruda” di Daria Carpineti, studentessa dell’Accademia di Belle Arti di Macerata. <b>Nel pomeriggio nella sala multimediale del Museo Archeologico di Treia, in via Nazario Sauro, alle 15 avrà inizio la conferenza dal titolo “Bioedilizia: la terra dal benessere al design”. L’architetto Sergio Sabbadini presenterà la terra cruda nell’attualità, toccando argomenti di particolare interesse con un approccio operativo che illustra e pone a confronto diverse esperienze svolte in Italia e all’estero.</b> L’iniziativa, patrocinata dall’Ordine Architetti Pianificatori Paesaggisti e Conservatori di Macerata prevede il rilascio di crediti per gli architetti tramite prenotazione obbligatoria sulla piattaforma iM@teria. Tutti gli eventi sono ad ingresso libero. Previsto un attestato di partecipazione per studenti. Info: <a href="http://www.ecomuseoficana.it/">www.ecomuseoficana.it</a>| <a href="mailto:museovillaficana@gmail.com">museovillaficana@gmail.com</a> | <a href="tel:0733470761">0733470761</a> (lunedì-venerdì 9-18).</p>
    </article>
  </body>
</html>