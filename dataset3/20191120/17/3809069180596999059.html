<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/football/superleague/article/1416866/o-paok-skanare-toys-diethneis-toy"/>
    <meta property="og:site_name" content="gazzetta.gr"/>
    <meta property="article:published_time" content="2019-11-20T17:53:06+00:00"/>
    <meta property="og:title" content="Ο ΠΑΟΚ… σκάναρε τους διεθνείς του"/>
    <meta property="og:description" content="Οι επιδόσεις των «ασπρόμαυρων» διεθνών παρουσιάζονται μέσα από την ΠΑΕ ΠΑΟΚ, καθώς πέραν των Λημνιού και Γιαννούλη, ο «Δικέφαλος» χαμογελά και για τους μικρούς διεθνείς του."/>
  </head>
  <body>
    <article>
      <h1>Ο ΠΑΟΚ… σκάναρε τους διεθνείς του</h1>
      <h2>Οι επιδόσεις των «ασπρόμαυρων» διεθνών παρουσιάζονται μέσα από την ΠΑΕ ΠΑΟΚ, καθώς πέραν των Λημνιού και Γιαννούλη, ο «Δικέφαλος» χαμογελά και για τους μικρούς διεθνείς του.</h2>
      <address><time datetime="2019-11-20T17:53:06+00:00">20 Nov 2019, 17:53</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>
        <b>Αναλυτικά η ΠΑΕ ΠΑΟΚ αναφέρει:</b>
      </p>
      <p>«Οι Δημήτρης Γιαννούλης και Δημήτρης Λημνιός ήταν εκ των κορυφαίων στις δύο εξαιρετικές εμφανίσεις της αναγεννημένης Εθνικής Ελλάδας κόντρα σε Αρμενία και Φινλανδία. Ο Τζον Φαντ Σιπ εμπιστεύτηκε τους δύο άσους του ΠΑΟΚ και αυτοί τον δικαίωσαν… πανηγυρικά. Μάλιστα η νίκη στην έδρα των Αρμενίων προήλθε από γκολ του Λημνιού , το πρώτο του με το αντιπροσωπευτικό μας συγκρότημα, μετά από ασίστ του Γιαννούλη , με τους δύο παίκτες να αγωνίζονται και στις δύο αναμετρήσεις και να είναι εξαιρετικοί. Ο Αλέξανδρος Πασχαλάκης έμεινε στον πάγκο από τον Ολλανδό τεχνικό.</p>
      <p>Ο Ίνγκι Ίνγκασον αγωνίστηκε σε ολόκλρη τη νίκη της Ισλανδίας μέσα στην έδρα της Μολδαβίας με 1-2, ενώ είδε από τον πάγκο το 0-0 στην Τουρκία. Οι Ισλανδοί έμειναν τρίτοι στον όμιλο πίσω από Γάλλους και Τούρκους και πάνω από τους Αλβανούς που ολοκλήρωσαν τις υποχρεώσεις τους με ισοπαλία 2-2 εντός με την Ανδόρα και ήττα με 0-2 από τη Γαλλία, με τον Ενέα Μιχάι να μένει στον πάγκο και στους δύο αγώνες.</p>
      <p>Ο Ομάρ Ελ Καντουρί δεν πήρε χρόνο συμμετοχής στη λευκή ισοπαλία του Μαρόκο με την Μαυριτανία για τα προκριματικά του Κυπέλλου Εθνών Αφρικής του 2021, ενώ και ο Γιάννης Μιχαηλίδης είδε από τον πάγκο την σπουδαία νίκη της Εθνικής Ελλάδας U21 επί της Σκωτίας, εκτός έδρας, που την έφερε στην κορυφή του ομίλου για τα προκριματικά του Πανευρωπαϊκού Πρωταθλήματος.</p>
      <p>O Ντόουγκλας Αουγκούστο έκανε το ντεμπούτο του με την Εθνική Βραζιλίας Κ23 περνώντας ως αλλαγή στο φιλικό κόντρα στις ΗΠΑ, ενώ είδε από τον πάγκο στο παιχνίδι κόντρα στην Αργεντινή σε διεθνές τουρνουά που διεξήχθη στην Ισπανία.</p>
      <p>Η Εθνική Νέων δεν κατάφερε να προκριθεί στην Elite Round του EURO 2020. Ηττήθηκε, στις καθυστερήσεις του αγώνα, από το Βέλγιο κι έμεινε στην τρίτη θέση του 4ου προκριματικού ομίλου, οι αγώνες του οποίου διεξήχθησαν στο Βέλγιο. Η Εθνική Νέων κέρδισε 5-1 την Αλβανία και ηττήθηκε 5-2 από την Ισλανδία. Ο Χρήστος Τζόλης χρησιμοποιήθηκε και στα τρία παιχνίδια.</p>
      <p>Η Εθνική Παίδων πέτυχε εμφατική πρόκριση κάνοντας το 3 στα 3 στον 9ο προκριματικό όμιλο του EURO 2020, Κέρδισε 6-1 το Αζερμπαϊτζάν, 5-1 το Καζακστάν και 2-0 τη Γερμανία με τον Γιώργο Κούτσια να πετυχαίνει τέσσερα γκολ και τον Βασίλη Κιτσάκη ένα. Εξι συνολικά ήταν οι νεαροί παίκτες του ΠΑΟΚ που συνέβαλαν τα μέγιστα στην πρόκριση της Εθνικής. Πρόκειται για τους Κουλιεράκη, Καράκουτη, Κιτσάκη, Κουτεντάκη, Κούτσια και Τσίκο. Οι αγώνες της φάσης Elite θα διεξαχθούν τον Μάρτιο του 2020. Η τελική φάση θα φιλοξενηθεί στην Εσθονία 21 Μαΐου – 6 Ιουνίου».</p>
    </article>
  </body>
</html>