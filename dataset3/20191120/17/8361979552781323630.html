<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/ruzumkov-pro-bogdana-i-dubinskogo-interv-yu-novini-ukrajini-50054714.html"/>
    <meta property="og:site_name" content="НВ"/>
    <meta property="article:published_time" content="2019-11-20T17:44:00+00:00"/>
    <meta property="og:title" content="Про Богдана та минуле у Партії регіонів. Головне з інтерв'ю Дмитра Разумкова"/>
    <meta property="og:description" content="20 листопада спікер Верховної Ради Дмитро Разумков дав інтерв'ю Українській правді. НВ зібрало його головні заяви."/>
  </head>
  <body>
    <article>
      <h1>Про Богдана та минуле у Партії регіонів. Головне з інтерв'ю Дмитра Разумкова</h1>
      <h2>20 листопада спікер Верховної Ради Дмитро Разумков дав інтерв'ю Українській правді. НВ зібрало його головні заяви.</h2>
      <address>
        <time datetime="2019-11-20T17:44:00+00:00">20 Nov 2019, 17:44</time>
      </address>
      <p><b>Про те, як став спікером Ради: </b>Це було рішення команди. Президент запропонував мене на посаду голови Верховної Ради. Я вдячний за це президенту. І вдячний команді Слуга народу, яка мене підтримала на цій посаді.</p>
      <p><b>Про те, чи збирає депутатів на неофіційні зустрічі без камер: </b>Бувають і такі наради. Я думаю, що коли менше камер, народні депутати, політики більш розкуті в плані дискусій з тих чи інших питань. Знімаються деякі особливості, пов’язані з політичною позицією, і більше конструктиву.</p>
      <p><b>Про неформальні групи у Слузі народу: </b>Тут нічого страшного не бачу. Дійсно будуть з’являтися якісь групи за направленістю. За професіональною, регіональною ознакою. Груп впливу, які б деструктивно впливали на роботу фракцій, тим більше парламенту, станом на сьогодні у Верховній Раді немає.</p>
      <p><b>Про поведінку нардепа Олександра Дубінського, який на з'їзді фракції Слуги народу під час виступу нового голови фракції Олександра Корнієнка зайшов до зали, почав демонстративно знімати себе на телефон, голосно сміятися та говорити:</b> Я вважаю, що це не зовсім правильна і некоректна поведінка. Але я думаю, що це питання вам треба адресувати Олександру Анатолійовичу (Дубінському — ред.). Комусь це подобається, комусь — ні.</p>
      <p><b>Про депутатів Слуги народу, які об'єднуються навколо Дубінського:</b> Дубінський… (Олександр Куницький, Максим Бужанський — ред.). Вони спілкуються, це нормально. Так звана група блогерів у цьому плані дійсно є, але називати її якоюсь неформальною або деструктивною, думаю, що не варто.</p>
      <p><b>Про формування списку Слуги народу: </b>У списках були люди, які були експертами, наприклад, їх представляв Володимир Зеленський на Право на владу. Були ті, які були представниками регіональних команд. Були ті, хто був представниками центрального штабу і пройшов фактично із самого початку і до кінця всю виборчу кампанію. Були колеги, які відносилися до так званої групи реформаторів, або колеги, які з ними працювали. Їх пропонував здебільшого Гончарук. Були представники громадянського суспільства, які долучилися до нашої команди. … Не було такого, що хтось когось просто запропонував.</p>
      <p><b>Про те, коли почав працювати у виборчому штабі Володимира Зеленського: </b>Якщо не помиляюся, з 9 жовтня 2018 року.</p>
      <p><b>Про <a href="https://nv.ua/ukr/ukraine/politics/razumkov-pro-zustrichi-iz-zelenskim-prohodyat-regulyarno-novini-ukrajini-50054537.html">координацію роботи з Офісом президента</a>:</b> Зустрічі не є таємними, іноді навіть вони публічно відбуваються. Вони проходять у форматі: Офіс президента, Верховна Рада України, представники Кабінету міністрів. Я вважаю, що це дуже конструктивно.</p>
      <p><b>Про те, чи ставиться Зеленський до Ради «як до придатку Офісу президента»: </b>Ні, в мене не складається такого враження.</p>
      <p><b>Про <a href="https://nv.ua/ukr/ukraine/politics/razumkov-pro-spilkuvannya-z-bogdanom-konfliktu-nemaye-mi-diskutuyemo-novini-ukrajini-50054540.html">конфлікт з Андрієм Богданом</a>: </b>Різні бувають дискусії. Бувають достатньо жорсткі, і з Андрієм Йосиповичем так само. Це нормальна життєва і робоча обстановка, я не бачу тут великих проблем. Я не розумію, що таке конфлікт. Дискутуємо ми.</p>
      <p>Читайте також:<br/><a href="https://nv.ua/ukr/ukraine/politics/konflikt-bakanova-i-bogdana-shcho-stalosya-feyk-chi-ni-novini-ukrajini-50051427.html">&amp;nbspДим без вогню. Як Іван Баканов з Андрієм Богданом (не) «побилися»</a></p>
      <p><b>Про те, як потрапив у команду Володимира Зеленського: </b><a href="https://nv.ua/ukr/ukraine/politics/razumkov-rozpoviv-yak-potrapiv-do-zelenskogo-novini-ukrajini-50054631.html">Мене до Володимира Олександровича привів і познайомив Іван Баканов</a>. Мене з ним познайомили наші спільні друзі. Вийшло так, що після цього в мене відбулася зустріч із президентом, на той час ще з кандидатом, і через два дні я вийшов на роботу до офіса.</p>
      <p><b>Про співпрацю з Сергієм Тігіпком: </b>Я був членом штабу і під час президентських виборів, і в технологічній групі працював. Після цього я фактично виконував функції керівника протоколу, віце-прем'єра. Після того ще була побудова партії Сильна Україна. Не підтримував (злиття Сильної України і Партії регіонів — ред.). Тому що було дуже багато вкладено душі в цей проект і дуже багато людей були ефективними членами.</p>
      <p><b>Про членство в Партії регіонів: </b><a href="https://nv.ua/ukr/ukraine/politics/razumkov-pro-chlenstvo-v-partiji-regioniv-i-pidtrimku-yanukovicha-50054567.html">Я був у Партії регіонів</a>, але я не був у молодіжному крилі Партії регіонів. Я один раз приймав участь у (місцевих — ред.) виборах (як член Партії регіонів — ред.). У 10-му році я вийшов з Партії регіонів.</p>
      <p><b>Про те, чи підтримував політику Віктора Януковича:</b> До 2010 року — так. Але після того, як відбулися вибори, мені здається, почалися невідворотні процеси в політичній силі, і це призвело до того, до чого призвело. В мене на той час, мабуть, зіграло ключову роль не хто більше подобався, а зіграв, знаєте, внутрішній протест. Тому що в Києві ти або підтримував Ющенка, або ти був, кажучи російською мовою, «ізгоєм». Я не підтримував Ющенка.</p>
      <p><b>Про те, чи голосував у 2010 році за Віктора Януковича:</b> Так, голосував.</p>
      <p><b>Про те, чи підтримував Євромайдан:</b> Так. Особливо після того, як стали відбуватися речі, яких не повинно бути в європейській державі.</p>
      <p><b>Про те, <a href="https://nv.ua/ukr/ukraine/politics/doplati-v-sluzi-narodu-zayava-razumkova-novini-ukrajini-50054581.html">чи є у нардепів із фракції Слуги народу додаткові доплати</a>:</b> Ні, немає.</p>
      <p><b>Про заяву Анни Скороход, що депутатам доплачують по $5 тисяч: </b>По-перше, треба зрозуміти, хто це робив. По-друге, я прибічник того, щоб не в ЗМІ про це казати, а звернутися до НАБУ.</p>
      <p><b>Про те, чи пропонував хтось доплату йому і яка у нього зарплата: </b>Ні. На цій посаді мені ніхто нічого не приходив і не пропонував. (Моя зарплата — ред.) десь порядка 40 тисяч гривень у залежності від того, скільки робочих днів у місяці. Я достатньо непогано себе почував у фінансовому плані до цього. Крім того, у мене ще дружина працює.</p>
      <p><b>Про те, чи можливі <a href="https://nv.ua/ukr/ukraine/politics/razumkov-pro-dostrokovi-vibori-v-radu-ne-bachu-peredumov-novini-ukrajini-50054548.html">ротації в Кабміні після Нового року</a>: </b>Станом на сьогодні я таких передумов не бачу.</p>
      <p><b>Про те, чи можливі дострокові вибори в Раду:</b> Я не бачу сьогодні передумов, які могли б це викликати. Це (виключення із фракції Слуги народу двох нардепів — ред.) не є передумовою для проведення дострокових виборів.</p>
    </article>
  </body>
</html>