<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/plus/epixeirimatikotita/article/1416856/o-ivan-savvidis-ependyei-kai-sto-horo-tis-naytilias"/>
    <meta property="og:site_name" content="+PLUS.gr"/>
    <meta property="article:published_time" content="2019-11-20T17:29:00+00:00"/>
    <meta property="og:title" content="Ο Ιβάν Σαββίδης επενδύει και στο χώρο της ναυτιλίας"/>
    <meta property="og:description" content="Ο ομογενής επιχειρηματίας, μετά από σειρά επενδύσεων ( ΠΑΕ ΠΑΟΚ, ξενοδοχειακές επιχειρήσεις, Σουρωτή λιμάνι της Θεσσαλονίκης), επεκτείνει την  δραστηριότητα του και στο ναυτιλιακό τομέα."/>
  </head>
  <body>
    <article>
      <h1>Ο Ιβάν Σαββίδης επενδύει και στο χώρο της ναυτιλίας</h1>
      <h2>Ο ομογενής επιχειρηματίας, μετά από σειρά επενδύσεων ( ΠΑΕ ΠΑΟΚ, ξενοδοχειακές επιχειρήσεις, Σουρωτή λιμάνι της Θεσσαλονίκης), επεκτείνει την  δραστηριότητα του και στο ναυτιλιακό τομέα.</h2>
      <address><time datetime="2019-11-20T17:29:00+00:00">20 Nov 2019, 17:29</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Ο κ. Ιβάν Σαββίδης, σύμφωνα με ασφαλείς πληροφορίες, είναι έτοιμος να επενδύσει και στο ναυτιλιακό κλάδο, γι’ αυτό το λόγο έχει αναθέσει σε μεγάλη διεθνή συμβουλευτική εταιρεία να ερευνήσει το χώρο του ελληνικού ναυτιλιακού κλάδου προκειμένου να βρεθούν οι κατάλληλες επενδυτικές ευκαιρίες.</p>
      <p>Ο ιδιοκτήτης της ΠΑΕ ΠΑΟΚ, όπως ενημέρωσε πρόσφατα και τον Πρωθυπουργό κ. Κυριάκο Μητσοτάκη στην συνάντηση που είχαν στο Μέγαρο Μαξίμου, έχει αποφασίσει να στηρίξει την ελληνική οικονομία, μέσα από μια σειρά νέων μεγάλων επενδύσεων, μετά τις επενδύσεις στις οποίες έχει προχωρήσει τα τελευταία χρόνια στη χώρα μας, μέσω του ΠΑΟΚ, του Μακεδονία Παλλάς, της Σουρωτής και της συμμετοχής του με ένα σημαντικό ποσοστό στο λιμάνι Θεσσαλονίκης.</p>
      <p>Όπως αναφέρουν οι πληροφορίες, η απόφαση του κ. Ιβάν Σαββίδη, ο οποίος εντός του 2019 έχει ολοκληρώσει την πώληση της Donskoy Tabak στη JTI έναντι 1,6 δισ. ευρώ, για μεγάλες επενδύσεις στην Ελλάδα είναι οριστική και μάλιστα βρίσκει σύμφωνη και την κυβέρνηση.  </p>
      <p>Θα πρέπει να σημειωθεί ότι η βρίσκεται στην τελική ευθεία για την ολοκλήρωσή της η διαδικασία απόκτησης του ιστορικού ξενοδοχείου Πόρτο Καρράς στη Χαλκιδική, μια επένδυση που θα ξεπεράσει τα 200 εκατ. ευρώ.</p>
    </article>
  </body>
</html>