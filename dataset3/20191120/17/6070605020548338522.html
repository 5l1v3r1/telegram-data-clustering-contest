<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/Despesa-turistica-record-Catalunya-setembre_0_2347565399.html"/>
    <meta property="og:site_name" content="Ara.cat"/>
    <meta property="article:published_time" content="2019-11-20T17:57:43+00:00"/>
    <meta property="og:title" content="Despesa turística rècord a Catalunya fins al setembre"/>
    <meta property="og:description" content="Els visitants estrangers han gastat 17.400 milions d'euros en nou mesos, un 4% més que l'any passat"/>
  </head>
  <body>
    <article>
      <h1>Despesa turística rècord a Catalunya fins al setembre</h1>
      <h2>Els visitants estrangers han gastat 17.400 milions d'euros en nou mesos, un 4% més que l'any passat</h2>
      <address>
        <time datetime="2019-11-20T17:57:43+00:00">20 Nov 2019, 17:57</time>
      </address>
      <p>Els estrangers que van visitar Catalunya al setembre van gastar més de 2.270 milions d'euros al territori. Això és un 4% més del que havien gastat un any abans, cosa que equival a 91 milions d'euros més i a un nou rècord. L'indicador també puja si es té en compte el que ha passat des del gener: la despesa acumulada dels turistes estrangers a Catalunya s'eleva als 17.400 milions d'euros, també un 4% més que els primers nou mesos del 2018. Així, tot i que l’Institut Nacional d’Estadística va publicar a principi de mes que al setembre l'increment en termes d'arribada de turistes estrangers era bastant més discret que en altres comunitats, Catalunya lidera el rànquing estatal en termes de despesa estrangera.</p>
      <p>
        <a href="https://www.ara.cat/societat/Barcelona-Colau-tots-records-turistics_0_2313968751.html">La Barcelona de Colau bat tots els rècords turístics</a>
      </p>
      <p>A Espanya, la xifra supera els 9,700 milions d'euros, cosa que també assenyala un creixement d'un 1,7% respecte al setembre del 2018. D'aquesta quantitat, un 23,5% van anar a parar a Catalunya, que encapçala el llistat, tot i que a poca distància de les Illes Balears –que se'n van endur un 22%– i gairebé deu punts per davant d'Andalusia, que rep el 14,4% de la despesa.</p>
      <p>El departament de Treball, Afers Socials i Famílies de la Generalitat de Catalunya ha calculat que, de mitjana, cada turista va gastar uns 1.100 euros, també prop d'un 4% més que un any abans. De fet, l'únic indicador que registra un descens és la despesa per viatge i dia: 185 euros, un 3,7% menys que el 2018. En el cas de setembre, l'import més elevat prové del turista rus (que es deixa, de mitjana, uns 1.500 euros per persona), mentre que pel que fa a la despesa per viatge i dia, lidera el viatger nord-americà (321 euros).</p>
      <h3>El turista que més gasta és el nord-americà</h3>
      <p>La despesa global dividida en percentatges mostra que els turistes procedents de Bèlgica i Suïssa són els que més van contribuir a l'increment detectat al setembre, malgrat que en xifres absolutes els que més van gastar van ser els nord-americans. Les dades mostren, però, que els turistes que més diners han deixat a Catalunya són els francesos (2.080 milions d'euros), molt a prop dels nord-americans (2.076 milions d'euros). En els primers nou mesos del 2019, els turistes gals, nord-americans i britànics (en aquest ordre) han aportat en conjunt un terç de la despesa del període, un 33,4%.</p>
    </article>
  </body>
</html>