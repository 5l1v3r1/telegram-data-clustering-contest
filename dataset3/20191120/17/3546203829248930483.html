<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_675956852_Obyasneno_Zashto_Mourinyo_shte_e_starshi-trenyor_a_ne_menidjar_na_Totnam"/>
    <meta property="og:site_name" content="webcafé"/>
    <meta property="article:published_time" content="2019-11-20T17:08:00+00:00"/>
    <meta property="og:title" content="Обяснено: Защо Моуриньо ще е старши-треньор, а не мениджър на Тотнъм?"/>
    <meta property="og:description" content="Каква е разликата?"/>
  </head>
  <body>
    <article>
      <h1>Обяснено: Защо Моуриньо ще е старши-треньор, а не мениджър на Тотнъм?</h1>
      <address><time datetime="2019-11-20T17:08:00+00:00">20 Nov 2019, 17:08</time> by <a rel="author" href="https://www.webcafe.bg/author/id_4_Sportcafe" target="_blank">Sportcafe</a></address>
      <figure>
        <img src="https://images.webcafe.bg/2019/11/20/mourinho-tottenham/1170x744.jpg"/>
        <figcaption>Жозе Моуриньо подписа договор до лятото на 2023 г.</figcaption>
      </figure>
      <p>
        <b>Жозе Моуриньо замени Маурисио Почетино начело на Тотнъм.</b>
      </p>
      <p>Аржентинецът бе уволнен след пет години и половина на поста, а 11 часа по-късно Моуриньо седна на мястото му.</p>
      <p>Но Жозе застава на чело на „шпорите“ като старши-треньор, а не като мениджър.</p>
      <p>Старши-треньор бе в началото и работната характеристика на Почетино, когато бе назначен през 2015-а, преди да стане мениджър с новия си договор година по-късно.</p>
      <p>„Съгласихме се, че ще бъде добре както за мен, така и за клуба – за всички. Вярно е, че „мениджър“ е позиция, която е различна от старши-треньора. Може би, аз съм бил мениджъра още от първия ден, в който пристигнах, и, може би, описва работата ми по-добре“, каза тогава Почетино.</p>
      <p>След като бе уволнен във вторник, Тотнъм приложи същата тактика и Моуриньо бе назначен като старши-треньор.</p>
      <p>
        <b>Какво означава да си старши-треньор и не мениджър?</b>
      </p>
      <p>Основната разлика между двете е, че старши-треньорът не отговаря за трансферите и трансферната политика. Някой друг над него в клуба има тази работа.</p>
      <p>Почетино го описа най-добре, когато говори по този въпрос през летния трансферен прозорец:</p>
      <p>„Всички тези неща, които ще се случат и които няма да се случат: продажба и купуването на футболисти, удължаване на договори и прекратяването им, мисля, че не са в моите ръце. Те са в ръцете на клуба и на Даниел Леви. В момента водя отбора по възможно най-добрия начин.</p>
      <p>Може би клубът трябва да промени служебната ми характеристика, защото работата ми в момента е да тренирам и да водя отбора. Това не е въпрос към мен, а въпрос към клуба. Може би клубът ще смени името на позицията ми.</p>
      <p>Разбира се, че аз съм треньорът – решавам стратегията, с която ще играем, наблюдавам тренировките, отговарям за духа и философията, но мисля, че съм просто треньорът.“</p>
      <p>
        <b>Въпреки че сме свикнали да ги наричаме мениджъри, Моуриньо не е единственият старши-треньор сред топ клубовете във Висшата лига в момента. Унай Емери и Франк Лампард също са старши-треньори, а не мениджъри, съответно, на Арсенал и Челси.</b>
      </p>
      <p>Разбира се, Жозе ще има думата при решаването за трансферната политика на Тотнъм, но крайното решение ще бъде на президента Даниел Леви.</p>
      <related>
        <a href="https://www.webcafe.bg/sportcafe/avantage/id_1667747802_Joze_v_Totnam_Hronika_na_edna_predizvestena_smart"/>
        <a href="https://www.webcafe.bg/sportcafe/avantage/id_427781395_Edna_surova_no_neizbejna_razdyala_"/>
      </related>
    </article>
  </body>
</html>