<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/odbudowuja-populacje-zajecy-kilkaset-kolejnych-zwierzat-niebawem-trafi-na-wolnosc/"/>
    <meta property="og:site_name" content="lublin112.pl"/>
    <meta property="article:published_time" content="2019-11-20T17:37:00+00:00"/>
    <meta property="og:title" content="Odbudowują populację zajęcy. Kilkaset kolejnych zwierząt niebawem trafi na wolność"/>
    <meta property="og:description" content="W siedmiu miejscach naszego regionu wiosną pojawi się znacznie więcej zajęcy. Zwierzęta te pochodzą z hodowli i przez najbliższe miesiące będą przebywały w wolierach przyzwyczajając się do życia w naturalnym środowisku."/>
  </head>
  <body>
    <article>
      <h1>Odbudowują populację zajęcy. Kilkaset kolejnych zwierząt niebawem trafi na wolność</h1>
      <address>
        <time datetime="2019-11-20T17:37:00+00:00">20 Nov 2019, 17:37</time>
      </address>
      <p>
        <b>W siedmiu miejscach naszego regionu wiosną pojawi się znacznie więcej zajęcy. Zwierzęta te pochodzą z hodowli i przez najbliższe miesiące będą przebywały w wolierach przyzwyczajając się do życia w naturalnym środowisku.</b>
      </p>
      <p>W siedmiu miejscach w naszym regionie wybudowane zostały specjalne woliery adaptacyjne, do których właśnie trafiają zakupione w hodowlach zające. Zwierzęta będą w nich przebywały przez trzy miesiące, po czym wiosną zostaną wypuszczone na wolność. W tym czasie mają się przyzwyczaić do życia w naturalnym środowisku. Woliery powstały na terenach, gdzie zające będą później żyły. Są to miejscowości Cezaryn w powiecie ryckim, Rudka, Poczekajka i Leśniczówka w powiecie chełmskim, Stary Tartak w powiecie lubartowskim, Hola w powiecie bialskim oraz Pańków w powiecie tomaszowskim.</p>
      <p>Zające zostały zakupione w ramach prowadzonego w naszym regionie od 2009 roku programu odbudowy populacji zwierzyny drobnej. Zainicjował go i dofinansowuje marszałek województwa. Głównym celem jest wzmocnienie drastycznie spadającej w Polsce liczebności zajęcy. Uczestniczące w nim koła łowieckie i nadleśnictwa zobowiązały się nie tylko do zawieszenia na pięć lat polowań na te zwierzęta i intensyfikacji odstrzału drapieżników, ale także do opieki nad powierzonymi im zającami. Nad programem opiekę naukową sprawuje prof. dr hab. Roman Dziedzic z Uniwersytetu Przyrodniczego w Lublinie.</p>
      <p>Program ten obejmuje także kuropatwy. Przed laty zwierząt tych na Lubelszczyźnie było bardzo dużo, jednak różnego rodzaju czynniki redukcyjne spowodowały, że ich liczebność na przestrzeni zaczęła drastycznie spadać. Kiedy doszło do tego, że zająca czy kuropatwy w naszym regionie praktycznie już nie można było spotkać, wszczęto alarm i podjęto działania mające na celu podniesienie ich populacji. Zidentyfikowano też sfery działań, jakie powinny być podejmowane przez instytucje zaangażowane w rozwój populacji zwierzyny drobnej.</p>
      <p>Łącznie przez cały okres trwania programu, czyli od 2010 do 2019 roku, zakupiono a następnie wypuszczono na wolność 2320 zajęcy. W jego realizację włączyło się 11 kół łowieckich i 2 nadleśnictwa. Dzięki temu średnie zagęszczenie tych zwierząt na 100 hektarów w obwodach, gdzie był realizowany program, wzrosło średnio od 3 do 6 osobników.</p>
      <figure>
        <img src="https://www.lublin112.pl/wp-content/uploads/2019/11/211-1.jpg"/>
      </figure>
      <p>(fot. Urząd Marszałkowski/archiwum)</p>
    </article>
  </body>
</html>