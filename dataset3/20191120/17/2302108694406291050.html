<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/ministrul-de-externe-bogdan-aurescu-la-intalnire-cu-omologul-sau-francez-din-perspectiva-romaniei-nato-nu-e-in-criza.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-20T17:58:52+00:00"/>
    <meta property="og:title" content="Ministrul de Externe Bogdan Aurescu, la întâlnire cu omologul său francez: Din perspectiva României, NATO nu e în criză"/>
    <meta property="og:description" content="Ministrul Afacerilor Externe, Bogdan Aurescu, a avut, miercuri, în marja reuniunii ministeriale NATO de la Bruxelles, o întrevedere bilaterală cu"/>
  </head>
  <body>
    <article>
      <h1> Ministrul de Externe Bogdan Aurescu, la întâlnire cu omologul său francez: Din perspectiva României, NATO nu e în criză </h1>
      <address><time datetime="2019-11-20T17:58:52+00:00">20 Nov 2019, 17:58</time> by <a rel="author">Redacția</a></address>
      <p>Ministrul Afacerilor Externe, Bogdan Aurescu, a avut, miercuri, în marja reuniunii ministeriale NATO de la Bruxelles, o întrevedere bilaterală cu ministrul francez pentru Europa şi Afaceri Externe, Jean-Yves Le Drian. Cei doi oficiali au discutat despre impactul declaraţiilor recente ale preşedintelui Macron privind NATO, ministrul Aurescu arătând că, din perspectiva României, „Alianţa nu este în criză, fiind necesară continuarea procesului de adaptare”, informează un comunicat al Ministerului Afacerilor Externe (MAE) transmis de <a href="https://www.agerpres.ro/politica/2019/11/20/ministrul-aurescu-s-a-intalnit-cu-omologul-sau-francez-din-perspectiva-romaniei-nato-nu-e-in-criza--406502">Agerpres.ro.</a></p>
      <p>În acelaşi timp, arată sursa citată, ministrul a opinat că „un proces de reflecţie asupra viitorului NATO în noul context global de securitate poate fi util, acesta putând fi conectat cu o viitoare dezbatere privind un nou concept strategic al Alianţei, care să îl înlocuiască pe cel precedent, adoptat în 2010 la summitul aliat de la Lisabona”.</p>
      <p>Bogdan Aurescu a evocat Declaraţia Comună privind Parteneriatul Strategic semnată în 2018 de către preşedinţii Klaus Iohannis şi Emmanuel Macron, care a relansat relaţia bilaterală şi a propus finalizarea în perioada următoare a Foii de parcurs în aplicarea acesteia, care să fie pregătită pentru semnare de către premierii celor două ţări cu ocazia unei prime întâlniri la acest nivel. Foaia de parcurs actualizată a Parteneriatului Strategic este menită să stabilească un nivel superior de cooperare bilaterală, europeană şi la nivel internaţional, a precizat MAE.</p>
      <p>De asemenea, Aurescu a propus activarea şi reunirea formatului 2+2 (miniştrii de Externe şi ai Apărării) în cadrul Parteneriatului Strategic, propunere primită cu deschidere de omologul francez.</p>
      <p>Potrivit sursei citate, ministrul Aurescu a reiterat, în cadrul discuţiei, obiectivul prioritar al României de aderare la spaţiul Schengen, arătând că ţara noastră se bazează pe susţinerea Franţei în acest sens.</p>
      <p>Menţionând Preşedinţia română a Consiliului Uniunii Europene din prima parte a acestui an şi buna cooperare cu Franţa pe durata acestui mandat, Bogdan Aurescu a evocat potenţialul de cooperare bilaterală inclusiv la nivelul UE, exprimând interesul pentru un dialog aprofundat pe teme de actualitate ale agendei europene.</p>
      <p>Oficialul român a abordat şi politica de securitate, propunând ca Franţa să examineze posibilitatea unei prezenţe militare crescute în sudul flancului estic, în România, în cadrul Brigăzii multinaţionale.</p>
      <p>
        <i>sursa foto: Diplomatic Pouch</i>
      </p>
    </article>
  </body>
</html>