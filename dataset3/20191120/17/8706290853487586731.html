<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/685565/kke-ta-kyvernitika-metra-gia-to-prosfygiko-enischyoun-to-ratsismo"/>
    <meta property="og:site_name" content="enikos.gr"/>
    <meta property="article:published_time" content="2019-11-20T17:10:00+00:00"/>
    <meta property="og:title" content="ΚΚΕ: Τα κυβερνητικά μέτρα για το προσφυγικό ενισχύουν το ρατσισμό"/>
    <meta property="og:description" content="Σε ανακοίνωση του το γραφείο Τύπου του ΚΚΕ και σχολιάζοντας τα μέτρα που ανακοίνωσε η..."/>
  </head>
  <body>
    <article>
      <h1>ΚΚΕ: Τα κυβερνητικά μέτρα για το προσφυγικό ενισχύουν το ρατσισμό</h1>
      <address>
        <time datetime="2019-11-20T17:10:00+00:00">20 Nov 2019, 17:10</time>
      </address>
      <p>Σε ανακοίνωση του το γραφείο Τύπου του <a href="http://www.enikos.gr/politics/685357/theodorikakos-gia-psifo-apodimon-opou-yparxoun-zitimata-tha-ginou">ΚΚΕ </a>και σχολιάζοντας τα μέτρα που ανακοίνωσε η Κυβέρνηση για το Προσφυγικό – Μεταναστευτικό, επισημαίνει ότι «τα μέτρα που ανακοίνωσε η κυβέρνηση της ΝΔ για το προσφυγικό ζήτημα ενισχύουν ακόμα περισσότερο τον εγκλωβισμό και την καταστολή των αιτούντων άσυλο, όπως και την ταλαιπωρία του ντόπιου ελληνικού πληθυσμού.</p>
      <p>Καλλιεργούν και τροφοδοτούν το ρατσισμό και τις ξενοφοβικές αντιδράσεις. Είναι μέτρα επικίνδυνα τόσο για τους πρόσφυγες όσο και για τον ελληνικό λαό, τα οποία μάταια προσπαθούν να διαχειριστούν το αίσχος που δημιουργεί η συμφωνία ΕΕ – Τουρκίας, που υπέγραψε η κυβέρνηση του ΣΥΡΙΖΑ και συνεχίζει αυτή της ΝΔ».</p>
      <p>Όπως επισημαίνεται στη συνέχεια της σχετικής ανακοίνωσης, «τα κυβερνητικά μέτρα σκοπεύουν να γεμίσουν τα πέντε νησιά με τεράστια στρατόπεδα συγκέντρωσης, δηλαδή hotspot-φυλακές, τύπου Αμυγδαλέζας, χωρητικότητας πάνω από 5.000 ανθρώπους το κάθε ένα, πολύ μεγαλύτερα από τη σημερινή χωρητικότητά τους.</p>
      <p>Τη στιγμή που οι δομές αιτούντων άσυλο έχουν τραγικές ελλείψεις σε υγειονομικό προσωπικό, που ένα βρέφος πέθανε από αφυδάτωση στη Μόρια, που η πλειοψηφία των παιδιών προσφύγων δεν έχει ακόμη καμία πρόσβαση στην εκπαίδευση, η κυβέρνηση προκαλεί ισχυριζόμενη ότι τιμάει τη σημερινή Παγκόσμια Μέρα για τα Δικαιώματα του Παιδιού με τη δημιουργία Εθνικού Συντονιστή για τα ασυνόδευτα παιδιά, τα οποία θα εγκλωβίζει σε στρατόπεδα συγκέντρωσης!</p>
      <p>Όσο για τα κυβερνητικά μέτρα που αφορούν τις τοπικές κοινωνίες αυτά είναι πραγματικός εμπαιγμός για τους εργαζόμενους και τα λαϊκά στρώματα αυτών των περιοχών.</p>
      <p>Τα απαράδεκτα αντιλαϊκά μέτρα πρέπει να απαντηθούν από το μαζικό κίνημα. Να αυξηθεί η αλληλεγγύη και η πάλη για:</p>
      <p>-Να κλείσουν όλα τα hotspots και να μη δημιουργηθεί κανένα νέο κέντρο - φυλακή. Να μεταφέρονται οι αιτούντες άσυλο στην ηπειρωτική Ελλάδα σε δημόσιους, ανοιχτούς και αξιοπρεπείς χώρους φιλοξενίας και στη συνέχεια, με γρήγορες διαδικασίες, στις χώρες προορισμού τους. Να προχωρήσουν άμεσα οι οικογενειακές επανενώσεις σε χώρες της ΕΕ. Να ληφθούν ουσιαστικά μέτρα για τους ασυνόδευτους ανήλικους.</p>
      <p>-Να επισπευστούν οι διαδικασίες για τη χορήγηση ασύλου σε όλους όσοι προέρχονται από χώρες πολέμων, χώρες που ζουν κάτω από κατοχή, καθώς και σε θύματα αντιδραστικών καθεστώτων.</p>
      <p>-Να εξασφαλιστεί δωρεάν και πλήρης ιατροφαρμακευτική περίθαλψη και πρόσβαση στην εκπαίδευση.</p>
      <p>-Να γίνουν προσλήψεις μόνιμου προσωπικού στις αντίστοιχες υπηρεσίες, με την απορρόφηση και του προσωπικού που εργάζεται σε δομές των νησιών.</p>
      <related>
        <h4>σχετικά άρθρα</h4>
        <a href="http://www.enikos.gr/politics/685477/varoufakis-ston-realfm-978-afto-pou-ginetai-tora-einai-na-spernou%0A%20%20%20%20%0A"/>
        <a href="http://www.enikos.gr/politics/685487/afto-einai-to-schedio-tis-kyvernisis-gia-to-metanasteftiko-louket%0A%20%20%20%20%0A"/>
        <a href="http://www.enikos.gr/politics/685385/dimoskopisi-pos-axiologoun-oi-polites-tous-ypourgous-tis-kyvernis%0A%20%20%20%20%0A"/>
        <a href="http://www.enikos.gr/politics/685357/theodorikakos-gia-psifo-apodimon-opou-yparxoun-zitimata-tha-ginou%0A%20%20%20%20%0A"/>
        <a href="http://www.enikos.gr/politics/685154/piges-syriza-gia-prosfygiko-kalosorizoume-ton-mitsotaki-kai-ti-nd%0A%20%20%20%20%0A"/>
        <a href="http://www.enikos.gr/politics/685176/mitsotakis-sti-handelsblatt-i-ellada-tha-einai-mia-alli-chora-se-%0A%20%20%20%20%0A"/>
        <a href="http://www.enikos.gr/politics/685116/plevris-megali-kai-tolmiri-parachorisi-tis-kyvernisis-i-dynatotit%0A%20%20%20%20%0A"/>
        <a href="http://www.enikos.gr/politics/684886/koutsoumpas-stin-poreia-tou-polytechneiou-didaskomaste-apo-tin-is%0A%20%20%20%20%0A"/>
        <a href="http://www.enikos.gr/politics/684597/yperpsifistike-to-athlitiko-nomoschedio%0A%20%20%20%20%0A"/>
      </related>
    </article>
  </body>
</html>