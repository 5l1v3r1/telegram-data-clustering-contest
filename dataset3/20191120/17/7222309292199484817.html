<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hbl.fi/artikel/sannfinlandarnas-fusksiffror-under-lupp-da-riksdagen-debatterade-oppositionens-skuggbudgetar/"/>
    <meta property="og:site_name" content="HBL"/>
    <meta property="article:published_time" content="2019-11-20T17:56:00+00:00"/>
    <meta property="og:title" content="Sannfinländarnas ”fusksiffror” under lupp då riksdagen debatterade oppositionens skuggbudgetar"/>
    <meta property="og:description" content="Oppositionen har gått åt regeringen i sina skuggbudgetar. Nu var det regeringens tur att slå tillbaka."/>
  </head>
  <body>
    <article>
      <h1>Sannfinländarnas ”fusksiffror” under lupp då riksdagen debatterade oppositionens skuggbudgetar</h1>
      <h2>Oppositionen har gått åt regeringen i sina skuggbudgetar. Nu var det regeringens tur att slå tillbaka.</h2>
      <address><time datetime="2019-11-20T17:56:00+00:00">20 Nov 2019, 17:56</time> by <a rel="author">Henri Forss/SPT</a></address>
      <p>Riksdagen debatterade oppositionens skuggbudgetar i plenum på onsdagen. Debatten blev emellanåt något stökig och riksdagens talman <b>Matti</b> <b>Vanhanen</b> (C) var tvungen att ingripa ett flertal gånger mot störande mellanrop.</p>
      <p>Debatten började med oppositionspartiernas anföranden. Oppositionspartierna presenterade sina skuggbudgetar som lyfter fram partiernas hjärtefrågor.</p>
      <p>Sannfinländarna talade om invandring, Samlingspartiet om samhällsekonomin, Kristdemokraterna om familjer och Rörelse Nu om företagande och klimatförändringen.</p>
      <p>Finansminister <b>Mika</b> <b>Lintilä</b> (C) tackade för förslagen som representant för regeringen, men efterlyste mera realism i en släng mot oppositionen.</p>
      <p>
        <b>Invandringens dolda effekter</b>
      </p>
      <p>Efter de inledande anförandena följde en häftig debatt. Sannfinländarnas skuggbudget fick en hel del kritik för några räknefel som regeringspartierna upptäckt.</p>
      <p>– Det är väldigt sorgligt att det största oppositionspartiet presenterar fusksiffor och skrattretande ekonomisk analys. Enligt våra uträkningar har ni ett räknefel på en halv miljard euro i er skuggbudget, sade <b>Antti</b> <b>Kurvinen</b> (C).</p>
      <p>Enligt honom och flera andra riksdagsledamöter ägnar sig Sannfinländarna åt att avsiktligt vilseleda och lura folket.</p>
      <p>– När man är det största oppositionspartiet har man ett visst ansvar. Här finns ett hål på en miljard euro. Jag hade väntat mig mera av er, sade <b>Anders</b> <b>Adlercreutz</b> (SFP).</p>
      <p>Sannfinländarnas ordförande <b>Jussi</b> <b>Halla-aho</b> försvarade partiets skuggbudget, men halkade strax in på ett bekant spår.</p>
      <p>– Invandringen och dess effekter på de offentliga finanserna är ett problem som inte kan lösas genom att pussla inom nästa års budget. Endast en liten del av den skadliga invandringens kostnader syns i budgeten, sade han.</p>
      <p>
        <b>Nya jobb eller inte</b>
      </p>
      <p>Även Samlingspartiet fick en skopa kritik av regeringspartierna. Udden av kritiken hade att göra med partiets inställning till diverse sociala bidrag.</p>
      <figure>
        <img src="https://doeho6k8shw5z.cloudfront.net/imengine/image.php?uuid=0c1bc3b2-7c15-466d-8e25-725571618246&amp;type=preview&amp;source=0c1bc3b2-7c15-466d-8e25-725571618246&amp;function=hardcrop&amp;width=1200&amp;height=675&amp;q=80"/>
        <figcaption>Sannfinländarnas ordförande Jussi Halla-aho fokuserade på invandringen och dess kostnader – som enligt honom till stor del är dolda och därmed inte syns i regeringens budget.<cite>Bild: Markku Ulander/Lehtikuva</cite></figcaption>
      </figure>
      <p>– Samlingspartiet skär 600 miljoner euro i utkomststödet, bostadsbidraget och arbetslöshetsskyddet. Låginkomsttagarna förlorar en betydande del av sin köpkraft, vilket innebär ökande ojämlikhet, sade <b>Jukka</b> <b>Gustafsson</b> (SDP).</p>
      <p>Statsminister Rinne var på samma spår.</p>
      <p>– När man ser på den sammantagna effekten av era åtgärder, innebär det att de lägsta inkomstgrupperna förlorar hundratals euro samtidigt som de högsta inkomstgrupperna vinner nästan tusen euro, sade Rinne.</p>
      <p><b>Läs mer:</b> <a href="https://www.hbl.fi/artikel/samlingspartiet-foreslar-att-arbetslosa-inte-skall-tjana-in-pension-vill-sanka-skatter-och-satsa-p/">Samlingspartiet föreslår att arbetslösa inte skall tjäna in pension – vill sänka skatter och satsa på skolor</a></p>
      <p>Samlingspartiets ordförande <b>Petteri</b> <b>Orpo</b> köpte inte Rinnes kritik och framhävde att partiets skuggbudget ökar sysselsättningen med tiotusentals personer.</p>
      <p>– Hela 60 000 nya jobb. Det innebär en betydande skillnad till regeringens budget, som kommer att minska antalet jobb med 5 000, sade Orpo.</p>
      <p>Enligt honom vill Samlingspartiet satsa på vård, åldringar, småbarnspedagogik och psykoterapi, men genom borgerlig politik och utan att förstöra ekonomin.</p>
      <p>
        <b>Intressanta förslag</b>
      </p>
      <p>De mindre oppositionspartierna Kristdemokraterna och Rörelse Nu fick en något skonsammare behandling under debatten.</p>
      <p>Kristdemokraterna fick beröm för sina varma och medmänskliga politikförslag och Rörelse Nu för sina intressanta diskussionsöppningar.</p>
      <p>Tolv ministrar var på plats under början av debatten, bland annat alla regeringspartiernas ordförande.</p>
      <figure>
        <img src="https://doeho6k8shw5z.cloudfront.net/imengine/image.php?uuid=923d0522-047c-41ff-9059-02e5c1a60c18&amp;type=preview&amp;source=923d0522-047c-41ff-9059-02e5c1a60c18&amp;function=hardcrop&amp;width=1200&amp;height=675&amp;q=80"/>
        <figcaption>Samlingspartiets ordförande Petter Orpo hävdar att partiets skuggbudget skulle skapa 60 000 nya jobb.<cite>Bild: Markku Ulander/Lehtikuva</cite></figcaption>
      </figure>
      <related>
        <a href="https://www.hbl.fi/artikel/sa-vill-oppositionen-dela-ut-mer-och-skara-ner-granska-pengarna-parti-for-parti/"/>
      </related>
    </article>
  </body>
</html>