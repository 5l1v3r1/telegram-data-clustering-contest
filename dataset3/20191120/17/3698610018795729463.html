<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/za-figuranta-sprava-vab-banku-pisaruka-vnesli-5-mln-grn-zastavi-zmi-330337_.html"/>
    <meta property="og:site_name" content="DT.ua"/>
    <meta property="article:published_time" content="2019-11-20T17:25:00+00:00"/>
    <meta property="og:title" content="За фігуранта справи VAB Банку Писарука внесли 5 млн грн застави — ЗМІ"/>
    <meta property="og:description" content="Кошти вніс Райффайзен Банк Аваль, головою правління якого є Олександр Писарук."/>
  </head>
  <body>
    <article>
      <h1>За фігуранта справи VAB Банку Писарука внесли 5 млн грн застави — ЗМІ</h1>
      <h2>Кошти вніс "Райффайзен Банк Аваль", головою правління якого є Олександр Писарук.</h2>
      <address>
        <time datetime="2019-11-20T17:25:00+00:00">20 Nov 2019, 17:25</time>
      </address>
      <p>"Райффайзен Банк Аваль" <b><a href="https://dt.ua/ECONOMICS/rayffayzen-bank-aval-vnese-zastavu-za-golovu-pravlinnya-pisaruka-329777_.html">вніс 5 мільйонів гривень застави</a></b> за голову правління Олександра Писарука, передає "<a href="https://nv.ua/ukr/biz/finance/sprava-vab-banku-zaporuka-za-pisaruka-vnis-rayffayzen-bank-aval-novini-ukrajini-50054681.html">НВ Бізнес</a>". Він продовжить виконувати обов'язки голови правління банку.</p>
      <p>"Ми переконані, що всі підозри про неправомірні дії будуть зняті з пана Писарука найближчим часом, і що він завжди дотримувався найвищих професійних та етичних стандартів, працюючи як в Райффайзен Банку Аваль, так і протягом багатьох років у МВФ і інших міжнародних інституціях", — заявив у свою чергу глава наглядової ради банку Мартін Грюлль.</p>
      <p>15 листопада Вищий антикорупційний суд обрав колишньому першому заступнику голови Нацбанку, голові правління "Райффайзен Банку Аваль" <b><a href="https://dt.ua/ECONOMICS/sprava-vab-banku-sud-obrav-zapobizhniy-zahid-ekszastupniku-golovi-nbu-pisaruku-329746_.html">Олександру Писаруку</a> </b>у справі VAB Банку запобіжний захід у вигляді застави в 5 млн гривень, який треба внести протягом п'яти днів. Писарука також зобов'язали носити електронний браслет, здати закордонний паспорт, не відлучатися з Києва і не спілкуватися зі свідками.</p>
      <p>За <b><a href="https://dt.ua/ECONOMICS/nabu-povidomilo-pro-pidozru-vlasniku-ta-eksgolovi-pravlinnya-vab-bank-329502_.html">даними НАБУ</a></b>, у жовтні 2014 року VAB Банк, який віднесли до категорії проблемних банків, звернувся до НБУ з клопотанням надати стабілізаційний кредит під заставу нерухомого майна. Хоча VAB Банк не подав всіх необхідних для цього документів, правління Нацбанку, всупереч вимогам законодавства, погодилося надати кредит.</p>
      <p>Вартість нерухомості, переданої в заставу Нацбанку, завищили майже в 25 разів шляхом складення підроблених звітів про оцінку. Експертиза встановила, що, реальна вартість заставленої нерухомості становить 72 млн грн попри 1,8 млрд грн, заявлених банком. Знаючи про завищену вартість заставного майна та відсутність усіх необхідних документів, службові особи НБУ надали стабкредит банку – на додачу до раніше вже отриманих від НБУ та неповернутих 3 млрд грн кредитів. За 40 днів потому НБУ визнав VAB Банк неплатоспроможним. Кредит у 1,2 млрд грн, отриманий на два роки, банк не повернув.</p>
      <p>Підозрюваними у заволодінні стабкредитом є десять осіб, серед яких чинні і колишні чиновники Нацбанку, VAB Банку та низки приватних компаній. Для більшості вже обрано запобіжні заходи.</p>
      <p>Власнику VAB Банку Олегу Бахматюку і ексголові правління Денису Мальцеву повідомили про підозру поштою.</p>
      <footer>За матеріалами: <a href="https://dt.ua/go/aHR0cDovL252LnVh">Новое время</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>