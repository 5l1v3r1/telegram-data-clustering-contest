<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gram.pl/news/2019/11/20/prace-nad-kontynuacja-filmowego-jokera-juz-trwaja-todd-phillips-prawdopodobnie-przedstawi-inne-postacie-dc.shtml"/>
    <meta property="og:site_name" content="Gram.pl"/>
    <meta property="article:published_time" content="2019-11-20T17:22:00+00:00"/>
    <meta property="og:title" content="Prace nad kontynuacją filmowego Jokera już trwają, Todd Phillips prawdopodobnie przedstawi inne postacie DC"/>
    <meta property="og:description" content="Według najnowszych doniesień magazynu The Hollywood Reporter prace nad kontynuacją filmu Joker już się rozpoczęły."/>
  </head>
  <body>
    <article>
      <h1>Prace nad kontynuacją filmowego Jokera już trwają, Todd Phillips prawdopodobnie przedstawi inne postacie DC</h1>
      <h2>Według najnowszych doniesień magazynu The Hollywood Reporter prace nad kontynuacją filmu Joker już się rozpoczęły.</h2>
      <address><time datetime="2019-11-20T17:22:00+00:00">20 Nov 2019, 17:22</time> by <a rel="author">Maria Wawrzyniak</a></address>
      <p><b>Dziennikarze serwisu The Hollywood Reporter <a href="https://www.hollywoodreporter.com/heat-vision/joker-sequel-works-as-todd-phillips-eyes-more-dc-origin-movies-1256255">poinformowali</a> o rozpoczęciu prac nad bezpośrednią kontynuacją filmu <i>Joker</i> w reżyserii Todda Phillipsa.</b> Powołali się przy tym na zaufane źródła, według których <b>Phillips prawdopodobnie znów będzie tworzyć scenariusz wspólnie ze Scottem Silverem, który brał udział w tworzeniu pierwszego obrazu</b>. Magazyn wspomniał również o <b>rozwijaniu przynajmniej jednej oryginalnej historii z uniwersum DC – Todd Phillips ma otrzymać prawa do stworzenia zupełnie nowej opowieści dotyczącej innych bohaterów</b>. Co ciekawe, <b>dotychczas wytwórnia Warner Bros. podchodziła do tego typu spraw dość ostrożnie, nie stosując praktyk, dzięki którym reżyser otrzymywałby tak ogromną swobodę</b>. Prawdopodobnie <b>wzięto jednak pod uwagę ogromny sukces <i>Jokera</i>, dzięki któremu korporacja postanowiła zaufać Phillipsowi</b> – z<b>e spotkania z ważnymi osobistościami wytwórni twórca miał wyjść z <i>prawami do co najmniej jednej historii</i></b>. Redakcja jest przy tym przekonana, że prace nad <i>Jokerem 2</i> (nazwa oczywiście robocza) już ruszyły.</p>
      <figure>
        <img src="https://img6.gram.pl/dzvr20191120171900967haef.jpg"/>
      </figure>
      <p>To było do przewidzenia – niedawno <a href="https://www.gram.pl/news/2019/11/17/joker-oficjalnie-najbardziej-dochodowym-filmem-dla-doroslych-na-swiecie.shtml">pisaliśmy</a> o rekordzie, który tylko potwierdza, z jak spektakularnym osiągnięciem mamy do czynienia. <b><i>Joker</i> oficjalnie zarobił ponad miliard dolarów, stając się tym samym najbardziej dochodową produkcją kinową w swojej kategorii wiekowej w historii.</b> Teraz tylko kwestia czasu, bo twórcy na pewno nie zostawią czegoś takiego na pastwę losu, no nie? Zwłaszcza, że film Todda Phillipsa ustanowił także <b>rekordowe październikowe otwarcie na rynku amerykańskim w historii, zarabiając w ciągu trzech pierwszych dni 93,5 mln dolarów</b>. Krótko mówiąc: <i>chapeau bas</i>.</p>
      <hr/>
      <ul>
        <li>
          <a href="https://www.gram.pl/artykul/2019/10/05/smiech-przez-lzy-krzyk-przez-smiech-recenzja-filmu-joker.shtml">Nasza recenzja filmu <i>Joker</i></a>
        </li>
        <li>
          <a href="https://www.sferis.pl/gry-komputerowe-2263">Pełna oferta gier komputerowych w sklepie Sferis</a>
        </li>
      </ul>
    </article>
  </body>
</html>