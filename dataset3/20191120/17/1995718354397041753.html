<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152599-v-odnomu-iz-supermarketiv-lucka-u-kameri-shovu-znykly-rechi"/>
    <meta property="og:site_name" content="ВолиньPost"/>
    <meta property="article:published_time" content="2019-11-20T17:41:00+00:00"/>
    <meta property="og:title" content="В одному із супермаркетів Луцька у камері схову зникли речі"/>
    <meta property="og:description" content="У лучанки Олени Бугайчук пропала парасоля у луцькому супермаркеті на проспекті Соборності."/>
  </head>
  <body>
    <article>
      <h1>В одному із супермаркетів Луцька у камері схову зникли речі</h1>
      <address>
        <time datetime="2019-11-20T17:41:00+00:00">20 Nov 2019, 17:41</time>
      </address>
      <p>У лучанки <b>Олени Бугайчук</b> пропала парасоля у луцькому супермаркеті на проспекті Соборності. <br/><br/>Проте адміністрація закладу відмовилася компенсувати втрачену річ, - пише <a href="https://konkurent.in.ua/publication/49005/u-lutskomu-supermarketi-iz-kameri-shovu-znikli-rechi/">ІА "Конкурент"</a>.<br/><br/>«Я пред’являла претензії до адміністрації, але нічого з того не вийшло. Думаю, я сама винна, бо не пам’ятаю, чи закрила скриньку. Поспішала. Знаю, що прийшла відкривати і забрати парасолю, то скринька була прикрита, але не закрита на ключ», – розповідає жінка.<br/><br/>Охорона практично усіх торгових закладів змушує відвідувачів залишати особисті речі у камері схову. <br/><br/>Що робити у випадку, коли людина не хоче цього робити, та чи має право охорона закладу змушувати залишати речі, «Конкуренту» розповів голова ГС "Асоціація власників малого та середнього бізнесу міста Києва" <b>Руслан Соболь</b>.<br/><br/>Якщо ж ви добровільно вирішили залишити свої речі у камері схову будь-якого торгового закладу, де написано, що адміністрація закладу ніякої відповідальності за їх збереження не несе, ви можете втратити ці речі. Попри те, що така послуга, як зберігання речей, є практично у всіх закладах і вона безкоштовна, все ж існує ризик того, що коли відвідувач закладу прийде забирати свої речі, то їх просто банально може не виявитися на місці.<br/><br/>Зі слів Руслана Соболя, якщо покупцеві зручно ходити із своїми речами по торговій залі і він упевнений, що речі не викличуть додаткового інтересу з боку охорони, тоді він має право носити їх із собою. Це не заборонено. Якщо речі великогабаритні, то зручніше їх все ж залишити у камері схову, щоб нікому нічого не пояснювати та аби не привертати до себе уваги служби безпеки. Хоча зазвичай у різних торгових закладах служби безпеки різні: хтось дозволяє заходити з особистими речами, хтось – ні.<br/><br/>«Насправді, усі ці нюанси не зовсім врегульовані законодавством. Ймовірність того, що речі викрадуть – мізерна. Тому, якщо є така можливість покласти їх у камеру схову, то чому її не використати? Якщо ж все-таки сталася крадіжка, можна викликати поліцію, доводити свою правоту в досудовому форматі. Якщо є необхідність, то і в судовому. І зобов’язувати ту торгову точку компенсувати втрати, які понесли. Це довгий, клопіткий і невдячний процес. Оскільки адміністрація знімає з себе відповідальність, потрібно довести факт примусу залишити речі у камері схову», – коментує Руслан Соболь.</p>
    </article>
  </body>
</html>