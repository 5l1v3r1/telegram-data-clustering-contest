<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/mai-multe-obiecte-care-i-au-apartinut-lui-adolf-hitler-au-fost-scoase-la-licitatie-in-pofida-protestelor-asociatiei-evreilor-europeni-o-epistola-scrisa-de-dictatorul-nazist-a-fost-vanduta-cu-80-000-d.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-20T17:50:40+00:00"/>
    <meta property="og:title" content="Mai multe obiecte care i-au aparținut lui Adolf Hitler au fost scoase la licitație în pofida protestelor Asociației Evreilor Europeni/ O epistolă scrisă de dictatorul nazist a fost vândută cu 80.000 de euro"/>
    <meta property="og:description" content="Un exemplar al cărţii lui Hitler 'Mein Kampf', legată în argint, a fost adjudecată miercuri pentru suma de 130.000 de euro, la o licitaţie organizată în"/>
  </head>
  <body>
    <article>
      <h1> Mai multe obiecte care i-au aparținut lui Adolf Hitler au fost scoase la licitație în pofida protestelor Asociației Evreilor Europeni/ O epistolă scrisă de dictatorul nazist a fost vândută cu 80.000 de euro </h1>
      <address><time datetime="2019-11-20T17:50:40+00:00">20 Nov 2019, 17:50</time> by <a rel="author">Redacția</a></address>
      <p>Un exemplar al cărţii lui Hitler ‘Mein Kampf’, legată în argint, a fost adjudecată miercuri pentru suma de 130.000 de euro, la o licitaţie organizată în Germania, în pofida protestelor exprimate de Asociaţia Evreilor Europeni (EJA), relatează agenţiile EFE şi dpa, citate de <a href="https://www.agerpres.ro/zig-zag/2019/11/20/un-exemplar-din-cartea-mein-kampf-a-lui-hitler-vanduta-la-o-licitatie-in-germania-cu-130-000-de-euro--406491">Agerpres.ro</a>.</p>
      <p>Casa de licitaţii Hermann Historica, cu sediul la Munchen, a vândut şi obiecte personale care i-au aparţinut lui Hitler, precum un joben care a atins preţul de 50.000 de euro.</p>
      <p>O fotografie, dedicată de dictatorul nazist unui prieten din copilărie, s-a vândut cu 46.000 de euro, iar o scrisoare scrisă de mână de Hitler a fost vândută pentru suma de 80.000 de euro.</p>
      <p>De asemenea, un set de tacâmuri care au făcut parte din colecţia personală a lui Hitler a fost vândut cu peste 1.000 de euro piesa.</p>
      <p>Printre obiectele care i-au aparţinut soţiei lui Hitler, Eva Braun, s-au numărat pălării, genţi sau paltoane, dintre care cel mai scump s-a vândut cu 6.000 de euro.</p>
      <p>Organizarea licitaţiei a provocat reacţii de protest din partea Asociaţiei Evreilor Europeni (EJA).</p>
      <p>Preşedintele EJA, Rabbi Menachem, a cerut principalelor partide politice din Germania să adopte legi care să interzică vânzarea publică a obiectelor de acest gen. El a afirmat totodată că vânzătorii ar trebui să divulge numele cumpărătorilor, astfel încât acestea să poată fi păstrate pe listele guvernului în interesul siguranţei publice.</p>
      <p>Managerul Hermann Historica, Bernhard Pacher, a răspuns că majoritatea cumpărătorilor sunt muzee, colecţii naţionale şi colecţionari privaţi cu un interes academic în legătură cu această epocă.</p>
      <p>Casa de licitaţii nu este în măsură să judece ce au făcut cumpărătorii cu obiectele naziste, a spus el, însă a adăugat că „depinde de noi să prevenim ca persoane nepotrivite să ajungă la ele”.</p>
      <p>
        <i>sursa foto: Facebook</i>
      </p>
    </article>
  </body>
</html>