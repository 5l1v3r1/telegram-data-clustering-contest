<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1836891-zlochevskiy-figuruye-u-13-kriminalnikh-provadzhennyakh-ryaboshapka"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-20T17:40:00+00:00"/>
    <meta property="og:title" content="Злочевський фігурує у 13 кримінальних провадженнях – Рябошапка"/>
    <meta property="og:description" content="КИЇВ. 20 листопада. УНН. Ексміністр природних ресурсів України Микола Злочевський фігурує у 13 кримінальних провадженнях. Про це заявив Генеральний прокурор …"/>
  </head>
  <body>
    <article>
      <h1>Злочевський фігурує у 13 кримінальних провадженнях – Рябошапка</h1>
      <address><time datetime="2019-11-20T17:40:00+00:00">20 Nov 2019, 17:40</time> by <a rel="author">Антоніна Карташева</a></address>
      <p><b>КИЇВ. 20 листопада. УНН.</b> Ексміністр природних ресурсів України Микола Злочевський фігурує у 13 кримінальних провадженнях. Про це заявив Генеральний прокурор України Руслан Рябошапка на брифінгу стосовно припинення функції досудового розслідування органами прокуратури, передає кореспондент <b>УНН</b>.</p>
      <p>Відповідаючи на питання скільки є відкритих справ стосовно Злочевського, у яких є під підозрою фірма Burisma та чи виключаєте ви, що син колишнього віце-президента США Хантер Байден залучений до цих справ, Рябошапка відповів:</p>
      <p>"Є 13 кейсів, де фігурує колишній міністр екології Злочевський. У деяких із цих кейсів зустрічається слово, яким позначається назва компанії. Ще в деяких із цих кейсів зустрічаються слова, які є іменем отієї особи, про яку ви говорили. Що буде далі із цими кейсами? Оскільки ми вже не можемо розслідувати вони будуть передані за підслідністю. Деякі з них будуть передані до НАБУ, деякі можливо в ДБР, можуть бути навіть ті, які пов’язані з СБУ, там де це пов’язано з фінансуванням тероризму чи з терористичними актами".</p>
      <p>За словами Рябошапки, щодо справ стосовно Злочевського і фірми Burisma він не спілкувався і не зустрічався з представниками адміністрацій будь-якої країни.</p>
      <p>Нагадаємо, раніше у Генпрокуратурі повідомили про долю <a href="https://www.unn.com.ua/uk/news/1832734-zlochevskogo-pidozryuvali-u-nezakonnomu-zbagacheni-gorbatyuk?fbclid=IwAR3FrbUaZKkN2rdX8vHUYMb57sTv3uIKHyarXkJ0OwZ0DHV8gfPsBHHazJI">трьох кримінальних проваджень</a>, які розслідувалися щодо Злочевського. Перше провадження про ухиляння від сплати податків було закрите після того, як компанія Burisma Злочевського сплатила 180 млн грн штрафу. Ще в одному провадженні, яке стосувалося відмивання коштів, розслідування було закрите після рішення Лондонського суду, в якому було визнано, що гроші Злочевський отримав на свій рахунок від продажу однієї з нафтобаз. ГПУ не змогла навести в Лондонському суді контраргументи, провадження врешті було закрито.</p>
      <p>Крім того, ще з 2014 року тривало розслідування про розкрадання державних ресурсів. Злочевський, будучи міністром природних ресурсів, видавав ліцензії, на думку слідства, повʼязаним з ним фірмам, зокрема мова йде і про фірму Burisma. Але справу було закрито. Закрили цю справу детективи НАБУ, куди справу було передано Генпрокуратурою.</p>
    </article>
  </body>
</html>