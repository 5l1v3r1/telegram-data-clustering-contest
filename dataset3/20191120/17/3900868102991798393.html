<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/economy/1562491/anakoinwsi-apantisi-tis-etairias-intrakat-sti-thrylos-ae"/>
    <meta property="og:site_name" content="NOOZ."/>
    <meta property="article:published_time" content="2019-11-20T17:00:00+00:00"/>
    <meta property="og:title" content="Ανακοίνωση απαντηση της εταιρίας Intrakat στη Θρύλος Α.Ε."/>
    <meta property="og:description" content="Τη δική του απάντηση δίνει ο Διευθύνων Σύμβουλος της Intrakat, Πέτρος Σουρέτης, με αποδέκτη το μέλος του Δ.Σ. της Θρύλος Α.Ε., Γιάννη Βρέντζο."/>
  </head>
  <body>
    <article>
      <h1>Ανακοίνωση απαντηση της εταιρίας Intrakat στη Θρύλος Α.Ε.</h1>
      <address>
        <time datetime="2019-11-20T17:00:00+00:00">20 Nov 2019, 17:00</time>
      </address>
      <p>
        <b>Τη δική του απάντηση δίνει ο Διευθύνων Σύμβουλος της Intrakat, Πέτρος Σουρέτης, με αποδέκτη το μέλος του Δ.Σ. της Θρύλος Α.Ε., Γιάννη Βρέντζο.</b>
      </p>
      <p>
        <b>Ολόκληρη η επιστολή:</b>
      </p>
      <p>Αξιότιμε κ. Βρέντζο,<br/> <br/>Με έκπληξη έλαβα την επιστολή σας.</p>
      <p>Στην συνάντηση μας στις 1/08/2019: </p>
      <p><b>1.</b> Μου ανακοινώσατε την απόφαση σας να μην ανανεώσετε πλέον στον όμιλο Intracom την μίσθωση της σουίτας που διατηρούσε στο στάδιο Καραϊσκάκη.</p>
      <p><b>2.</b> Μου ανακοινώσατε ότι δεν θα αποπληρώσετε, ακόμα, ληξιπρόθεσμες οφειλές της «Θρύλος Α.Ε.» και «Στάδιο Καραϊσκάκη Α.Ε.» προς τον όμιλο «Intrakat Α.Ε.». </p>
      <p><b>3. </b>Στο θέμα του οικοπέδου Ρέντη, το οποίο συζητήθηκε και προς αποκατάσταση της αλήθειας, θα ήθελα να σας υπενθυμίσω τα κάτωθι:</p>
      <p><b>α)</b> Το οικόπεδο ιδιοκτησίας Intrakat μισθώθηκε το 2014 για 5 χρόνια με ένα συμβολικό ενοίκιο στην «Θρύλος Α.Ε.» για να εξυπηρετήσει προσωρινά ανάγκες του προπονητηρίου και με την συμφωνία (κ. Παύλου και κ. Βρέντζου) ότι εάν αυτό πωληθεί νωρίτερα θα γινόταν άμεση αποδέσμευση.</p>
      <p><b>β)</b> Από τις 31/06/2019 έληξε η μίσθωση χωρίς, ποτέ, να ενδιαφερθείτε ως οφείλατε για ανανέωση μίσθωσης ή πληρωμή υποχρεώσεων σας.</p>
      <p><b>γ) </b>Στις 1/08/2019 σας ενημέρωσα ότι η «Intrakat Α.Ε.» είναι υποχρεωμένη να πουλήσει το παρόν οικόπεδο ως ήταν και ο αρχικός της σκοπός, προ του 2014.</p>
      <p><b>δ)</b> Προτείναμε την διευκόλυνση σας για την εξαγορά αυτού. Συμφωνήσαμε να προσλάβω έναν ανεξάρτητο εκτιμητικό οίκο (CBRE) για να συντάξει έκθεση με την τρέχουσα εμπορική αξία την οποία και σας γνωστοποίησα  στις 20/09/19, όπως συμφωνήσαμε.</p>
      <p><b>ε)</b> Στις 20/9/2019 σε νεότερη συνάντηση μας και παρά την προσπάθεια μας για εξεύρεση λύσης με ενημερώσατε ότι δεν ενδιαφέρεστε για την εξαγορά του οικοπέδου, ούτε θέλετε να επενδύσετε σε κάτι σχετικό με τον Ρέντη. Έφυγα με την εύλογη πεποίθηση ότι έχετε βρει εναλλακτική που να εξυπηρετεί τις υποχρεώσεις και την ευρύτερη στρατηγική σας. Προσπάθησα πολλές φορές να έρθω σε επικοινωνία μαζί σας χωρίς αυτό να καταστεί δυνατό.</p>
      <p><b>στ) </b>Ο Οικονομικός Διευθυντής της «Intrakat Α.Ε.» απέστειλε μια τυπική επιστολή σε εσάς προκειμένου να υπάρξει έγγραφη γνωστοποίηση των προθέσεων σας. Αντ’ αυτού, λάβαμε μια υβριστική επιστολή διαστρέβλωσης των ενεργειών και προθέσεων μας. </p>
      <p>Κύριε Βρέντζο, πρέπει να βρείτε την μόνιμη λύση που να καλύπτει τις ανάγκες και την στρατηγική σας στο Ρέντη. Αποφασίστε τι θέλετε και ενημερώστε μας για  να προβούμε σε ενέργειες συμβατές με την λογική και το πλαίσιο εταιρικής δεοντολογίας έχοντας υπόψη ότι το σχετικό οικόπεδο ανήκει στην εισηγμένη εταιρεία «Intrakat Α.Ε.» και όχι στον κ. Σ. Κόκκαλη.</p>
      <p>Με εκτίμηση,</p>
      <p>
        <b>Πέτρος Σουρέτης<br/>Διευθύνων Σύμβουλος</b>
      </p>
      <related>
        <a href="https://www.nooz.gr/greece/1562474/kokkalis-se-marinaki-ftanei-pia-mi-synechizeis-na-mikraineis-ton-olympiako"/>
      </related>
    </article>
  </body>
</html>