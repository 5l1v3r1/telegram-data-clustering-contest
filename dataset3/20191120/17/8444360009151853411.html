<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/politikh/kammenos-telesidiki-katadiki-gia-to-lintsarete-ton-paxta/2919965/"/>
    <meta property="og:site_name" content="Newsit.gr"/>
    <meta property="article:published_time" content="2019-11-20T17:19:28+00:00"/>
    <meta property="og:title" content="Καμμένος: Τελεσίδικη καταδίκη για το “λιντσάρετε τον Πάχτα”"/>
    <meta property="og:description" content="Το Τριμελές Εφετείο Πειραιά, με την υπ' αριθμό 664/2019 απόφασή του, απέρριψε την έφεση που υπέβαλε ο κ. Καμμένος - Θα καταβάλει πρόστιμο."/>
  </head>
  <body>
    <article>
      <h1>Καμμένος: Τελεσίδικη καταδίκη για το “λιντσάρετε τον Πάχτα”</h1>
      <h2>Το Τριμελές Εφετείο Πειραιά, με την υπ' αριθμό 664/2019 απόφασή του, απέρριψε την έφεση που υπέβαλε ο κ. Καμμένος - Θα καταβάλει πρόστιμο.</h2>
      <address><time datetime="2019-11-20T17:19:28+00:00">20 Nov 2019, 17:19</time> by <a rel="author">Newsit Newsroom</a></address>
      <p>Απερρίφθη η έφεση που είχε υποβάλει ο πρόεδρος του κόμματος των Ανεξάρτητων Ελλήνων, Πάνος Καμμένος, για την παραίνεση «Λιντσάρετε τον Πάχτα», που απηύθυνε προς τους κατοίκους της Χαλκιδικής κατά του πρώην δημάρχου Αριστοτέλη, Χρήστου Πάχτα, τον Σεπτέμβριο του 2013 για την υπόθεση της επένδυσης της «Ελληνικός Χρυσός» στις Σκουριές.</p>
      <p>Ο κ. Καμμένος αντιμετώπισε την κατηγορία της προτροπής σε τέλεση αδικήματος.</p>
      <p>Όπως αναφέρει το Voria.gr, το Τριμελές Εφετείο Πειραιά, με την υπ’ αριθμό 664/2019 απόφασή του, απέρριψε την έφεση που υπέβαλε ο κ. Καμμένος και επικύρωσε τη με αριθμό 4916/2017 απόφαση του Πολυμελούς Πρωτοδικείου Πειραιά.</p>
      <p>Έτσι, ο κ. Καμμένος καταδικάζεται τελεσίδικα στην καταβολή χρηματικής ικανοποίησης λόγω ηθικής βλάβης για τη δημόσια προτροπή του: «<a href="https://www.newsit.gr/politikh/kammenos-lintsarete-ton-paxta-vinteo/1715452/"><b>Λιντσάρετε τον Πάχτα. Πρέπει να μη μπορεί να κυκλοφορήσει. Εγώ μαζί σας</b></a>».</p>
      <p>Κατά την κρίση του δευτεροβάθμιου Δικαστηρίου, «…η επίμαχη δήλωση του εναγομένου (σσ ο Πάνος Καμμένος) και μάλιστα με ενδυνάμωση της φωνής του με τη χρήση της περιέχουσας έντονη νοηματική βαρύτητα και συναισθηματική φόρτιση φράσης “λιντσάρετέ τον”, που συνοδευόταν από την προτροπή “πρέπει να μην μπορεί να κυκλοφορήσει”, με την παράλληλη γνωστοποίηση της εκ μέρους του ψυχικής συμπαράστασης και πολιτικής κάλυψης στις ανωτέρω ενέργειες, εκφεύγει του ορθού πολιτικού λόγου και της διάθεσης συμπαράστασης στους κατοίκους της περιοχής, που καλόπιστα ή μη, εξέφραζαν τις ανησυχίες τους και την αντίθεσή τους στις εξορυκτικές εργασίες χρυσού και πληροί την αντικειμενική υπόσταση του άρθρου 184 του ΠΚ. Τούτο διότι, διεγείροντας το συναίσθημα και ερεθίζοντας το θυμικό των αντιδρώντων κατοίκων, εν γνώσει του προέτρεψε όχι μόνο εκείνους προς τους οποίους απευθυνόταν, αλλά και αόριστο αριθμό ατόμων που είτε βρίσκονταν πλησίον του και γίνονταν κοινωνοί της δήλωσής του, είτε παρακολουθούσαν τη δήλωσή του μέσω των ειδησιογραφικών εκπομπών, να διαπράξουν σε βάρος του ενάγοντος κακούργημα ή πλημμέλημα. Με τον τρόπο αυτό και με δεδομένη την έντονα παράνομη και κοινωνικά απρόσφορη αυτή δήλωση, ο εναγόμενος πρόσβαλε την προσωπικότητα του ενάγοντος, καθώς τον στοχοποίησε στα μάτια αορίστου αριθμού ατόμων…. παρέχοντας τους ταυτόχρονα πολιτική, τουλάχιστον, κάλυψη, σε οποιαδήποτε έκνομη ενέργεια σε βάρος του. Η φράση ¨λιντσάρετέ τον¨ είναι σαφής και το ιστορικό και νοηματικό υπόβαθρό της γνωστό στον εναγόμενο,…. (ο οποίος) κατανοεί τη σημασία των δηλώσεων και των λέξεων που χρησιμοποιεί και επιβάλλουν την αυτοσυγκράτησή του και την αποφυγή παράσυρσής του σε ποινικά κολάσιμες και ηθικά απαξιωτικές φράσεις, ακόμα και για να ικανοποιήσει πολιτικά τους συνομιλητές ή ακροατές του…».</p>
      <p>Όπως τονίζει σε δήλωσή του ο κ. Πάχτας, «επιβεβαιώνεται έτσι και από ένα ανώτερο Δικαστήριο, η κρίση του Πολυμελούς Πρωτοδικείου ότι αποδείχθηκε ότι οι παραπάνω δημόσιες προτροπές συνιστούν αξιόποινη πράξη η οποία προβλέπεται και τιμωρείται από τον Ποινικό Κώδικα και έτσι απορρίφθηκε στο σύνολό της η έφεση ως αβάσιμη στην ουσία της».</p>
      <p>«Αυτονόητα η προτροπή για λιντσάρισμα ενός ανθρώπου αποτελεί την πιο απεχθή έκφραση ενός αρρωστημένου πολιτικού λαϊκισμού, στο όνομα του οποίου στοιχειώδεις κανόνες νομιμότητας και δημοκρατικής λειτουργίας περιφρονούνται και καταπατώνται δημόσια. Ο Καμμένος αυτό ακριβώς έκανε. Με εξαιρετικά απάνθρωπο τρόπο παρακίνησε το πλήθος να προχωρήσει ουσιαστικά και στη φυσική εξόντωση του τότε εκλεγμένου δημάρχου», προσθέτει -μεταξύ άλλων- ο κ. Πάχτας.</p>
      <p>Πηγή: <a href="https://www.voria.gr/article/telesidiki-katadiki-kammenou-gia-to-lintsarete-ton-pachta"><b>voria.gr</b></a></p>
    </article>
  </body>
</html>