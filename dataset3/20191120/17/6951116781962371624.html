<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.novella2000.it/raoul-bova-rocio-munoz-morales-armani-torino/"/>
    <meta property="og:site_name" content="Novella 2000"/>
    <meta property="article:published_time" content="2019-11-20T17:30:08+00:00"/>
    <meta property="og:title" content="Raoul Bova e Rocio Munoz Morales: shopping da Armani a Torino"/>
    <meta property="og:description" content="Raoul Bova e la compagna Rocio Munoz Morales a Torino per girare la fiction di Canale 5 Giustizia per Tutti: la coppia fa shopping da Armani."/>
  </head>
  <body>
    <article>
      <h1>Raoul Bova e Rocio Munoz Morales: shopping da Armani a Torino</h1>
      <address><time datetime="2019-11-20T17:30:08+00:00">20 Nov 2019, 17:30</time> by <a rel="author" href="https://www.novella2000.it/author/niccolo-maggesi/" target="_blank">Niccolo Maggesi</a></address>
      <h3>Raoul Bova e la compagna Rocio Munoz Morales a Torino per girare la fiction di Canale 5 Giustizia per Tutti: la coppia fa shopping da Armani.</h3>
      <p>I fotografi li hanno sorpresi <b>per le strade di Torino</b>, dove la coppia si tratterrà fino al gennaio del prossimo anno per registrare una <b>nuova fiction</b>. Sono <b>Raoul Bova</b> e <b><a href="https://www.novella2000.it/raoul-bova-rocio-morales-figlia-alma/">Rocio Munoz Morales</a></b>, immortalati con un look conturbante, lui un po’ “lupo di mare” lei quasi una <i>dominatrix</i> in <i>total black</i>. Entrambi saranno presto protagonisti del progetto televisivo <i><b>Giustizia per Tutti</b></i>, che vedrà Bova nei panni di un <b>ex fotografo</b> dal burrascoso passato. I genitori delle piccole <b>Luna (4 anni) e Alma (1 anno)</b> si sono presi una pausa dalle riprese dedicandosi così a un po’ di sano shopping. E non dev’essere un caso se Raoul Bova ha scelto di passeggiare proprio di fronte alle vetrine di <b>Giorgio Armani</b>.</p>
      <p>Oltre ad essere vicino allo stilista, l’attore romano ha anche <b>interpretato Armani</b> nella fiction <i>Made in Italy</i>, recentemente distribuita da Amazon Prime Video e in attesa di debuttare anche in chiaro. Secondo le previsioni, la serie dovrebbe andare in onda nei primi mesi del 2020 su Canale 5, ma ancora non c’è una data precisa. Nel frattempo Bova si “accontenta” di fare compere nell’atelier del grande stilista, situato in <b>Piazza San Carlo a Torino</b>.</p>
      <p>Le foto che lo ritraggono insieme alla compagna sono sul numero di <i><a href="https://www.novella2000.it/">Novella 2000</a></i> in edicola da stamani. Sotto un outfit di impeccabile eleganza, balza immediatamente agli occhi il <b>look quasi trasandato</b> dell’attore. La barba incolta, le basette folte e ingrigite potrebbero essere dovute ad <b>esigenze di scena</b>, visto che il personaggio che sta interpretando ha trascorso qualche tempo in carcere.</p>
      <h3>Raoul Bova: dal Giorgio Armani di Made in Italy fino a Giustizia per Tutti</h3>
      <p>Mentre lo si attende prima nei panni di Armani con <i>Made in Italy</i> e poi in quelle della nuova storia di <i><a href="http://ciakgeneration.it/giustizia-per-tutti-fiction/">Giustizia per Tutti</a></i>, <b>Raoul Bova</b> continuerà a trattenersi a Torino.</p>
      <p>Le riprese della <b>fiction di Canale 5</b> proseguiranno infatti almeno fino a gennaio 2020. Accanto all’attore e la compagna, per il momento la produzione ha svelato la presenza di altri nomi come <b>Marina Massironi</b>, <b>Anna Favella</b> e persino <b>Rossella Brescia</b>, che torna alla fiction dopo sette anni di assenza.</p>
      <p>Dopo la duplice esperienza da genitori, a tenere Rocio e Raoul <b>lontano dalle nozze</b> ci pensa insomma il lavoro. Con un’unione tanto felice, sono in molti a chiedersi come mai la coppia non abbia ancora celebrato il matrimonio. Ma i fiori d’arancio arriveranno quando lui se la sentirà, come ha avuto modo di spiegare la Morales il settembre scorso durante una puntata di <i>La Vita in Diretta</i>.</p>
      <blockquote><i><b>“Me lo deve chiedere lui, mica lo posso chiedere io.</b> Quindi se non me lo chiede, non mi sposerò. Su questo sono tradizionale”</i>.</blockquote>
      <p>L’attrice spagnola, che se indossasse l’abito bianco diventerebbe la seconda moglie di Bova dopo Chiara Giordano, aveva anche ironicamente avvertito il compagno rivolgendosi a lui:</p>
      <blockquote><i>“Raoul, se mi vuoi sposare chiedimelo. Sennò va bene così”</i>.</blockquote>
      <p>E per ora dovrà andarle bene così!</p>
      <related>
        <a href="https://www.novella2000.it/simona-ventura-giovanni-terzi-annunciano-matrimonio-ecco-quando/"/>
        <a href="https://www.novella2000.it/flavio-briatore-casa-milano-benedetta-bosi/"/>
        <a href="https://www.novella2000.it/meghan-markle-denunciato-tabloid-inglesi/"/>
      </related>
    </article>
  </body>
</html>