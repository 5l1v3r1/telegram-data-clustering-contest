<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2822283-ukrainski-vceni-vperse-za-20-rokiv-otrimaut-krigolam-dla-doslidzenna-antarktidi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T17:00:00+00:00"/>
    <meta property="og:title" content="Українські вчені вперше за 20 років отримають криголам для дослідження Антарктиди"/>
    <meta property="og:description" content="Уряд виділив кошти для закупівлі наукового океанського судна льодового класу."/>
  </head>
  <body>
    <article>
      <h1>Українські вчені вперше за 20 років отримають криголам для дослідження Антарктиди</h1>
      <h2>Уряд виділив кошти для закупівлі наукового океанського судна льодового класу.</h2>
      <address>
        <time datetime="2019-11-20T17:00:00+00:00">20 Nov 2019, 17:00</time>
      </address>
      <p>Таке рішення прийнято на засіданні у середу, повідомляє <a href="https://mon.gov.ua/ua/news/ukrayinci-nareshti-vivchatimut-antarktidu-ta-svitovij-okean-na-vlasnomu-sudni-kabmin-znajshov-groshi-na-zakupivlyu">пресслужба Міносвіти і науки</a>.</p>
      <p>«Придбання Україною судна такого класу дозволить нам бути більш самостійними в дослідженні Світового океану, яке на рівних із дослідженнями космосу є наразі одним із пріоритетів світової науки. Це нові можливості для наших науковців вже з наступного року. А ще це можливість будувати більш сміливі стратегічні плани досліджень в <a href="https://www.ukrinform.ua/tag-antarktika">Антарктиді</a> та Арктиці. Зараз якраз завершується підготовка програми полярних досліджень України на 2021-2030 роки, де ми вже врахуємо наявність власного судна», – зазначила міністр освіти і науки Ганна Новосад.</p>
      <figure>
        <img src="https://static.ukrinform.com/photos/2019_11/1574273564-328.jpeg"/>
      </figure>
      <p>На придбання судна уряд виділив до 252 млн гривень. Очікується, що угоду про придбання судна буде укладено до кінця 2019 року, а 2020-го відбудеться його перший вихід в океан під українським прапором.</p>
      <p>Очільник Національного антарктичного наукового центру МОН Євген Дикий пояснив, що з кінця ХХ століття Україна не має суден необхідного класу, які дозволили б вести дослідження у Світовому океані та надавати підтримку антарктичним дослідженням на станції «Академік Вернадський».</p>
      <blockquote>
        <b>Читайте також: </b>
        <a href="https://www.ukrinform.ua/rubric-culture/2813655-ukrainska-antarkticna-ekspedicia-2020-bilse-naukovciv-mense-turistiv.html">Українська антарктична експедиція 2020: більше науковців, менше "туристів"</a>
      </blockquote>
      <p>«Для обслуговування нашої станції ми щороку фрахтуємо іноземні судна, а морські дослідження тривалий час взагалі не вели, лише минулого року почали дещо робити з борту риболовних суден, які, звісно ж, не є повноцінними “плавучими лабораторіями”. Купівля власного судна і відновлення наукових рейсів надзвичайно посилюють наші наукові можливості. Також ми зможемо утворювати логістичні консорціуми з країнами, які мають свої полярні станції, але не мають власного флоту», – зауважив він.</p>
      <p>За словами Дикого, відновлення рейсів також є актуальним з погляду політики та економіки. Адже Україна має міжнародні зобов’язання щодо вивчення Південного океану і веде там успішний риболовний промисел.</p>
    </article>
  </body>
</html>