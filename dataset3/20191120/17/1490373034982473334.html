<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/josef-mares-mordparta-policie-anicka-vrazdy-praha_1911201752_ako"/>
    <meta property="og:site_name" content="iROZHLAS"/>
    <meta property="article:published_time" content="2019-11-20T17:52:00+00:00"/>
    <meta property="og:title" content="Šéf pražské mordparty Mareš odchází do civilu, u policie byl tři dekády"/>
    <meta property="og:description" content="Elitní kriminalista Josef Mareš strávil většinu kariéry jako vyšetřovatel a později šéf pražského oddělení vražd. Na území hlavního města řešil i řadu mediálně známých případů."/>
  </head>
  <body>
    <article>
      <h1>Šéf pražské mordparty Mareš odchází do civilu, u policie byl tři dekády</h1>
      <address><time datetime="2019-11-20T17:52:00+00:00">20 Nov 2019, 17:52</time> by <a rel="author">ČTK</a></address>
      <p>
        <b>Ředitel oddělení vražd pražského krajského policejního ředitelství Josef Mareš odejde k 30. listopadu do civilu. U policie už dál pracovat nebude. Mareš to ve středu bez dalších podrobností řekl novinářům na své poslední tiskové konferenci. Svolal ji k případu vraždy partnerského páru z Prahy. Šéf pražské mordparty zároveň poděkoval „slušným novinářům“, se kterými měl možnost spolupracovat.</b>
      </p>
      <p>Šéf pražské mordparty Josef Mareš se k důvodům odchodu v úterý nevyjádřil. Z jeho dřívějšího vyjádření však vyplynulo, že jsou to špatné vztahy s nadřízenými. Šéf pražských policistů Tomáš Lerch v září sdělil, že mu Mareš oznámil záměr ukončit svůj služební poměr krátce po jeho červencovém nástupu na místo ředitele.</p>
      <p>O novém nástupci na Marešovo místo podle mluvčího pražských policistů Jana Daňka ještě není rozhodnuto. Nabídkové a výběrové řízení podle něj může začít až po odchodu šéfa mordparty.</p>
      <p>Pražskou policii řídí někdejší šéf dopravních policistů Lerch. V červenci nahradil Jana Ptáčka, který v čele ředitelství působil rok. Lerch uvedl, že si Mareše velmi váží jako zkušeného kriminalisty, a proto navrhl policejnímu prezidentovi, aby ho za jeho působení u policie ocenil.</p>
      <h3>Případ zmizení Aničky</h3>
      <p>Elitní kriminalista Mareš působil u policie tři dekády. Většinu kariéry strávil jako vyšetřovatel a později šéf pražského oddělení vražd. Na území hlavního města řešil i řadu mediálně známých případů.</p>
      <p>Mareš nastoupil k policii jako absolvent kybernetiky na ČVUT, později vystudoval také Policejní akademii. A začínal jako vyšetřovatel v Praze 4.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/policie-vrazda-nadrz-svihov-par_1911201548_tzr"/>
      </related>
      <p>V roce 1992 postoupil na pražské krajské ředitelství a začal vyšetřovat nejvážnější násilné trestné činy včetně vražd. Je označován za žáka legendárního šéfa pražské „mordparty“ Josefa Markoviče a jeho nástupce Ivana Smékala. Na přelomu století se sám stal šéfem takzvaného prvního oddělení a s přestávkou jím byl až dosud.</p>
      <p>Kriminalista, který nezveřejňuje informace ze svého soukromí, se na začátku kariéry setkal s kauzou takzvaných orlických vražd. K jeho případům patřilo i zmizení devítileté Aničky v pražské Troji nebo vražda manželky Ivana Jonáka, majitele pražského klubu Discoland Sylvie.</p>
      <p>Vyšetřoval také kauzu rozřezaného těla, jehož části se postupně objevovaly po Praze, případ vraha, který zastřelil v roce 2014 tři taxikáře, nebo smrt hledače pokladů, jehož ve stejném roce zavraždil muž, který si v lese schovával milionový lup.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/capi-hnizdo-kauza-prazska-policie-praha-tomas-lerch-jan-ptacek_1906201126_ako"/>
      </related>
      <p>„Odmalička jsem chtěl vyšetřovat vraždy,“ svěřil se dříve Mareš, který některé případy pražské „mordparty“ přiblížil divákům České televize v kriminálním televizním seriálu Případy 1. oddělení.</p>
      <p>Dvaadvacet epizod napsal zkušený policista spolu s novinářem a scenáristou Janem Malindou.</p>
      <p>„Oba máme časově náročná zaměstnání, takže se tvořilo převážně po nocích, víkendech, na dovolených. Byly to desítky a desítky e-mailů,“ popsal vznik scénáře Josef Mareš.</p>
      <p>Kriminalista také spolupracuje s Českým rozhlasem. V příštím roce bude mít v rámci projektu mujRozhlas premiéru podcast, ke kterému napsal scénář. </p>
      <related>
        <h4>Související články</h4>
        <a href="https://www.irozhlas.cz/zpravy-domov/sef-dopravni-policie-jiri-zly_1908261742_jak"/>
      </related>
    </article>
  </body>
</html>