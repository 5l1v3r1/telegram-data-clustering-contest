<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbucovina.ro/actualitate/268174/gheorghe-flutur-anunta-ca-la-sju-suceava-se-va-construi-o-noua-cladire-cu-trei-etaje-pentru-sectia-de-oncologie-aceasta-va-avea-minim-50-de-paturi-12-mini-garsoniere-pentru-pacientii-veniti-la-trata"/>
    <meta property="og:site_name" content="NewsBucovina"/>
    <meta property="article:published_time" content="2019-11-20T17:07:33+00:00"/>
    <meta property="og:title" content="Gheorghe Flutur anunță că la SJU Suceava se va construi o nouă clădire cu trei etaje pentru Secția de Oncologie. Aceasta va avea minim 50 de paturi, 12 mini-garsoniere pentru pacienții veniți la tratament, ambulatoriu propriu și compartiment de îngrijiri paliative"/>
    <meta property="og:description" content="Președintele Consiliului Județean Suceava, Gheorghe Flutur, a anunțat, miercuri, în conferință de presă comună cu managerul Spitalului Județean Suceava, ec. Vasile Rîmbu, că urmează să fie început studiul de fezabilitate pentru o secție nouă de oncologie a Spitalului Județean Suceava. El a arătat că e vorba de o clădire nouă, de un corp nou, cu …"/>
  </head>
  <body>
    <article>
      <h1>Gheorghe Flutur anunță că la SJU Suceava se va construi o nouă clădire cu trei etaje pentru Secția de Oncologie. Aceasta va avea minim 50 de paturi, 12 mini-garsoniere pentru pacienții veniți la tratament, ambulatoriu propriu și compartiment de îngrijiri paliative</h1>
      <address>
        <time datetime="2019-11-20T17:07:33+00:00">20 Nov 2019, 17:07</time>
      </address>
      <p>Președintele Consiliului Județean Suceava, Gheorghe Flutur, a anunțat, miercuri, în conferință de presă comună cu managerul Spitalului Județean Suceava, ec. Vasile Rîmbu, că urmează să fie început studiul de fezabilitate pentru o secție nouă de oncologie a Spitalului Județean Suceava.</p>
      <figure>
        <img src="https://www.newsbucovina.ro/wp-content/uploads/2019/11/Screenshot-11-1.png"/>
      </figure>
      <p>El a arătat că e vorba de o clădire nouă, de un corp nou, cu parter și cu trei etaje ce se va ridica în curtea vechiului spital.</p>
      <p>Flutur a spus că noua secție va avea minim 50 de paturi, camere cu unul, două sau trei paturi și cu toalete pentru fiecare cameră.</p>
      <p>El a menționat că în această clădire va funcționa și un compartiment de îngrijiri paliative cu zece paturi.</p>
      <p>”Este, din păcate, mare nevoie de așa ceva”, a spus Flutur care a menționat că actuala Secție de Îngrijiri Paliative nu face față solicitărilor.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FNewsBucovina%2Fvideos%2F583883682348678%2F%3Ft%3D1314&amp;show_text=&amp;width=640" width="640" height="360" data-service="Facebook" scrolling="no"/>
      </figure>
      <p>Potrivit președintelui Flutur  va fi amenajat un ambulatoriu propriu modern în condițiile în care, anual, adresabilitatea este de 20.000 de pacienți, iar anual, numărul noilor cazuri oncologice în județul Suceava este de 1800-2000.</p>
      <p>Totodată, el a spus că în clădirea care va fi construită va fi amenajat un triaj și o sală de așteptare cu 50 de locuri, cabinet de consultații, săli de tratament, cabinet psihologic.</p>
      <p>La ultimul etaj vor fi amenajate pentru pacienții neinternați un număr de 12 mini-garsoniere pentru pacienții nevoiți să vină la tratament.</p>
      <figure>
        <img src="https://www.newsbucovina.ro/wp-content/uploads/2019/11/Screenshot-6-4.png"/>
      </figure>
      <p>Gheorghe Flutur a spus că în urma acestei investiții în domeniul oncologic la Suceava vor exista facilități la fel ca la un institut de oncologie ținând cont că se va da în folosință și centrul de radioterapie și se vor realiza și săli de operații cu specific de oncologie.</p>
      <p>Lucrările la noua secție de oncologie ar urma să înceapă în primăvara anului viitor, iar clădirea va fi amplasată în apropierea centrului de radiologie.(T.B.)</p>
      <p>loading...</p>
      <related>
        <h4>ARTICOLE SIMILARE</h4>
        <a href="https://www.newsbucovina.ro/actualitate/268280/prefectul-de-suceava-spune-ca-toate-sectiile-de-votare-sunt-pregatite-pentru-cel-de-al-doilea-tur-de-scrutin-al-alegerilor-prezindetiale-ea-spune-ca-problema-este-ca-cei-824-de-operatori-si-informati"/>
        <a href="https://www.newsbucovina.ro/actualitate/268229/containerele-pentru-colectarea-selectiva-a-deseurilor-municipale-sunt-igienizate-constant-viceprimarul-lucian-harsovschi-impreuna-mentinem-orasul-verde-curat-si-civilizat-video"/>
        <a href="https://www.newsbucovina.ro/actualitate/268212/mirela-adomnicai-multumita-de-bilantul-la-infrastructura-rutiera-din-mandatul-de-prefect-daca-in-fiecare-mandat-se-facea-la-fel-nu-mai-vorbeam-de-asfaltari-de-drumuri-nationale-ci-de-autostrazi-si"/>
      </related>
    </article>
  </body>
</html>