<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829001.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T01:30:00+00:00"/>
    <meta property="og:title" content="مطالعه تولید اعضای بدن انسان در بدن حیوان"/>
    <meta property="og:description" content=" به گزارش فارس ، نعمت نعمت‌زاده رئیس پژوهشکده زیست فناوری در اولین نشست تخصصی زیست فناوری کشاورزی در دانشگاه علوم کشاورزی ساری اظهار کرد: طی تفاهم‌نامه‌ای که با ستاد نانو زیست فناوری امضا کردیم، پیرامون حوزه‌های مختلف از ظرفیت‌های این حوزه برای بخش‌های مختلف استفاده می‌کنیم تا دانشگاهی‌ها با این حوزه آشنا شوند، البته حوزه مهندسی بیوتکنولوژی حوزه گسترده‌ای است."/>
  </head>
  <body>
    <article>
      <h1>مطالعه تولید اعضای بدن انسان در بدن حیوان</h1>
      <address>
        <time datetime="2019-11-20T01:30:00+00:00">20 Nov 2019, 01:30</time>
      </address>
      <p>عضو هیأت علمی دانشگاه شهید بهشتی گفت: تولید اعضای بدن انسان در بدن حیوان، تولید اندام‌های کایمریک کبد انسان در خوک و گوسفند طی پروژه مشترک ایران در مرحله مطالعاتی و آزمایشگاهی قرار دارد.</p>
      <p> به گزارش فارس ، نعمت نعمت‌زاده رئیس پژوهشکده زیست فناوری در اولین نشست تخصصی زیست فناوری کشاورزی در دانشگاه علوم کشاورزی ساری اظهار کرد: طی تفاهم‌نامه‌ای که با ستاد نانو زیست فناوری امضا کردیم، پیرامون حوزه‌های مختلف از ظرفیت‌های این حوزه برای بخش‌های مختلف استفاده می‌کنیم تا دانشگاهی‌ها با این حوزه آشنا شوند، البته حوزه مهندسی بیوتکنولوژی حوزه گسترده‌ای است.</p>
      <p>وی افزود: فناوری بیوتکنولوژی ابزاری برای به دست آوردن قدرت، سرعت و دقت است تا مدیران و محققان با بیماری‌های دام و طیور که عامل اصلی بیماری‌زایی است، آشنا شوند و نشست تخصصی امروز در این حوزه فرآیندی مقدماتی بود، نمی‌توانم بگویم با تولید محصولات تراریخته مخالف هستم یا موافق!</p>
      <p>نعمت‌زاده گفت: نباید مسائل علمی را سیاسی کنیم، وزارت‌ها طبق استاندارد باید بگویند چه چیزهایی وارد جامعه بشود یا نشود، پژوهشکده این آمادگی را دارد تا به صورت مشارکتی یا پروژه‌هایی که تبدیل به محصول شود کمک کند تا به مرز شکستن دانش برسیم.</p>
      <p>رئیس پژوهشکده زیست فناوری تصریح کرد: نکته مهم این است که آیا این محصولاتی که تولید کردیم قابلیت رقابت با محصولات در بازار را دارد؟ یاخیر، برای این کار وزارت بهداشت و محیط زیست باید برای انجام این کار استاندارد داشته باشند، هر کسی توانست محصولی تولید کند که با این استاندارد مطابقت داشته باشد قابل بهره‌برداری است، باید به مردم آگاهی دهیم، نباید در علم را به روی کسی ببندیم.</p>
      <p>در ادامه حسین شهسوارانی عضو هیأت علمی دانشگاه شهید بهشتی اظهار کرد: از فواید بیوتکنولوژی این است که در بخش پزشکی برای بازسازی تولید استفاده می‌شود، همچنین کاربردهای نوینی چون؛ تولیدات مشتق شده انسان و حیوان، استفاده از سم‌های حشرات، استفاده از حیوانات دریایی به عنوان مسکن یا انتقال دهنده ژنتیکی، تولید چسب‌های زیستی که پروتئین و ترکیبی با منشا دریایی، تولید داروهایی برای سرطان معده و در دندان پزشکی یا چیزهایی که قبلا استفاده پزشکی نداشت، می‌تواند استفاده شود اشاره کرد.</p>
      <p>وی افزود: تولیدات در این بخش در فضای آزمایشگاه با استفاده از روش‌های جدید انجام می‌شود‌، که به عنوان تولید اعضای بدن انسان در بدن حیوان، تولید اندام‌های کایمریک کبد انسان در خوک و گوسفند طی پروژه مشترک ایران در مرحله مطالعاتی  و آزمایشگاهی قرار دارد.</p>
      <p>شهسواری گفت: در آینده در حوزه پزشکی بازساختی قطعه یدکی در انسان را خواهیم داشت، الان مراحل اولیه این کار در ژاپن انجام شده است، پنج فرد نابینا در ژاپن توسط پزشک ایرانی با تمایز سلول بنیادی بینا شدند، در زمینه چشم هم فناوری بیوتکنولوژی به بخش صنعت رسیده  است، همچنین امسال اولین پیوند بافت قلبی را دکتر ایرانی در ژاپن انجام دادند.</p>
      <p>این مسؤول یادآور شد: طی همکاری انجام شده با  تیم‌های متنوعی در ایران در بخش چشم، دانشگاه علوم پزشکی درمان بیماری‌های چشمی را شروع کردند و بحث‌های جدید شروع شد، تا جایی که در سال ‌۲۰۱۹ می‌توانیم انسان‌هایی تولید کنیم که ایدز نگیرند کشورهای چین و روسیه در حال دست‌کاری ژنوم انسان هستند.</p>
    </article>
  </body>
</html>