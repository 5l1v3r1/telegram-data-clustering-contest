<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://revistapresei.hotnews.ro/stiri-faze_tari-23501945-faze-tari-aeroportul-din-san-francisco-luat-porc-terapie-care-motivul-mama-fiica-fac-bani-papusi-din-sosete.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-20T01:55:00+00:00"/>
    <meta property="og:title" content="Faze tari: Aeroportul din San Francisco și-a luat un porc de terapie. Care e motivul; Mama și fiica fac bani cu păpuşi din şoşete"/>
    <meta property="og:description" content="10 dintre cele mai vechi glume din istoria omenirii. Iată primul dintre cele mai vechi bancuri din istorie. A fost descoperit în cea mai veche carte cu glume din lume, numită...Ziua Mondială a"/>
  </head>
  <body>
    <article>
      <h1>Faze tari: Aeroportul din San Francisco și-a luat un porc de terapie. Care e motivul; Mama și fiica fac bani cu păpuşi din şoşete</h1>
      <address><time datetime="2019-11-20T01:55:00+00:00">20 Nov 2019, 01:55</time> by <a rel="author">Gabriela Florea</a></address>
      <p><b>Mama și fiica fac bani cu păpuşi din şoşete.</b> Mihaela Sinescu, mama unei fetiţe de 7 ani, transformă banalele şosete colorate într-o afacere care-i aduce un venit de 1.000 de euro pe lună. Împreună cu fiica ei, Daria, creează păpuşi inedite pe care le vinde, apoi, pe internet. A pornit de la o păpuşă, în joacă, şi a ajuns la peste 500 în doar patru luni. Mamă creativă, Mihaela Sinescu i-a fabricat într-o zi fiicei sale o păpuşă originală, total diferită de cele perfecte din comerţ, dar colorată, amuzantă şi cu personalitate: o păpuşă din două şosete, scrie <a href="https://www.click.ro/news/national/fac-bani-cu-papusi-din-sosete">Click</a>.<br/><br/><b>Ziua Mondială a Toaletei este marcată anul acesta prin sloganul ''Să nu lăsăm pe nimeni în urmă''. </b>Ziua Mondială a Toaletei, marcată pe 19 noiembrie, după ce a fost decretată sărbătoare oficială de Organizaţia Naţiunilor Unite (ONU) în 2013, se desfăşoară anul acesta sub sloganul "Să nu lăsăm pe nimeni în urmă". Ziua Mondială a Toaletei are ca scop promovarea unor condiţii sigure de salubritate şi eliminarea tabuurilor legate de toalete, conform <a href="https://www.descopera.ro/dnews/18594519-ziua-mondiala-a-toaletei-este-marcata-anul-acesta-prin-sloganul-sa-nu-lasam-pe-nimeni-in-urma">Descoperă.ro</a><br/><br/><b>Un copil de cinci ani din SUA a mers cu cocaină la grădiniță. „Mă face să mă simt ca Spider-Man”.</b> Autoritățile au chemat o ambulanță, care l-a transportat pe copil la spital pentru investigații. Ulterior, poliția a descins la locuința lui Benny Garcia, tatăl copilului, unde au descoperit 38 de punguțe cu cocaină și 70 de punguțe cu heroină, notează <a href="https://www.libertatea.ro/stiri/un-copil-de-cinci-ani-din-sua-a-mers-cu-cocaina-la-gradinita-ma-face-sa-ma-simt-ca-spider-man-2806341">Libertatea</a>.<br/><br/><b>10 dintre cele mai vechi glume din istoria omenirii.</b> Iată primul dintre cele mai vechi bancuri din istorie. A fost descoperit în cea mai veche carte cu glume din lume, numită Philogelos (sau „Iubitorul de râs”), scrisă de grecii Hierocles și Philagrius în secolul IV.<i> Întrebat de bărbierul curții cum voia să fie tuns, regele a răspuns: În tăcere! </i>Iată a doua dintre cele mai vechi glume din istorie. Și aceasta este tot din Philogelos. <i>Dorind să-și învețe măgarul să nu mănânce, un bărbat a încetat să-i mai dea de mâncare. Când măgarul a murit de foame, bărbatul a spus: Am suferit o mare pierdere! Tocmai când s-a învățat fără mâncare, a murit, </i>potrivit <a href="https://incredibilia.ro/10-dintre-cele-mai-vechi-glume-din-istoria-omenirii/">Incredibilia.ro</a><br/><br/><b>Aeroportul din San Francisco și-a luat un porc de terapie. Care e motivul.</b> LiLou, un porc în vârstă de 5 ani, este noua vedetă a Aeroportului Internațional San Francisco. Cu o șapcă de pilot pe cap, animalul de terapie întâmpină pasagerii, reușind să înveselească pe toată lumea. Ca parte din uniforma zilnică, LiLou poartă o șapcă de pilot și are unghiile pictate cu ojă roșie. Stăpâna animalului, Tatyana Danilova, se asigură că întâlnirea porcului cu pasagerii este una specială, relatează <a href="https://www.libertatea.ro/stiri/aeroportul-din-san-francisco-si-a-luat-un-porc-de-terapie-care-e-motivul-2806266">Libertatea</a>.</p>
    </article>
  </body>
</html>