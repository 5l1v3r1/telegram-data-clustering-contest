<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622429/%D8%A8%D8%B1%D8%B1%D8%B3%DB%8C-%D8%AA%D9%85%D8%A7%D9%85-%D9%85%D8%B9%D8%A7%D8%AF%D9%84%D8%A7%D8%AA-%DA%AF%D8%B1%D9%88%D9%87-%D9%85%D8%B1%DA%AF-%D8%A7%D9%86%D8%AA%D8%AE%D8%A7%D8%A8%DB%8C-%D8%AC%D8%A7%D9%85-%D8%AC%D9%87%D8%A7%D9%86%DB%8C-%D8%A7%DB%8C%D8%B1%D8%A7%D9%86-%DA%86%D8%B7%D9%88%D8%B1-%D8%B5%D8%AF%D8%B1%D9%86%D8%B4%DB%8C%D9%86-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-20T01:11:00+00:00"/>
    <meta property="og:title" content="بررسی تمام معادلات گروه مرگ انتخابی جام جهانی/ ایران چطور صدرنشین می‌شود؟"/>
    <meta property="og:description" content="عصر دیروز مرحله دوم انتخابی جام جهانی ۲۰۲۲ در آسیا پیگیری شد که در اردن، تیم ملی عراق و بحرین به نتیجه‌ای بهتر از تساوی بدون گل دست پیدا نکردند."/>
  </head>
  <body>
    <article>
      <h1>بررسی تمام معادلات گروه مرگ انتخابی جام جهانی/ ایران چطور صدرنشین می‌شود؟</h1>
      <address>
        <time datetime="2019-11-20T01:11:00+00:00">20 Nov 2019, 01:11</time>
      </address>
      <p>
        <i>عصر دیروز مرحله دوم انتخابی جام جهانی ۲۰۲۲ در آسیا پیگیری شد که در اردن، تیم ملی عراق و بحرین به نتیجه‌ای بهتر از تساوی بدون گل دست پیدا نکردند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>این تساوی بیش از هر کسی، برای تیم ملی ایران خوشایند بود و قطعا هواداران و اعضای تیم ملی از این اتفاق خوشحال شدند.</p>
      <p>پس از شکست‌های متوالی ایران در دیدار برابر بحرین و عراق، شانس ملی‌پوشان ایران برای راهیابی به عنوان صدرنشین مرحله سوم انتخابی جام جهانی تاحدودی کاهش یافت اما اکنون امید به تیم ملی برگشته است.</p>
      <figure>
        <img src="https://aftabnews.ir/files/fa/news/1398/8/29/361366_141.jpg"/>
      </figure>
      <p>*جدول گروه</p>
      <p>در حال حاضر تیم‌ملی ایران با یک بازی کمتر نسبت به تیم‌های گروه، با ۶ امتیاز سوم است. عراق با ۱۱ و بحرین با ۹ امتیاز اول و دوم هستند اما یک بازی بیشتر انجام داده‌اند.</p>
      <p>هنگ کنگ و کامبوج نیز دیگر تیم‌های این روه هستند که به ترتیب با ۵ و یک امتیاز در رده چهارم و پنجم قرار گرفتند.</p>
      <p>*اگر ایران ۴ بازی آینده را ببرد</p>
      <p>مارک ویلموتس بعد از شکست با عراق گفت که تیمش چاره‌ای جز پیروزی در چهار بازی دور برگشت ندارد.</p>
      <p>تا قبل از بازی عراق و بحرین، کسب چهار پیروزی در دور برگشت، تضمینی برای صدرنشینی ایران نبود اما اکنون تیم ملی با کسب ۱۲ امتیاز دور برگشت و شکست دادن ۴ رقیب خود، ۱۸ امتیازی خواهد شد که به این ترتیب با صدرنشینی در گروه، به طور قطع راهی مرحله بعد خواهد شد.</p>
      <p>در صورتی که ایران عراق را در تهران ببرد و در عوض عراق دو بازی دیگر خود برابر کامبوج و هنگ کنگ را احتمالا با برد پشت سر بگذارد، در نهایت ۱۷ امتیازی می‌شود و نمیتواند صدرنشین شود.</p>
      <p>بحرین هم مانند عراق، اگر به ایران ببازد و کامبوج و هنگ کنگ را شکست دهد، در نهایت ۱۵ امتیازی می‌شود و نمی‌تواند به ایران ۱۸ امتیازی و عراق ۱۷ امتیازی دست یابد و حتی نمی‌تواند به مرحله بعد جام جهانی راه یابد.</p>
      <p>*اگر تیم ملی نتواند عراق یا بحرین را شکست دهد</p>
      <p>اگر دو پیروزی راحت برابر هنگ کنگ و کامبوج را برای ایران متصور شویم، تیم ملی دو دیدار سخت برابر عراق و بحرین دارد. اگر تیم ملی بازی با عراق را با مساوی و بازی با بحرین را با پیروزی پشت سربگذارد، در نهایت ۱۶ امتیازی می‌شود و پشت سر عراق ۱۸ امتیازی قرار می‌گیرد و بالاتر از بحرین ۱۵ امتیازی، دوم می شود و شانس صعود به عنوان یکی از چهار تیم منتخب دوم به مرجله بعد را خواهد داشت.</p>
      <p>اگر ایران به عراق در تهران ببازد، تیم ملی با بحرین ۱۵ امتیازی و با بحرین هم امتیاز می‌شود، در این صورت تفاضل گل مطرح است که به لطف برتری ۱۴ بر صفر برابر کامبوج تیم ملی دوم می‌شود و شاید به دور بعد صعود کند.</p>
      <p>اگر ایران برابر عراق به برد دست یابد و برابر بحرین تن به تساوی دهد، ایران و بحرین ۱۶ امتیازی و عراق ۱۷ امتیازی می‌شوند.</p>
      <p>در این صورت عراق صدرنشین و احتمالا ایران دوم می‌شود و شاید به دور بعد راه یابد.</p>
      <p>*تیم ملی چطور به جام جهانی نمی‌رود؟</p>
      <p>تیم ملی با وجود برتری برابر عراق، اگر به بحرین ببازد، پایین‌تر از بحرین ۱۸ و عراق ۱۷ امتیازی قرار می‌گیرد و باید با جام جهانی خداحافظی کند.</p>
      <p>نتایج دیگر مانند شکست متوالی برابر عراق و بحرین در تهران نیز حکم حذف تیم ملی را امضا می‌کند.</p>
      <p>*میزبانی برابر عراق، بحرین و هنگ کنگ</p>
      <p>تیم ملی از چهار دیدار خود در دور برگشت مرحله دوم انتخابی جام جهانی، فقط دیدار با کامبوج را در خانه از برگزار می‌کند و برابر عراق، بحرین و هنگ کنگ میزبان است که کار را برای پیروزی آسان‌تر می‌کند.</p>
    </article>
  </body>
</html>