<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/local/detail/9620000111226"/>
    <meta property="og:site_name" content="MGR Online"/>
    <meta property="article:published_time" content="2019-11-20T01:36:00+00:00"/>
    <meta property="og:title" content="สุดสลด! ผอ.โรงเรียนบึ่งกระบะกลับบ้านรถแหกโค้งชนหลักราย-ต้นไม้เสียชีวิตคาที่"/>
    <meta property="og:description" content="กำแพงเพชร - ผอ.โรงเรียนดังโกสัมพีนคร เคลียร์งานกีฬาสีเสร็จขับกระบะกลับบ้านกลางดึก รถเสียหลักแหกโค้งชนหลักรายขาดก่อนพุ่งอัดต้นไม้เสียชีวิตคารถ หน่วยกู้ภัยต้องช่วยกันใช้อุปกรณ์เครื่องตัดถ่างงัดออกจากซาก"/>
  </head>
  <body>
    <article>
      <h1>สุดสลด! ผอ.โรงเรียนบึ่งกระบะกลับบ้านรถแหกโค้งชนหลักราย-ต้นไม้เสียชีวิตคาที่</h1>
      <address><time datetime="2019-11-20T01:36:00+00:00">20 Nov 2019, 01:36</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011508502.JPEG"/>
      </figure>
      <p>
        <b>กำแพงเพชร - ผอ.โรงเรียนดังโกสัมพีนครเคลียร์งานกีฬาสีเสร็จขับกระบะกลับบ้านกลางดึก รถเสียหลักแหกโค้งชนหลักรายขาดก่อนพุ่งอัดต้นไม้เสียชีวิตคารถ หน่วยกู้ภัยต้องช่วยกันใช้อุปกรณ์เครื่องตัดถ่างงัดออกจากซาก</b>
      </p>
      <figure>
        <img src="https://mpics.mgronline.com/pics/Images/562000011508504.JPEG"/>
      </figure>
      <p>ร.ต.อ.พัชรพล สมศรี รอง สว.สอบสวน สภ.โกสัมพีนคร จ.กำแพงเพชร รับแจ้งว่ามีอุบัติเหตุรถยนต์เสียหลักตกถนนชนต้นไม้และมีผู้เสียชีวิตติดอยู่ภายในรถ เหตุเกิดที่บ้านดงซ่อม ม.17 ต.โกสัมพี อ.โกสัมพีนคร เมื่อ 23.00 น.เศษที่ผ่านมา (19 พ.ย.) จึงเดินทางไปตรวจสอบพร้อมแพทย์หญิง บรรณฑรวรรณ ยิ้มศิริวัฒนะ แพทย์เวรนิติเวช แพทย์เวรโรงพยาบาลอำเภอโกสัมพีนคร และหน่วยกู้ภัยข่าวภาพกำแพงเพชร<br/><br/>ที่เกิดเหตุพบรถยนต์กระบะแบบแค็บ ยี่ห้อมิตซูบิชิ สีบรอนซ์เงิน ทะเบียน บร 3777 กำแพงเพชร ชนกับต้นไม้ใหญ่ข้างทาง สภาพรถพังยับเยิน คนขับเสียชีวิตคาเบาะ ทราบชื่อต่อมาคือ นายสมนึก อ้ายง้าว อายุ 57 ปี เป็นผู้อำนวยการโรงเรียนบ้านดงซ่อม อยู่บ้านเลขที่ 327 หมู่.2 ต.โกสัมพี อ.โกสัมพีนคร หน่วยกู้ภัยต้องใช้เครื่องตัด-ถ่างงัดซากรถนำศพออกมาได้ ท่ามกลางเพื่อนครูและญาติๆ รวมทั้งชาวบ้านที่รู้จักมายืนดูด้วยความเสียใจจำนวนมาก</p>
      <figure>
        <img src="https://mpics.mgronline.com/pics/Images/562000011508501.JPEG"/>
      </figure>
      <p>จากการตรวจดูพบว่าที่เกิดเหตุเป็นทางโค้ง มีร่องรอยรถเสียหลักลงข้างถนนชนเสาหลักรายข้างถนนหักไป 2 ต้น จากนั้นก็พุ่งชนต้นไม้ใหญ่จนรถพังยับ บนถนนไม่พบรอยเบรก ส่วนนายสมนึกเสียชีวิตโดยที่ยังคาดเข็มขัดนิรภัย และถุงลมนิรภัยก็ทำงานด้วย <br/><br/>สอบสวนเบื้องต้นทราบว่าวันเกิดเหตุที่โรงเรียนมีการแข่งขันกีฬาสี นายสมนึกได้อยู่เคลียร์งานจนเสร็จเมื่อช่วงเวลาประมาณเกือบ 22.00 น.จากนั้นก็ขับรถออกจากโรงเรียนเพื่อกลับบ้าน แต่ออกจากโรงเรียนประมาณ 3 กิโลเมตรก็เกิดอุบัติเหตุสลดเป็นเหตุให้เสียชีวิตดังกล่าว</p>
      <figure>
        <img src="https://mpics.mgronline.com/pics/Images/562000011508503.JPEG"/>
      </figure>
      <figure>
        <img src="https://mpics.mgronline.com/pics/Images/562000011508505.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/local/photo-gallery/9620000111226"/>
      </related>
    </article>
  </body>
</html>