<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742533"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T01:45:00+00:00"/>
    <meta property="og:title" content="บชน.วางกำลังตำรวจ1กองร้อยป้องม็อบป่วน&quot;ศาลรธน.&quot;"/>
    <meta property="og:description" content="“ศาลรธน.”คุมเข้มพื้นที่วันอ่านคำพิพากษาคดี “ธนาธร จึงรุ่งเรืองกิจ”ด้าน“ตัวแทนอียู-สหรัฐ”ขอเข้าฟังการตัดสินด้วย ผบช.น. เผยใช้กำลังตำรวจ 1 กองร้อย รักษาความปลอดภัย"/>
  </head>
  <body>
    <article>
      <h1>บชน.วางกำลังตำรวจ1กองร้อยป้องม็อบป่วน"ศาลรธน."</h1>
      <address>
        <time datetime="2019-11-20T01:45:00+00:00">20 Nov 2019, 01:45</time>
      </address>
      <p>
        <b>“ศาลรธน.”คุมเข้มพื้นที่วันอ่านคำพิพากษาคดี “ธนาธร จึงรุ่งเรืองกิจ”ด้าน“ตัวแทนอียู-สหรัฐ”ขอเข้าฟังการตัดสินด้วย ผบช.น. เผยใช้กำลังตำรวจ 1 กองร้อย รักษาความปลอดภัย</b>
      </p>
      <p>เมื่อวันที่ 19 พ.ย. ผู้สื่อข่าวรายงานว่า ศาลรัฐธรรมนูญได้มีการจัดเตรียมสถานที่ และวางมาตรการดูแลรักษาความปลอดภัย ก่อนการอ่านคำพิพากษาคดีที่สำนักงานคณะกรรมการการเลือกตั้ง(กกต.) ร้องขอให้ศาลรัฐธรรมนูญวินิจฉัยว่าสมาชิกภาพ ส.ส.ของนายธนาธร จึงรุ่งเรืองกิจ ส.ส.บัญชีรายชื่อและหัวหน้าพรรคอนาคตใหม่ สิ้นสุดตามรัฐธรรมนูญมาตรา 101(6) ประกอบมาตรา 98(3) จากกรณีถือหุ้นสื่อบริษัทวี-ลัค มีเดีย จำกัด หรือไม่ ทั้งนี้ศาลรัฐธรรมนูญได้มีการกำหนดพื้นที่ของผู้ที่เกี่ยวข้อง เข้า-ออก ทางประตูด้านทิศตะวันออกและทิศใต้เท่านั้น ขณะเดียวกันได้มีการนำแผงเหล็กมากั้นแนวเขตของศาลรัฐธรรมนูญโดยแบ่งออกเป็นโซนสื่อมวลชนที่มีการติดตั้งโทรทัศน์วงจรปิดถ่ายทอดจากห้องพิจารณาคดีลงมายังบริเวณชั้นล่าง ส่วนอีกโซนหนึ่งเป็นจุดแรกบัตรและตรวจค้นอาวุธ ซึ่งจะอยู่บริเวณบันไดทางขึ้นห้องพิจารณาคดี ซึ่งจะเป็นจุดแลกบัตรและตรวจอาวุธผู้ที่เกี่ยวข้องก่อนเข้าร่วมฟังการพิจารณาคดี นอกจากนั้นได้มีการกันพื้นที่บริเวณโถงชั้น 2 ของอาคารราชบุรีดิเรกฤทธิ์ (อาคาร A)  เพื่อรองรับประชาชนที่จะมาติดตามรับฟังการอ่านคำวินิจฉัยคดีดังกล่าวด้วย โดยจะมีเจ้าหน้าที่รักษาความปลอดภัยของสำนักงานศาลรัฐธรรมนูญ เจ้าหน้าที่ตำรวจทั้งในและนอกเครื่องแบบจาก สน.ทุ่งสองห้องและกองบังคับการตำรวจนครบาล 2 คอยดูแลในเรื่องความปลอดภัย เนื่องจากเป็นคดีการเมืองที่ได้รับความสนใจ ประกอบกับมีรายงานว่าจะมีกลุ่มมวลชนที่สนับสนุนพรรคอนาคตใหม่ เดินทางมาให้กำลังใจนายธนาธร<br/><br/>นอกจากนั้นยังมีกระแสข่าวว่าจะมีตัวแทนของสถานทูตต่างประเทศมารับฟังคำวินิจฉัยด้วย อาทิ ตัวแทนสหภาพยุโรป(อียู)ประจำประเทศไทย ได้ทำหนังสืออย่างเป็นทางการที่จะส่งนายโคลิน สไตน์บัค เข้าร่วมรับฟัง รวมถึงสถานทูตสหรัฐอเมริกาประจำประเทศไทย ก็ได้มีการแจ้งทางโทรศัพท์ว่าจะส่งผู้แทนเข้าร่วมรับฟังด้วยแต่ไม่ได้ส่งหนังสือมาเป็นทางการ แต่ยังไม่ได้รับการยืนยันจากทั้งนี้สำหรับคณะตุลาการศาลรัฐธรรมนูญมีการนัดประชุมในเวลา 10.00 น. เพื่อแถลงด้วยวาจาและลงมติ ก่อนที่จะมีการอ่านคำวินิจฉัยในเวลา 14.00 น. และเพื่อไม่ให้ผลการวินิจฉัยรั่วไหลก่อนที่จะมีการออกนั่งบังลังก์ ทางศาลจะมีการตัดสัญญาณโทรศัพท์เป็นช่วง ๆ พร้อมให้ตุลาการอยู่ภายในห้องประชุมจนกว่าจะจัดทำคำวินิจฉัยเสร็จสิ้นและออกนั่งบัลลังก์อ่านคำวินิจฉัยเสร็จ ส่วนนายธนาธร มีรายงานว่าจะเดินทางมารับฟังคำวินิจฉัยด้วยตนเอง โดยจะมาถึงศาลรัฐธรรมนูญในเวลา 13.30 น.<br/> <br/>ที่กองบัญชาการตำรวจนครบาล(บช.​น.) พล.ต.ท.ภัคพงศ์ พงษ์เภตรา ผบช.น. เปิดเผยถึงมาตรการรั​กษาความปลอดภั​ยและอำนวยความสะดวกการจราจร กรณีในวันที่ 20 พ.ย.นี้ ศาลรัฐธรรมนูญนัดอ่านคำวินิจฉั​ยคดีที่นายธนาธร จึงรุ่งเรืองกิจ หัวหน้าพรรคอนาตใหม่ ถือครองหุ้นสื่อบริษัทวี-ลัค มีเดีย ว่า ได้สั่งการให้ พล.ต.ต.พัฒนา เพศยนาวิน ผบก.น.2 เป็นผู้ดูแลความเรียบร้อยในพื้​นที่  ขณะเดียวกัน บช.น. จะวางกำลังตำรวจรักษาความปลอดภั​ยและอำนวยความสะดวกด้​านจราจรภายนอกบริเวณศาล ห่างไปประมาณ 50 เมตร โดยใช้กำลังตำรวจประมาณ 1 กองร้อย หรือประมาณ 150 คน ทั้งนี้ ได้รับรายงานว่าจะมีผู้เดิ​นทางมาให้กำลังใจนายธนาธร ประมาณ 150 คน ส่วนการข่าวยังไม่มีสิ่งบอกเหตุ​ความรุนแรง เพราะเป็นบริเวณเขตอำนาจศาลอยู่​แล้ว<br/> </p>
    </article>
  </body>
</html>