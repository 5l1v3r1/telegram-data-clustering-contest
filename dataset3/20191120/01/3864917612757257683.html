<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2821527-tramp-nazvav-peremogou-respublikanciv-ostanni-sluhanna-zi-svogo-impicmentu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T01:44:00+00:00"/>
    <meta property="og:title" content="Трамп назвав перемогою республіканців останні слухання зі свого імпічменту"/>
    <meta property="og:description" content="Президент США Дональд Трамп оцінив третій день публічних слухань у Палаті представників США позитивно для республіканців."/>
  </head>
  <body>
    <article>
      <h1>Трамп назвав перемогою республіканців останні слухання зі свого імпічменту</h1>
      <h2>Президент США Дональд Трамп оцінив третій день публічних слухань у Палаті представників США позитивно для республіканців.</h2>
      <address>
        <time datetime="2019-11-20T01:44:00+00:00">20 Nov 2019, 01:44</time>
      </address>
      <p>Про це він написав на власній твітер-сторінці одразу після завершення слухань у вівторок, повідомляє Укрінформ.</p>
      <p>"Чудовий день для республіканців, чудовий день для нашої країни!"- наголосив господар Білого дому.</p>
      <figure>
        <iframe data-src="https://twitter.com/realDonaldTrump/status/1196958035127783427?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Він також розмістив на своїй сторінці публікацію ультраправого видання Breitbat із висловлюванням євангеліста Франкліна Грема, що зусилля з імпічменту президента Трампа "розколюють країну" та завдають невиправної шкоди американській нації.</p>
      <p>"Я згоден, але зрештою ми переможемо і врятуємо нашу країну від безсумнівної руйнації!"- написав Трамп.</p>
      <figure>
        <iframe data-src="https://twitter.com/realDonaldTrump/status/1196943910624538625?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Як повідомляв Укрінформ, у вівторок в Палаті представників відбулися одразу два слухання щодо імпічменту президента. На перших виступали чиновники Білого дому Олександр Віндман і Дженніфер Вільямс. Їх детально розпитали про телефонні розмови Трампа й Зеленського, процес припинення оборонної допомоги для України та наміри адміністрації Трампа провести розслідування проти Байденів. Обидва в цьому контексті назвали дії президента "незвичайними" та "неналежними". При цьому, республіканці на слуханнях наголошували, що такі дефініції не означають чогось кримінального.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2821485-volker-rozpoviv-ak-tramp-sprijmav-ukrainu-ta-comu-unikav-zustrici-z-zelenskim.html">Волкер розповів, як Трамп сприймав Україну та чому уникав зустрічі з Зеленським</a>
      </blockquote>
      <p>У другій половині дня пройшли слухання за участі колишнього спецпредставника США по Україні Курта Волкера та ексрадника Білого дому Тіма Моррісона. При цьому, Волкер змінив акценти в порівнянні зі своїм виступом на час закритих слуханнях. Зокрема, він підтвердив, що виступав за проведення антикорупційних розслідувань в Україні, однак в жодному разі не проти родини Джо Байдена. Колишній помічник Трампа Тім Моррісон, як і передбачалося, залишився на боці президента США.</p>
    </article>
  </body>
</html>