<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2821529-mer-mariupola-obgovoriv-u-parizi-realizaciu-u-svoemu-misti-proektu-pitnoi-vodi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T01:57:00+00:00"/>
    <meta property="og:title" content="Мер Маріуполя обговорив у Парижі реалізацію у своєму місті проєкту питної води"/>
    <meta property="og:description" content="Мер Маріуполя Вадим Бойченко обговорив у Парижі реалізацію проєкту із забезпечення питною водою жителів свого міста."/>
  </head>
  <body>
    <article>
      <h1>Мер Маріуполя обговорив у Парижі реалізацію у своєму місті проєкту питної води</h1>
      <h2>Мер Маріуполя Вадим Бойченко обговорив у Парижі реалізацію проєкту із забезпечення питною водою жителів свого міста.</h2>
      <address>
        <time datetime="2019-11-20T01:57:00+00:00">20 Nov 2019, 01:57</time>
      </address>
      <p>Про це 19 листопада повідомили в <a href="https://mariupolrada.gov.ua/news/vadim-bojchenko-obgovoriv-u%C2%A0parizhi-realizaciju-v-mariupoli-vodnogo-proektu">Маріупольській міській раді.</a></p>
      <p>«В рамках робочого візиту в Париж міський голова Вадим Бойченко зустрівся з представниками Міністерства закордонних справ і Міністерства фінансів Франції, компаній «Beten», EGIS і мерії міста Ла-Рошель. Сторони обговорили проєкти співпраці. Серед них - реалізація масштабного проєкту із забезпечення питною водою жителів півмільйонного Маріуполя», - йдеться у повідомленні.</p>
      <p>За словами Бойченка, це перший проєкт, який реалізовується в рамках децентралізованого співробітництва спільно з французькими партнерами, покликаний зробити доступним якісну питну воду для кожного жителя Маріуполя. «Це пілотний проєкт для України і в майбутньому ми зможемо тиражувати позитивний досвід на інші міста країни», - зазначив мер.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2821105-ukraina-zakupila-20-francuzkih-patrulnih-kateriv-osea.html">Україна планує закупити 20 французьких патрульних катерів ОСЕА</a>
      </blockquote>
      <p>Разом з президентом французької компанії «Beten» Жаном Рошем він обговорив деталі реалізації проекту і його етапи, також зустрівся з представниками компанії EGIS, яка забезпечує допомогу в управлінні водним проектом. Цій темі була присвячена і зустріч в Міністерстві фінансів Франції.</p>
      <p>З представником з питань децентралізованого співробітництва з країнами Східної Європи в Міністерстві закордонних справ Франції Бойченко обговорив проєкти подальшої співпраці. Зокрема, мер вивчив умови надання заявки на участь в конкурсній програмі проєктів і порядку їх фінансування. Серед перспективних проєктів децентралізованого співробітництва - розвиток IT-напрямку, створення наукового технологічного парку та благоустрій набережних.</p>
      <p>У міськраді нагадали, що на початку 2019 року було укладено Рамкову угоду між урядом Французької Республіки та урядом України про офіційну підтримку проєкту з питного водопостачання Маріуполя. Додатково в ході проведення першого Міжнародного інвестиційному форуму RE: think. Invest in Ukraine була підписана Декларація про наміри між Урядом Франції, Європейським інвестиційним банком та міськрадою щодо розвитку інфраструктури подачі та очищення води в Маріуполі. Сукупні інвестиції в проєкт оцінюються в понад 90 млн євро.</p>
    </article>
  </body>
</html>