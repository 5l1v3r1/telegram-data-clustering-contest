<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/trumps-pressesjef-anklages-for-logn/71839455"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T01:01:30+00:00"/>
    <meta property="og:title" content="Trumps pressesjef anklages for løgn"/>
    <meta property="og:description" content="Stephanie Grisham hevdet at Barack Obamas undersåtter etterlot seg hånende meldinger til sine etterfølgere."/>
  </head>
  <body>
    <article>
      <h1>Trumps pressesjef anklages for løgn</h1>
      <h2>Stephanie Grisham hevdet at Barack Obamas undersåtter etterlot seg hånende meldinger til sine etterfølgere.</h2>
      <address><time datetime="2019-11-20T01:01:30+00:00">20 Nov 2019, 01:01</time> by <a rel="author">Lars Martin Gimse</a></address>
      <p>Mens riksrettssaken ruller videre i USA, har Donald Trumps pressesekretær, Stephanie Grisham, havnet i hardt vær for en påstand hun kom med under et radiointervju, skriver <a href="https://www.washingtonpost.com/politics/trump-press-secretary-faces-backlash-over-baseless-claim-that-obama-aides-left-you-will-fail-notes/2019/11/19/b3828746-0af1-11ea-97ac-a7ccc8dd1ebc_story.html">Washington Post.</a></p>
      <h3>Omstridt radiointervju</h3>
      <p>Under intervjuet ble hun spurt hvorfor ikke Trump-administrasjonen hadde klart å ansette lojale folk fra begynnelsen av Trumps regjeringstid.</p>
      <p>Grisham svarte at Trump-administrasjonen arbeidet i motbakke fra dag en, og at de ble møtt med forakt fra Obamas rådgiver. Ifølge Grisham hadde de etterlatt fiendtlige meldinger på kontorene sine.</p>
      <p>
        <b>- Da vi kom inn i Det hvite hus så var hvert eneste kontor fult med Obama-bøker, og vi fikk lapper der det sto: «Du vil mislykkes», «du kommer ikke til å klare det». I pressekontoret var det en stor lapp klistret på døra der det sto «du vil mislykkes», sa Grisham.</b>
      </p>
      <p>Under intervjuet malte hun et bilde av Obamas rådgivere, og også karrierebyråkrater som nå tjenestegjør under Trump, som var hevngjerrige og ønsket å motarbeide Trump.</p>
      <p>- Det var trist, det var patetisk. Når vi drar om seks år så har jeg planer om å legge en lapp i skuffen til min etterfølger, der det står: «Lykke til». Jeg bryr meg ikke om det er en demokrat eller en republikaner - du tjener landet. Det er den høyeste æren i verden. Så om disse folkene ikke kan innse det og heve seg over det - dem om det, sa Grisham.</p>
      <h3>Fikk motbør</h3>
      <p>Pressesekretæren fikk umiddelbart motbør fra mange av dem som jobbet i Det hvite hus under Obama.</p>
      <p>«Det der er en blank løgn», skrev Susan E. Rice, som var Obamas nasjonale sikkerhetsrådgiver.</p>
      <p>«Overhodet ikke sant. Gjentatte ganger så roste Obama Bush offentlig for hans samarbeid i overgangsperioden i 2009, og han lovet at vi skulle samarbeide på samme måte med dem som fulgte etter oss. Og det var det vi gjorde», skrev Chris Liu, kabinettssekretær for Obama.</p>
      <p>
        <b>Washington Post har også vært i kontakt med fem personer som jobbet i Det hvite hus da Trump-administrasjonen overtok. De sier at de ikke har sett eller hørt noe om lappene Grisham beskrev under radiointervjuet.</b>
      </p>
      <p>- Ikke på mitt kontor, sier en av dem.</p>
      <p>- Vi hadde tatt bilder av det og publisert det over alt, sier en annen.</p>
      <p>Mannen som jobbet som pressesekretær for Obama, John Earnest, skrev et oppmuntrende brev til sin etterfølger, Sean Spicer, ifølge <a href="https://www.nbcnews.com/politics/white-house/white-house-press-secretary-claims-departing-obama-aides-left-nasty-n1085601">NBC News</a>, som har fått tilgang til et bilde av brevet.</p>
      <p>«Og fordi ditt arbeid er helt essensielt for at vårt demokrati skal ha suksess, så er det ikke vanskelig for meg å legge mine politiske synspunkter til side og oppriktige heie på at du gjør det godt i din rolle», skrev Earnest.</p>
      <h3>Endret historien</h3>
      <p>I kjølvannet av de mange kritiske røstene, gikk Grisham tilbake på sine opprinnelige påstander. Selv om hun i intervjuet sa lappene var i «hvert eneste rom», så var ikke det tilfelle, forklarer hun.</p>
      <p>Som en kommentar til Susan Rices Twitter-melding, der hun blir anklaget for løgn, svarer Grisham.</p>
      <p>
        <b>- Jeg vet ikke hvor hennes kontor var, og jeg antydet definitivt ikke at det var sånn i alle kontorer. Til meg ble det faktisk etterlatt et nydelig brev, og jeg sporet opp kvinnen (som hadde skrevet det) og takket henne. Jeg snakket spesifikt om vår opplevelse i det nederste pressekontoret - ingen andre steder. Jeg aner ikke hvorfor alle er så fintfølende, lyder Grishams svar.</b>
      </p>
      <p>Kvinnen som etterlot seg et brev til Grisham, Joanna Rosholm, har sågar publisert det på Twitter.</p>
      <p>«Velkommen til den lille familien av både nåværende og tidligere ansatte ved Det hvite hus. Båndet vi deler overskrider politikk. Jeg vil at du skal vite at jeg alltid er tilgjengelig om du har spørsmål, akkurat som mrs. Bush sine ansatte var det for oss. Ingen spørsmål er for store eller for små», skrev Rosholm i brevet.</p>
      <h3>Innrømmet løgn</h3>
      <p>Grisham er så definitivt ikke den første pressesekretæren som er tatt i å ha et lemfeldig forhold til sannheten.</p>
      <p>Under en pressekonferanse i 2017, i kjølvannet av sparkingen av FBI-direktør James Comey, ble Grishams forgjenger, Sarah Sanders konfrontert av en reporter med en påstand om at «et stort flertall» i FBI støttet den sparkede direktøren James Comey.</p>
      <p>- Hør her, vi har hørt fra utallige medlemmer av FBI som sier veldig forskjellige ting, parerte Sanders.</p>
      <p>Da hun seinere ble avhørt av Robert Muellers etterforskere innrømmet hun at referansen til «utallige medlemmer» var en «forsnakkelse» hun kom med i «kampens hete», og at <a href="https://www.dagbladet.no/nyheter/forsvarer-egne-logner/70996980">hun ikke hadde belegg for påstanden.</a></p>
      <p>Også Trumps første pressesekretær har i ettertid tilstått at han ikke akkurat var sannferdig da han snakket <a href="https://www.dagbladet.no/nyheter/trumps-pressesjef-anklaget-pressen-for-logn-men-faktasjekken-viser-at-han-tar-feil/66896230">om hvor mange som var til stede under Trumps innsettelsesseremoni.</a></p>
      <p>
        <b>- Det er det største publikummet som noen gang har overvært en innsettelse, punktum, sa Spicer.</b>
      </p>
      <p>Spicer ble <a href="https://www.dagbladet.no/nyheter/trumps-radgiver-forsvarer-pressebriefen---han-kom-med-alternative-fakta/66897974">forsvart av en av Trumps nærmeste rådgivere, Kellyanne Conway.</a></p>
      <p>- Du sier det er løgn, men Sean Spicer kom med alternative fakta, sa Conway til NBC-reporter Chuck Todd.</p>
    </article>
  </body>
</html>