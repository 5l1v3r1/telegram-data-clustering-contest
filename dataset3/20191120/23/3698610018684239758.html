<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/nato-shvalilo-povernennya-rosiyeyu-ukrayinskih-korabliv-330366_.html"/>
    <meta property="og:site_name" content="DT.ua"/>
    <meta property="article:published_time" content="2019-11-20T23:43:00+00:00"/>
    <meta property="og:title" content="НАТО схвалило повернення Росією українських кораблів"/>
    <meta property="og:description" content="На думку Північноатлантичного Альянсу, Москва пішла на абсолютно вірний крок."/>
  </head>
  <body>
    <article>
      <h1>НАТО схвалило повернення Росією українських кораблів</h1>
      <h2>На думку Північноатлантичного Альянсу, Москва пішла на абсолютно вірний крок.</h2>
      <address>
        <time datetime="2019-11-20T23:43:00+00:00">20 Nov 2019, 23:43</time>
      </address>
      <p>Те, що Росія нарешті повернула Україні <a href="https://dt.ua/UKRAINE/poverneni-rosiyeyu-ukrayinski-korabli-pribuvayut-v-ochakiv-330332_.html"><b>захоплені у Керченській протоці кораблі</b></a> – абсолютно вірний крок з боку Москви, особливо напередодні майбутнього нормандського саміту, заявив генеральний секретар НАТО Йенс Столтенберг на прес-конференції в Брюсселі, повідомляє "<a href="https://www.eurointegration.com.ua/rus/news/2019/11/20/7103298/">Європейська правда</a>" у середу, 20 листопада.</p>
      <p>"Ми вітаємо той факт, що Росія, нарешті повернула українські судна, які вона захопила у листопаді минулого року. Це те, про що просив Міжнародний трибунал з морського права. І це крок у правильному напрямку напередодні саміту в нормандському форматі у наступному місяці", – зазначив Столтенберг.</p>
      <p>Як повідомлялося, 18 листопада <a href="https://dt.ua/UKRAINE/u-vms-pidtverdzhuyut-povernennya-ukrayini-zahoplenih-rosiyeyu-korabliv-330023_.html"><b>Росія повернула Україні</b></a> захоплені у 2018 році кораблі ВМС. При цьому в Москві продовжують стверджувати, що повернення кораблів<b> <a href="https://dt.ua/UKRAINE/u-kremli-zaperechuyut-zv-yazok-mizh-rishennyam-tribunalu-oon-ta-povernennyam-korabliv-vmsu-330072_.html">не пов'язано з рішенням Міжнародного трибуналу ООН з морського права</a></b>, а є нібито "жестом доброї волі".</p>
      <p>Судна майже рік простояли в порту окупованої Керчі, <a href="https://dt.ua/UKRAINE/na-zahoplenih-rosiyeyu-ukrayinskih-korablyah-provodili-remontni-roboti-polozov-328633_.html"><b>перед виведенням на них проводилися ремонтні роботи</b></a>. Намагаючись приховати докази минулорічної агресії, росіяни, зокрема, ліквідували пробоїну на борту катера "Бердянськ".</p>
      <p>Нагадаємо, 25 листопада 2018 року <b><a href="https://dt.ua/UKRAINE/ukrayinske-komanduvannya-pidtverdilo-zahoplennya-rosiyanami-dvoh-kateriv-i-buksira-vms-zsu-295163_.html">російські спецпризначенці атакували та захопили два катери та рейдовий буксир</a></b> ВМС України, які прямували з Одеси до Маріуполя. Внаслідок атаки поранення отримали троє моряків, у полон потрапили 24 українських військовослужбовця.</p>
      <p>Атака в районі Керченської протоки стала першою відкритою агресією РФ проти України з 2014 року. Росія відмовилася визнати захоплених моряків військовополоненими, слідчі ФСБ фабрикували проти них справу за "порушення кордону". 25 травня <b><a href="https://dt.ua/UKRAINE/mizhnarodniy-tribunal-zobov-yazav-rf-negayno-zvilniti-ukrayinskih-moryakiv-312448_.html">Міжнародний трибунал ООН ухвалив рішення, яким зобов'язав РФ негайно звільнити</a></b> моряків і повернути кораблі ВМСУ. </p>
      <p>У червні <b><a href="https://dt.ua/UKRAINE/rf-vidzvituvala-mizhnarodnomu-tribunalu-oon-schodo-zvilnennya-viyskovopolonenih-moryakiv-zerkal-315749_.html">Росія відзвітувала трибуналу</a></b> про виконання вимоги, однак українців утримували у СІЗО "Лефортове" (Москва) до 7 вересня. Саме тоді <b><a href="https://dt.ua/UKRAINE/obmin-vidbuvsya-ukrayinci-pribuli-do-borispolya-322902_.html">відбувся обмін</a></b> утримуваними особами між Україною та РФ, у результаті якого 24 моряки і повернулися додому. </p>
      <footer>За матеріалами: <a href="https://dt.ua/go/aHR0cDovL3d3dy5ldXJvaW50ZWdyYXRpb24uY29tLnVhLw==">Європейська правда</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>