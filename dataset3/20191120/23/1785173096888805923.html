<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/social/o-echipa-de-la-ministerul-apararii-nationale-se-va-deplasa-la-timisoara-pentru-verificari-suplimentare-in-blocurile-in-care-s-a-facut-dezinsectie-si-deratizare-si-unde-trei-oameni-au-murit-1922404920002019112319176150"/>
    <meta property="og:site_name" content="News.ro"/>
    <meta property="article:published_time" content="2019-11-20T23:49:00+00:00"/>
    <meta property="og:title" content="O echipă de la Ministerul Apărării Naţionale se va deplasa la Timişoara, pentru verificări suplimentare în blocurile în care s-a făcut dezinsecţie şi deratizare şi unde trei oameni au murit"/>
    <meta property="og:description" content="O echipă din cadrul Ministerului Apărării Naţionale se va deplasa la Timişoara, în cursul zilei de joi, pentru a face verificări suplimentare cu echipamente specializate în blocurile de garsoniere unde s-a făcut dezinsecţie şi deratizare cu substanţa toxică Delicia - Gastoxin."/>
  </head>
  <body>
    <article>
      <h1>O echipă de la Ministerul Apărării Naţionale se va deplasa la Timişoara, pentru verificări suplimentare în blocurile în care s-a făcut dezinsecţie şi deratizare şi unde trei oameni au murit</h1>
      <address><time datetime="2019-11-20T23:49:00+00:00">20 Nov 2019, 23:49</time> by <a rel="author">Liliana Iedu</a></address>
      <p>
        <b>O echipă din cadrul Ministerului Apărării Naţionale se va deplasa la Timişoara, în cursul zilei de joi, pentru a face verificări suplimentare cu echipamente specializate în blocurile de garsoniere unde s-a făcut dezinsecţie şi deratizare cu substanţa toxică Delicia - Gastoxin.</b>
      </p>
      <p>Potrivit unui comunicat de presă, transmis miercuri seară, în urma unei şedinţe a Comitetului Judeţean pentru Situaţii de Urgenţă, s-a dispus ca DSP Timiş să intre în imobilele afectate de folosirea acelui insecticid, identificat de Parchetul de pe lângă Tribunalul Timiş, şi să determine gradul de poluare şi radioactivitate al aerului din încăperi.</p>
      <p>În acelaşi timp, ISU Timiş a asigurat sprijinul specialiştilor din cadrul MS şi DSP Timiş cu 2 echipaje CBRN pentru detecţia substanţelor toxice şi monitorizează în continuare situaţia persoanelor evacuate, oferindu-le acestora sprijin privind cazarea.</p>
      <p>”Până la acest moment s-au efectuat examene toxicologice de către inspectorii Inspecţiei Sanitare de Stat, din cadrul DSP Timiş, pentru a se determina calitatea aerului, dacă mai este încărcat cu materiale care pun în pericol sănătatea locatarilor. Rezultatele prezentate de către DSP Timiş, la şedinţa Comitetului Judeţean pentru Situaţii de Urgenţă Timiş, în urma verificărilor efectuate nu indică prezenţa unor substanţe toxice în spaţiile verificate”, se arată în comunicat.</p>
      <p>Potrivit sursei citate, o echipă din cadrul Ministerului Apărării Naţionale se va deplasa spre Timişoara şi în cursul dimineţii va efectua verificări suplimentare cu echipamente specializate în locaţiile în care s-a identificat prezenţa substanţei toxice.</p>
      <p>”În urma rezultatelor obţinute după aceste verificări, în cursul dimineţii zilei de 21.11.2019 se va efectua o acţiune de neutralizare, decontaminare şi igienizare a acestor spaţii, pentru a înlătura orice sursă care ar putea pune în pericol sănătatea locatarilor. La finalizarea acestor acţiuni, se va permite accesul total al locatarilor în imobilele blocuri de locuinţe de la adresele Mioriţa nr. 4 şi Vaida Voievod nr.1”, mai arată sursa citată.</p>
      <p>Deocamdată, ISU Timiş nu a specificat exact în ce vor consta acţiunile de neutralizare, decontaminare şi igienizare, decizia urmând a fi luată de specialiştii DSP.</p>
      <p>În prezent, mai sunt internate 43 de persoane, dintre care 32 copii la Spitalul ”Louis Ţurcanu”, 8 adulţi la Spitalul Judeţean şi 3 adulţi la Spitalul Municipal.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>