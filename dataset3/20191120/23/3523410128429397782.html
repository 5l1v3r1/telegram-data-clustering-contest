<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641089/blair-witch-%D9%85%D8%A7%D9%87-%D8%A2%DB%8C%D9%86%D8%AF%D9%87-%D8%A8%D8%B1%D8%A7%DB%8C-%D9%BE%D9%84%DB%8C-%D8%A7%D8%B3%D8%AA%DB%8C%D8%B4%D9%86-4-%D9%87%D9%85-%D8%B9%D8%B1%D8%B6%D9%87-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T23:24:00+00:00"/>
    <meta property="og:title" content="Blair Witch ماه آینده برای پلی استیشن 4 هم عرضه می‌شود"/>
    <meta property="og:description" content="استودیو Bloober Team به‌تازگی اعلام کرده که بازی Blair Witch در تاریخ ۱۲ آذر ماه برای پلی‌استیشن 4 هم عرضه می‌شود."/>
  </head>
  <body>
    <article>
      <h1>
        <a href="https://www.bultannews.com/fa/news/641089/blair-witch-%D9%85%D8%A7%D9%87-%D8%A2%DB%8C%D9%86%D8%AF%D9%87-%D8%A8%D8%B1%D8%A7%DB%8C-%D9%BE%D9%84%DB%8C-%D8%A7%D8%B3%D8%AA%DB%8C%D8%B4%D9%86-4-%D9%87%D9%85-%D8%B9%D8%B1%D8%B6%D9%87-%D9%85%DB%8C%E2%80%8C%D8%B4%D9%88%D8%AF">Blair Witch ماه آینده برای پلی استیشن 4 هم عرضه می‌شود</a>
      </h1>
      <h2>استودیو Bloober Team به‌تازگی اعلام کرده که بازی Blair Witch در تاریخ ۱۲ آذر ماه برای پلی‌استیشن 4 هم عرضه می‌شود.</h2>
      <address><time datetime="2019-11-20T23:24:00+00:00">20 Nov 2019, 23:24</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، بازی Blair Witch در تابستان در دسترس کاربران بازی‌های ویدیویی قرار گرفت و توانست تجربه‌ی متوسطی را در سبک وحشت در اختیار آن‌ها قرار دهد. باتوجه‌به جدیدترین اخبار بازی، استودیو بلوبر تیم (Bloober Team)، سازنده بازی بلیر ویچ، اعلام کرده که این بازی در ماه آینده برای پلی‌استیشن 4 عرضه می‌شود.</p>
      <p>به‌عبارتی طرفداران بازی‌های ترسناک می‌توانند در تاریخ ۱۲ آذر ماه (سه دسامبر)، Blair Witch را برای پلی‌ استیشن 4 خریداری کنند. داستان بازی در سال ۱۹۹۶ روایت می‌شود؛ جایی‌که شما در نقش یک افسر سابق پلیس مریلند قرار می‌گیرید که به‌دنبال پسر گمشده خود می‌گردد. این درحالی است که با گشتن جنگل نزدیک Burkittsville، به‌جای پیدا کردن پسر خود، با نیروهای شیطانی روبه‌رو می‌شوید.</p>
      <p>بازیکن در طول بازی تنها یک چراغ قوه دارد و یک سگ به نام بولت هم شما را همراهی می‌کند. وی می‌تواند به‌خوبی کاراکتر بازی را از وجود دشمنان مطلع و آیتم‌های مختلفی را برای شما پیدا کند. همچنین نحوه برخورد شما با بولت هم می‌تواند روی رفتار و کارهایی که برای شما انجام می‌دهد، تاثیر گذار باشد. در انتها مشخص شده که خریداران نسخه PS4، یک پک به نام Good Boy را دریافت خواهند کرد که شامل آیتم‌های تزئینی و تصاویر پس زمینه می‌شود. البته این پک برای کاربران کامپیوتر و ایکس‌باکس وان هم عرضه می‌شود. بلیر ویچ روی پلی‌ استیشن 4 با قیمت ۲۹.۹۰ دلار و به‌صورت دیجیتالی به‌فروش می‌رسد.</p>
      <p>بازی Blair Witch توانست از زومجی نمره ۷ را دریافت کند. زومجی در توضیحات بررسی خود نوشته است:</p>
      <p>Blair Witch جدید‌ترین ساخته استودیو بلوبر است که در مقایسه با بازی ضعیف قبلی آن‌ها یعنی Layers of Fear 2 پیشرفت خوبی به‌حساب می‌آید. بلیر ویچ بیشتر از هر چیز در ارائه یک حس ترس روانی و قرار دادن بازیکن در موقعیت‌های پرتنشی که می‌توانند روح و روانش را آزار دهند، موفق ظاهر می‌شود و از طرف دیگر شخصیت‌پردازی خوب کاراکتر الیس و ارتباط وی با سگش مورد دیگری است که به بهتر شدن بازی کمک می‌کند. اما در عین حال بلیر ویچ مشکلاتی در زمینه روایت داستان یا سطحی بودن برخی مکانیک‌های گیم‌پلیش هم دارد که مانع از تبدیل شدن آن به یک بازی ترسناک عالی می‌شوند.</p>
    </article>
  </body>
</html>