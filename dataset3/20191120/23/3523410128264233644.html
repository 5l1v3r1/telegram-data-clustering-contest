<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641078/onnx-%D9%85%D8%A7%DB%8C%DA%A9%D8%B1%D9%88%D8%B3%D8%A7%D9%81%D8%AA-%D8%A8%D9%87-%D8%A8%D9%86%DB%8C%D8%A7%D8%AF-%D9%84%DB%8C%D9%86%D9%88%DA%A9%D8%B3-%D9%85%DB%8C%E2%80%8C%D9%BE%DB%8C%D9%88%D9%86%D8%AF%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T23:08:00+00:00"/>
    <meta property="og:title" content="ONNX مایکروسافت به بنیاد لینوکس می‌پیوندد"/>
    <meta property="og:description" content="مایکروسافت تصمیم گرفته است از‌این‌پس، فرمت تبادل آزاد شبکه‌ی عصبی (ONNX) را به‌صورت مشارکتی با تشکیلات لینوکس مدیریت و راهبری کند."/>
  </head>
  <body>
    <article>
      <h1>
        <a href="https://www.bultannews.com/fa/news/641078/onnx-%D9%85%D8%A7%DB%8C%DA%A9%D8%B1%D9%88%D8%B3%D8%A7%D9%81%D8%AA-%D8%A8%D9%87-%D8%A8%D9%86%DB%8C%D8%A7%D8%AF-%D9%84%DB%8C%D9%86%D9%88%DA%A9%D8%B3-%D9%85%DB%8C%E2%80%8C%D9%BE%DB%8C%D9%88%D9%86%D8%AF%D8%AF">ONNX مایکروسافت به بنیاد لینوکس می‌پیوندد</a>
      </h1>
      <h2>مایکروسافت تصمیم گرفته است از‌این‌پس، فرمت تبادل آزاد شبکه‌ی عصبی (ONNX) را به‌صورت مشارکتی با تشکیلات لینوکس مدیریت و راهبری کند.</h2>
      <address><time datetime="2019-11-20T23:08:00+00:00">20 Nov 2019, 23:08</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، در سال ۲۰۱۷، مایکروسافت رسما از همکاری با فیسبوک درزمینه‌ی معرفی فرمتی جدید خبر داد. این فرمت «تبادل آزاد شبکه‌ی عصبی» یا به‌اختصار ONNX نامیده می‌شود.</p>
      <p>یکپارچه‌سازی قالب‌های هوش مصنوعی، مفهومی است که بر مفاهیمی دیگر مانند توسعه‌پذیربودن مدل محاسبات هندسی و همچنین عملگر‌های داخلی و انواع داده‌ی استاندارد بنا شده است و ONNX موجب مشارکت بین‌المللی در تسهیل فرایند این یکپارچه‌سازی خواهد بود.</p>
      <p>درحقیقت، ONNX امکان سازگاری و انطباق قالب‌های مختلف هوش مصنوعی را فراهم می‌کند تا اگر مدلی از هوش مصنوعی در قالبی خاص توسعه پیدا کرده باشد، این مدل برای سایر قالب‌ها نیز مفهوم و تحلیل‌پذیر باشد.</p>
      <p>سال گذشته، مایکروسافت رسما اعلام کرد زمان اجرای ONNX متن‌باز فرارسیده است؛ موتوری بسیار توانمند برای تحلیل مدل‌های مختلف یادگیری ماشین در فرمت ONNX و کاربردی برای سیستم‌‌عامل‌های لینوکس و ویندوز و مک. سرانجام، امروز مایکروسافت از پیوستن ONNX به بنیاد هوش مصنوعی لینوکس خبر داد که از زیرمجموعه‌های بنیاد لینوکس است.</p>
      <p>اریک بوید، معاون حقوقی سرویس هوش مصنوعی آژور مایکروسافت، در‌این‌باره این‌طور نوشت:</p>
      <p>از اینکه بنیاد هوش مصنوعی لینوکس از ONNX میزبانی خواهد کرد، بسیار خوشحالیم. این میزبانی از نوع مدیریت باز خواهد بود که موجب مشارکت و همکاری متقابل دو شرکت خواهد شد. مدیریت بنیاد هوش مصنوعی لینوکس بر ONNX در طولانی‌مدت امکان تمرکز و سرعت‌بخشیدن همه‌جانبه‌ی مفهوم یادگیری ماشین را فراهم می‌سازد و موجب پویایی و ظهور خلاقیت بیشتر در نسل بعدی ONNX خواهد شد.</p>
      <p>مایکروسافت اظهار امیدواری کرده است با اتخاذ این سیاست جدید، ONNX با رهبری بنیاد لینوکس جامعه‌ای غنی متشکل از انواع قالب‌ها (Frameworks)، کامپایلرها، Runtimeها، شتاب‌دهنده‌ها و تصویرسازها (Visualizers) را گردهم بیاورد.</p>
      <p>دکتر ابراهیم حداد، مدیر اجرایی بنیاد هوش مصنوعی لینوکس، نیز گفت:</p>
      <p>ONNX ویژگی جدیدی نیست که به تأیید شرکت‌ها نیاز داشته باشد. این فرمت همین حالا هم به‌صورت گسترده در محصولات آن‌ها به‌کار گرفته می‌شود؛ چراکه ONNX فرمتی آزاد برای توسعه و مشارکت و پشتیبانی از طیف وسیعی از پلتفرم‌ها و قالب‌ها است. پیوستن ONNX به بنیاد هوش مصنوعی لینوکس از عزم جدی ما برای ادامه این مسیر حکایت می‌کند. این تصمیم توسعه‌ی فنی هوش مصنوعی را سرعت خواهد بخشید و ارتباط گسترده‌ی بین سازندگان متن‌باز هوش مصنوعی را تسهیل خواهد کرد.</p>
      <p>خوشحالیم از اینکه خانه‌ای مستقل برای ONNX فراهم کرده‌ایم و ضمن مشارکت با سایر توسعه‌دهندگان، تلاش خواهیم کرد جایگاه ONNX به‌عنوان استانداردی بی‌طرف درزمینه‌ی هوش مصنوعی تقویت شود. این فرمت از‌این‌پس نیز ساختار مدیریتی و مجوزهای پذیرفته‌شده‌ی متن‌باز OSI و عملکردهای توسعه‌ای پیشین خود را حفظ خواهد کرد و بنیاد هوش مصنوعی لینوکس خود را به میزبانی و پشتیبانی از ONNX، به‌ویژه در زمینه‌هایی مانند بازاریابی، مشارکت عمومی، گسترش دسترسی و به‌کارگیری این فرمت متعهد می‌داند.</p>
    </article>
  </body>
</html>