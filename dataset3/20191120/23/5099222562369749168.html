<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23504056-mae-intalnire-intre-bogdan-aurescu-omologii-din-estonia-norvegia-contextul-participarii-reuniunea-ministeriala-nato.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-20T23:27:00+00:00"/>
    <meta property="og:title" content="MAE: Întâlnire între Bogdan Aurescu și omologii din Estonia și Norvegia, în contextul participării la reuniunea ministerială NATO"/>
    <meta property="og:description" content="Ministrul afacerilor externe, Bogdan Aurescu, a avut miercuri o întâlnire cu omologul său din Estonia, Urmas Reinsalu, în contextul participării la reuniunea ministerială NATO de la"/>
  </head>
  <body>
    <article>
      <h1>MAE: Întâlnire între Bogdan Aurescu și omologii din Estonia și Norvegia, în contextul participării la reuniunea ministerială NATO</h1>
      <address><time datetime="2019-11-20T23:27:00+00:00">20 Nov 2019, 23:27</time> by <a rel="author">S.J.</a></address>
      <p><b>Ministrul afacerilor externe, Bogdan Aurescu, a avut miercuri o întâlnire cu omologul său din Estonia, Urmas Reinsalu, în contextul participării la reuniunea ministerială NATO de la Bruxelles, ambii demnitari manifestându-şi interesul de a continua cooperarea în domeniul securităţii şi apărării, informează MAE, conform Agerpres.<br/></b><br/>Potrivit unui comunicat transmis de Ministerul Afacerilor Externe (MAE), cei doi miniştri au salutat nivelul relaţiilor bilaterale şi au convenit asupra importanţei creşterii schimburilor comerciale şi a investiţiilor între cele două state.<br/><br/>Şeful diplomaţiei române a evidenţiat interesul ţării noastre de a aprofunda cooperarea cu Estonia în domeniul e-guvernării şi digitalizării şi a subliniat dinamica pozitivă înregistrată în cursul acestui an cu privire la apărarea cibernetică. Bogdan Aurescu şi Urmas Reinsalu au subliniat, totodată, interesul de a continua cooperarea în domeniul securităţii şi apărării, inclusiv în cadrul B9, pornind de la similitudinea de poziţii cu privire la situaţia de securitate pe flancul estic al NATO.<br/><br/>„Ministrul Bogdan Aurescu a salutat buna cooperare cu Estonia în cadrul Iniţiativei celor Trei Mări, inclusiv din perspectiva următorului Summit care va fi găzduit de Estonia anul viitor şi a discutat în detaliu împreună cu omologul său obiectivele acestui Summit, plecând de la expertiza României acumulată prin organizarea Summitului de succes al Iniţiativei din 2018, găzduit de Preşedintele Klaus Iohannis”, se arată în comunicat.<br/><br/>Ministrul afacerilor externe a avut miercuri şi o întrevedere cu omologul său din Norvegia, Ine Marie Eriksen Soreide, de asemenea în marja participării la reuniunea ministerială NATO de la Bruxelles, potrivit MAE. Discuţiile celor doi miniştri s-au concentrat pe perspectivele relaţiilor bilaterale şi cooperarea în domeniul securităţii, reliefând nivelul foarte bun al relaţiilor româno-norvegiene.<br/><br/>Totodată, Bogdan Aurescu a salutat contribuţia norvegiană la Mecanismele Financiare Norvegiene şi ale Spaţiului Economic European, prin intermediul cărora România beneficiază de 502,5 milioane euro pentru perioada 2014-2021, pentru proiecte în domeniul societăţii civile, incluziunii sociale, justiţiei, mediului, cercetării şi inovării. <br/><br/>Din discuţiile celor doi miniştri au reieşit abordările şi evaluările similare pe care cele două ţări le au în ceea ce priveşte cooperarea în cadrul NATO, precum şi legat de provocările actuale de securitate la Marea Neagră şi în zona arctică, evidenţiind colaborarea foarte bună dintre România şi Norvegia în acest domeniu.<br/><br/>În acest context, cei doi miniştri au convenit intensificarea cooperării în domeniul securităţii la nivelul celor două ministere de externe. De asemenea, un alt domeniu de interes bilateral în care cele două ţări doresc să coopereze este cel al combaterii schimbărilor climatice, se mai menţionează în comunicatul MAE. <br/><br/><br/></p>
    </article>
  </body>
</html>