<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641085/%D8%AD%D8%B6%D9%88%D8%B1-%D8%AF%DB%8C%D9%BE%D9%84%D9%85%D8%A7%D8%AA%DB%8C%DA%A9-%D8%A7%D9%86%D8%B5%D8%A7%D8%B1%D8%A7%D9%84%D9%84%D9%87-%D8%AF%D8%B1-%D8%AA%D9%87%D8%B1%D8%A7%D9%86-%D8%A7%D8%A8%D9%88%D8%A7%D9%84%D8%BA%DB%8C%D8%B7-%D8%B1%D8%A7-%D8%B9%D8%B5%D8%A8%D8%A7%D9%86%DB%8C-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T23:16:00+00:00"/>
    <meta property="og:title" content="حضور دیپلماتیک انصارالله در تهران ابوالغیط را عصبانی کرد"/>
    <meta property="og:description" content="«احمد ابوالغیط» دبیر کل اتحادیه عرب روز چهارشنبه از تحویل سفارت یمن در تهران به سفیر جدید این کشور که وابسته به جنبش انصارالله است، انتقاد و ..."/>
  </head>
  <body>
    <article>
      <h1>
        <a href="https://www.bultannews.com/fa/news/641085/%D8%AD%D8%B6%D9%88%D8%B1-%D8%AF%DB%8C%D9%BE%D9%84%D9%85%D8%A7%D8%AA%DB%8C%DA%A9-%D8%A7%D9%86%D8%B5%D8%A7%D8%B1%D8%A7%D9%84%D9%84%D9%87-%D8%AF%D8%B1-%D8%AA%D9%87%D8%B1%D8%A7%D9%86-%D8%A7%D8%A8%D9%88%D8%A7%D9%84%D8%BA%DB%8C%D8%B7-%D8%B1%D8%A7-%D8%B9%D8%B5%D8%A8%D8%A7%D9%86%DB%8C-%DA%A9%D8%B1%D8%AF">حضور دیپلماتیک انصارالله در تهران ابوالغیط را عصبانی کرد</a>
      </h1>
      <h2>«احمد ابوالغیط» دبیر کل اتحادیه عرب روز چهارشنبه از تحویل سفارت یمن در تهران به سفیر جدید این کشور که وابسته به جنبش انصارالله است، انتقاد و ...</h2>
      <address><time datetime="2019-11-20T23:16:00+00:00">20 Nov 2019, 23:16</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، ابوالغیط تحویل ساختمان سفارت جمهوری یمن در تهران و سایر <b>ساختمان ها</b> و اموال مربوط به آن را به سفیر جدید <b>یمن</b> که از نیروهای انصار الله است، محکوم کرد.</p>
      <p>ابوالغیط این اقدام ایران را نقض عرف دیپلماسی خواند.</p>
      <p>دبیر کل اتحادیه عرب مدعی شد که این گونه اقدامات، بیانگر اصرار ایران برای ادامه رفتار خصمانه اش برای متزلزل کردن امنیت یمن است.</p>
      <p>ابوالغیط در حالی به حضور دیپلماتیک انصار الله در یمن انتقاد کرده که در ۲۶ مرداد ماه «ابراهیم محمد بن محمد الدیلمی» به عنوان سفیر فوق‌العاده یمن در تهران انتخاب شد.</p>
      <p>طبق اعلام مقامات یمنی، این اقدام در راستای تقویت همکاری‌های رسمی با ایران در چارچوب شورای عالی سیاسی و دولت نجات ملی صورت گرفته است.</p>
      <p>«عبدالملک بدرالدین الحوثی» رهبر جنبش انصارالله یمن نیز پیش‌تر با اشاره به این که کشورش درگذشته روابط رسمی با جمهوری اسلامی ایران داشته است، اعلام کرده بود که سفر اخیر هیات انصارالله به تهران در راستای از سرگیری روابط میان دو کشور است.</p>
      <p>در همین راستا، حجت‌الاسلام والمسلمین «حسن روحانی» رئیس جمهوری کشورمان ۲۸ آبان ماه طی مراسمی استوارنامه سفیر جدید یمن را دریافت کرد.</p>
      <p>روحانی در این مراسم گفت: در سال‌های اخیر شاهد شهامت، مقاومت و ایستادگی فوق‌العاده مردم یمن بوده‌ایم و شجاعت و بیان صریح مواضع از سوی مقامات انقلاب یمن، بسیار افتخارآمیز است.</p>
      <p>سفیر جدید جمهوری یمن نیز در این دیدار ضمن تقدیم استوارنامه خود به رئیس جمهور کشورمان و ابلاغ سلام گرم رهبر انقلاب یمن به دولت و ملت ایران، خواستار توسعه و تقویت بیش از پیش همکاری‌ها و روابط دو کشور شد.</p>
    </article>
  </body>
</html>