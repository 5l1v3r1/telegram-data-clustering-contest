<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641096/%D8%B3%D8%B7%D9%84%E2%80%8C%D9%87%D8%A7%DB%8C-%D8%B2%D8%A8%D8%A7%D9%84%D9%87-%D9%BE%D8%A7%DA%A9-%D9%88-%D8%B6%D8%AF%D9%85%DB%8C%DA%A9%D8%B1%D9%88%D8%A8-%D8%AA%D9%88%D9%84%DB%8C%D8%AF-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T23:59:00+00:00"/>
    <meta property="og:title" content="سطل‌های زباله پاک و ضدمیکروب تولید شد"/>
    <meta property="og:description" content="یک شرکت دانش بنیان موفق به ساخت سطل های زباله ای با فناوری نانو شد که پاک و ضد میکروب هستند."/>
  </head>
  <body>
    <article>
      <h1>
        <a href="https://www.bultannews.com/fa/news/641096/%D8%B3%D8%B7%D9%84%E2%80%8C%D9%87%D8%A7%DB%8C-%D8%B2%D8%A8%D8%A7%D9%84%D9%87-%D9%BE%D8%A7%DA%A9-%D9%88-%D8%B6%D8%AF%D9%85%DB%8C%DA%A9%D8%B1%D9%88%D8%A8-%D8%AA%D9%88%D9%84%DB%8C%D8%AF-%D8%B4%D8%AF">سطل‌های زباله پاک و ضدمیکروب تولید شد</a>
      </h1>
      <h2>یک شرکت دانش بنیان موفق به ساخت سطل های زباله ای با فناوری نانو شد که پاک و ضد میکروب هستند.</h2>
      <address><time datetime="2019-11-20T23:59:00+00:00">20 Nov 2019, 23:59</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از ستاد توسعه فناوری نانو، زباله و پسماندهای غذا محل مناسبی برای رشد و نمو انواع باکتری‌ها و میکروب‌ها هستند. این میکروب‌ها در محل‌های جمع‌آوری زباله مانند سطل‌های زباله به میزان زیادی وجود دارند. جلوگیری از رشد باکتری‌ها و میکروب‌ها در داخل سطل زباله یکی از نکات مهمی است که در طراحی و ساخت این محصول به آن توجه می‌شود. استفاده از خواص آنتی‌باکتریال نانومواد کمک زیادی به تولیدکنندگان این محصول کرده است.</p>
      <p>یک شرکت دانش بنیان ایرانیکه در شش گروه آشپزخانه، پذیرایی، شیشه، خانه، پیک‌نیک و کودک اقدام به تولید محصول می‌کند سطل زباله‌های آنتی‌باکتریال با استفاده از فناوری نانو را روانه بازار کرده است. استفاده از مواد آنتی‌باکتریال با کاهش میزان باکتری موجود در سطل زباله، به پاکیزگی و سلامت محیط کمک قابل توجهی می‌کند.</p>
      <p>سطل زباله آنتی‌باکتریال قابل استفاده در قسمت‌های مختلف خانه (اتاق کودک، حمام، آشپزخانه) و محیط‌های اداری است. این سطل‌ها قابل نصب روی درب کابینت و کشوی میز هستند. این محصول که مطابق با استاندارد ملی شماره INSO ۲۱۱۴۵ و با مواد اولیه FOOD GRADE و BPA FREE تولید شده دارای خواص ضدمیکروبی بسیار قوی است. کم جا بودن، کیفیت بالا، طراحی نوآورانه و قیمت پایین نسبت به نمونه‌های داخلی و خارجی از جمله مزایای این محصول است.</p>
      <p>این شرکت ضمن ایجاد اشتغال برای ۵۸ نفر به صورت مستقیم، اقدام به تولید ۵۲۷ تن محصول در سال کرده و به میانگین فروش سالیانه در حدود ۱۲۰ میلیارد ریال دست یافته است. هایپر استار، شهروند، رفاه و مراکز عمده فروش از جمله عرضه‌کنندگان محصولات این شرکت هستند.</p>
      <p>در شرایط فعلی با وجود تحریم‌ها و مشکلات ناشی از آن، تولید با کیفیت یکی از سخت‌ترین کارها است. به گفته مسئولان شرکت صنعت‌سازان ایده‌آل پلاست در این شرایط تهیه مواد اولیه یکی از بزرگ‌ترین مشکلاتی است که با آن روبه‌رو هستند و افزایش مداوم قیمت مواد اولیه، روند تولید این شرکت را با مخاطره جدی روبه‌رو کرده است.</p>
    </article>
  </body>
</html>