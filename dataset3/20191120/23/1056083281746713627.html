<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919296/%D9%BE%DB%8C%D8%B4-%D8%A8%DB%8C%D9%86%DB%8C-%D8%A7%D8%A8%D8%AA%D9%84%D8%A7-%D8%A8%D9%87-%D8%A2%D9%84%D8%B2%D8%A7%DB%8C%D9%85%D8%B1-%DA%86%D9%86%D8%AF-%D8%AF%D9%87%D9%87-%D8%B2%D9%88%D8%AF%D8%AA%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-20T23:06:00+00:00"/>
    <meta property="og:title" content="پیش‌بینی ابتلا به آلزایمر چند دهه زودتر!"/>
    <meta property="og:description" content="پژوهشگران دانشگاه کالیفرنیا، سان‌فرانسیسکو (University of California, San Francisco) اخیرا اعلام کرده‌اند اسکن امواج مغزی خاصی می‌تواند ابتلا به بیماری آلزایمر را چند دهه زودتر پیش‌بینی کند."/>
  </head>
  <body>
    <article>
      <h6 class="kicker">با اسکن امواج مغزی منحصر به فرد انجام خواهد شد</h6>
      <h1>پیش‌بینی ابتلا به آلزایمر چند دهه زودتر!</h1>
      <address><time datetime="2019-11-20T23:06:00+00:00">20 Nov 2019, 23:06</time> by <a rel="author">مسعود جعفرشعار</a></address>
      <p>پژوهشگران دانشگاه کالیفرنیا، سان‌فرانسیسکو (University of California, San Francisco) اخیرا اعلام کرده‌اند اسکن امواج مغزی خاصی می‌تواند ابتلا به بیماری آلزایمر را چند دهه زودتر پیش‌بینی کند.</p>
      <p><b>به گزارش ایسنا و به نقل از دیلی میل</b>، براساس یک مطالعه جدید، بیماری آلزایمر را می<b>‌</b>توان با اسکن امواج مغزی منحصر به فرد، چند دهه قبل از بروز علائم ، پیش‌بینی کرد. دانشمندان نوعی از امواج مغزی را شناسایی کرده‌اند که از مغز در برابر بیماری ویرانگر اعصاب(devastating neurological) محافظت می‌کند.این امواج، "موج تیز"(SWR) نامیده می‌شوند و نقش مستقیمی را در یادگیری مکانی و شکل‌گیری حافظه در انسان، موش و سایر پستانداران ایفا می‌کنند.</p>
      <p>آلزایمر(Alzheimer's disease) یا بیماری فراموشی که به اختصار آلزایمر خوانده می‌شود، یک نوع اختلال عملکرد مغزی است که به تدریج توانایی‌های ذهنی بیمار تحلیل می‌رود. بارزترین نوع از انواع مختلف زوال عقل اختلال حافظه است. اختلال حافظه معمولا به تدریج ایجاد شده و پیشرفت می‌کند. در ابتدا اختلال حافظه به وقایع و آموخته‌های اخیر محدود می‌شود ولی به تدریج خاطرات قدیمی هم آسیب می‌بینند. بنابراین پیدا کردن راهی که بتوان ابتلا به این بیماری را چند سال زودتر پیش‌بینی کرد، بسیار ارزشمند است.</p>
      <p>در مطالعه اخیر که پژوهشگران بر روی حیوانات انجام داده‌اند دریافته‌اند موش‌هایی که دارای ژن ApoE4(ژن مرتبط با آلزایمر) هستند، تعداد کمتری از امواج مغزی SWR دارند و همین موضوع بر روی عملکرد مغزی‌شان تاثیر می‌گذارد و حافظه آنها بد عمل می‌کند که این موضوع ممکن است بر روی انسان‌ها نیز صدق کند.</p>
      <p>دکتر"امیلی جونز" (Emily Jones) نویسنده اصلی این مطالعه از دانشگاه کالیفرنیا، سانفرانسیسکو گفت: مهمترین مزیت این رویکرد این است که به روش غیرتهاجمی و بدون کاشت الکترود در مغز می‌توان این امواج را تنها با اسکن اندازه گیری کرد و حدود ۱۰ سال زودتر به افراد گفت که آیا به بیمای آلزایمر مبتلا می‌شوند یا خیر. SWR ها دو مؤلفه قابل اندازه گیری مهم دارند: قدرت فراوانی و قدرت کوتاه گاما(SG). به طور گسترده، با مشاهده فراوانی SWR می‌توان پیش بینی کرد که با چه سرعتی یک موش دارای ژن ApoE۴ می‌تواند موضوعات را یاد بگیرد و به یاد بیاورد.</p>
      <p>این موضوع می‌تواند به پژوهشگران در توسعه داروهای جدید برای جلوگیری از ابتلا به آلزایمر کمک کند. از آنجایی که امواج مغزی SWR  در مغز انسان نیز وجود دارد می‌تواند کمک بزرگی به پژوهشگران در شناسایی علائم اولیه آلزایمر کند. شایع‌ترین نوع ژن در ارتباط با افزایش خطر ابتلا به بیماری آلزایمر در آینده "ApoE4" نامیده می‌شود. برآورد می‌شود که حدود ۱۵ درصد از جمعیت جهان حامل این ژن باشند و کسانی که یک نسخه از "ApoE4" را حمل می‌کنند در مقایسه با افرادی که این ژن را ندارند، سه برابر بیشتر احتمال دارد به آلزایمر مبتلا شوند. محققان معتقدند این ژن یک پروتئین را کد می‌کند که به نحوی توانایی پروتئین‌های سمی را برای انباشته شدن در مغز افزایش می‌دهد. این مکانیزم پیش‌رونده است و در نهایت منجر به ابتلا به آلزایمر می‌شود.</p>
      <p>یافته‌های این مطالعه در مجله "Cell" منتشر شد.</p>
      <p>انتهای پیام</p>
    </article>
  </body>
</html>