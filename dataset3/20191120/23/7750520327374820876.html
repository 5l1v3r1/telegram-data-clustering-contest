<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ukraine/ukrayina-vymagatyme-vid-rosiyi-ponad-milyard-gryven-kompensatsiyi-za-vtrachene-majno-v-krymu.html"/>
    <meta property="og:site_name" content="1NEWS"/>
    <meta property="article:published_time" content="2019-11-20T23:12:20+00:00"/>
    <meta property="og:title" content="Україна вимагатиме від Росії понад мільярд гривень компенсації за втрачене майно в Криму"/>
    <meta property="og:description" content="Україна вимагатиме від Росії понад мільярд гривень компенсації за втрачене майно в Криму"/>
  </head>
  <body>
    <article>
      <h1>Україна вимагатиме від Росії понад мільярд гривень компенсації за втрачене майно в Криму</h1>
      <h2>Інтереси АМПУ у спорі з Росією представлятиме юридична компанія Covington &amp; Burling LLP, яка має досвід захисту інтересів суб’єктів господарювання у міжнародних публічно-правових арбітражних інституціях</h2>
      <address>
        <time datetime="2019-11-20T23:12:20+00:00">20 Nov 2019, 23:12</time>
      </address>
      <figure>
        <img src="https://1news.com.ua/wp-content/uploads/2019/11/26-12.jpg"/>
      </figure>
      <p>Адміністрація морських портів України вимагатиме від Росії понад 1,24 млрд грн компенсації за втрачене майно в кримських портах.</p>
      <p>Про це повідомляє 1NEWS.</p>
      <p>“АМПУ готує вимогу до уряду РФ про виплату компенсації збитків, понесених внаслідок тимчасової окупації території автономної республіки Крим. Вартість державного майна, яке було закріплене за філіями АМПУ та незаконно привласнене самопроголошеною владою Криму, складає понад 1,24 млрд грн”, – вказали у відомстві.</p>
      <p>Як зауважується, це вже другий шлях, який АМПУ використовує, щоб отримати компенсацію за збитки, понесені у Криму. Раніше держпідприємство надавало вичерпну інформацію щодо власних активів на півострові Міністерству юстиції України, яке подавало загальний позов у Європейський суд з прав людини.</p>
      <p>“Цього разу ми використовуємо положення Угоди про заохочення та взаємний захист інвестицій. Перший крок – це направлення вимог щодо компенсації збитків безпосередньо до уряду РФ. Якщо протягом півроку ми не отримаємо відповіді, ця справа перейде на розгляд до міжнародного арбітражу”, – підкреслив керівник АМПУ Райвіс Вецкаганс.</p>
      <p>“Відповідне письмове повідомлення до уряду РФ з вимогою врегулювати спір щодо відшкодування інвестиційних втрат у зв’язку з експропріацією активів АМПУ на тимчасово окупованій території Криму відповідно до угоди між Кабінетом міністрів України та урядом Російської Федерації про заохочення та взаємний захист інвестицій, яка діє від 1998 року, планується надіслати до кінця 2019 року”, – уточнили в АМПУ.</p>
      <p>Інтереси АМПУ у спорі з Росією представлятиме юридична компанія Covington &amp; Burling LLP, яка має досвід захисту інтересів суб’єктів господарювання у міжнародних публічно-правових арбітражних інституціях.</p>
      <p>“Наголошуємо, що та обставина, що ДП “АМПУ” позивається стосовно тимчасово непідконтрольних активів на території півострова, жодним чином не означає, що підприємство погоджується з існуванням будь-яких правових підстав для окупації та анексії Криму, який залишається територією України”, – підкреслили у відомстві.</p>
      <p>Джерело: <a href="https://www.unn.com.ua/">УНН</a></p>
    </article>
  </body>
</html>