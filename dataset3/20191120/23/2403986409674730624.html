<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/noviy_viddil_dbr_shhodo_rozsliduvannya_sprav_maydanu_u_byuro_oprilyudnili_detali_n1237076"/>
    <meta property="og:site_name" content="24 Канал"/>
    <meta property="article:published_time" content="2019-11-20T23:37:00+00:00"/>
    <meta property="og:title" content="Новий відділ ДБР щодо розслідування справ Майдану: у Бюро оприлюднили деталі"/>
    <meta property="og:description" content="До нового підрозділу Державного бюро розслідувань, яке займатиметься розслідуваннями справ Майдану, наразі входить близько 30 осіб. Усі вони є слідчими Державного бюро розслідувань. Створено ж цей підрозділ на базі управління з розслідування військових злочинів."/>
  </head>
  <body>
    <article>
      <h1>Новий відділ ДБР щодо розслідування справ Майдану: у Бюро оприлюднили деталі</h1>
      <address><time datetime="2019-11-20T23:37:00+00:00">20 Nov 2019, 23:37</time> by <a rel="author" href="https://24tv.ua/andriy_shlyahtin_tag5269/" target="_blank">Андрій Шляхтін</a></address>
      <p>
        <b>До нового підрозділу Державного бюро розслідувань, яке займатиметься розслідуваннями справ Майдану, наразі входить близько 30 осіб. Усі вони є слідчими Державного бюро розслідувань. Створено ж цей підрозділ на базі управління з розслідування військових злочинів.</b>
      </p>
      <p>Як переконує речниця ДБР Анжеліка Іванова в коментарі <a href="https://radio.nv.ua/">"Радіо НВ"</a>, для того, щоб не зупиняти та не затримувати процес розслідування справ Майдану, відповідний слідчий орган наповнили та укомплектували працівники бюро.</p>
      <blockquote>Важливо! <a href="https://24tv.ua/slidstvo_u_spravah_maydanu_z_20_listopada_bude_pripineno__pravozahisnitsya_n1235160">Слідство у справах Майдану призупиняється</a></blockquote>
      <p>"Це люди, які є слідчими Державного бюро розслідувань, <b>вони не працювали до того в управлінні спецрозслідувань</b>, які розслідували справи Майдану у прокуратурі", – зауважила Іванова.</p>
      <p>Вона підкреслила, що для переводу слідчих з Генпрокуратури до відповідного відділу необхідно внести зміни до законодавства. Водночас, за словами Іванової, для початку процесу ДБР "достатньо" своїх слідчих.</p>
      <aside>Вони у будь-якому разі почнуть знайомитися з матеріалами кримінальних проваджень, і вже поступово там або буде змінено закон, і ми зможемо за спрощеною процедурою додати до цього департаменту, ще додатково залучити слідчих Генеральної прокуратури, або іншим чином,<cite>– каже речниця ДБР.</cite></aside>
      <p>Також Анжеліка Іванова повідомила, що <b>підрозділ з розслідування злочинів проти Майдан складається з близько 30 слідчих</b>. <b>Його створено на базі управління з розслідування військових злочинів</b>, оскільки його слідчі мають необхідний рівень доступу до держтаємниці.</p>
      <p><a href="https://24tv.ua/u_dbr_stvorili_pidzrozdil_dlya_rozsliduvannya_sprav_maydanu_n1235690">Підрозділ, що займатиметься розслідуваннями справ Майдану, створили </a>у Державному бюро розслідувань 18 листопада.</p>
      <aside>Ми відібрали кращих, професійних слідчих, які ефективно працюватимуть над "справами Майдану". Слідчі зможуть розпочати роботу, як тільки Генпрокуратура завершить усі процесуальні дії та передасть бюро матеріали кримінальних проваджень,<cite>– зазначав очільник ДБР Роман Труба.</cite></aside>
      <p>За його словами, ГПУ завершує досудове розслідування у всіх кримінальних провадженнях 20 листопада. Тоді прокурори матимуть 3 місяці, аби передати справи слідчим ДБР.</p>
      <blockquote>Цікаво! <a href="https://24tv.ua/peretvorennya_genprokuraturi_na_ofis_genprokurora_viyskoviy_prokuror_chumak_oprilyudniv_detali_n1209602">Перетворення Генпрокуратури на Офіс Генпрокурора: військовий прокурор Чумак оприлюднив деталі</a></blockquote>
      <p>
        <b>Що відомо про справи Майдану: </b>
      </p>
      <ul>
        <li>Усі злочини, скоєні під час Революції Гідності, умовно об'єднано в одну велику "Справу Майдану", що нараховує 89 кримінальних проваджень. У них, зокрема, розслідують вбивство 91 людини (78 мітингувальників та 13 силовиків).</li>
        <li>Розслідуваннями справ Майдану усі ці роки займався відділ Спеціальних розслідувань Генеральної прокуратури під керівництвом Сергія Горбатюка.</li>
        <li>Святошинський райсуд Києва розглядає справу проти ексберкутівців Сергія Зінченка, Павла Аброськіна, Олександра Маринченка, Сергія Тамтури й Олега Янішевського. Їх звинувачують у масових розстрілах людей на Майдані 20 лютого 2014 року.</li>
        <li>Станом на лютий 2018 року слідством було встановлено 48 фактів убивств та 80 фактів замахів на вбивства людей 20 лютого 2014 року в центрі Києва. 15 січня 2019 року суд розпочав допити свідків сторони обвинувачення.</li>
        <li>19 лютого 2019 року, напередодні річниці розстрілів у центрі Києва, моніторингова місія ООН з прав людини в Україні констатувала, що за 5 років після протестів на Майдані досягнуто лише обмежений прогрес у розслідуванні вбивств і насильницьких смертей 98 осіб.</li>
        <li>21 жовтня у ГПУ створили департамент процесуального керівництва у кримінальних провадженнях про злочини, скоєні під час Революції Гідності 2013-2014 років. Злочини часів Майдану тепер розслідуватиме Державне бюро розслідувань, за діяльністю якого наглядатиме новостворений департамент у Генпрокуратурі.</li>
        <li>23 жовтня генпрокурор Руслан Рябошапка підписав наказ про звільнення Горбатюка. Після цього Горбатюк заявив, що слідство у справах Майдану призупинено. У ГПУ, зі свого боку, розслідування та забезпечення невідворотності покарання у справах Майдану називають пріоритетними.</li>
      </ul>
      <blockquote>Більше про <a href="https://24tv.ua/pyata_richnitsya_rozstriliv_na_maydani_hronika_krivavih_podiy_n1114115">криваві події Революції Гідності </a></blockquote>
    </article>
  </body>
</html>