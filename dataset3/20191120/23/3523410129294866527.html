<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641091/%DB%B1%DB%B8-%D9%85%DB%8C%D9%84%DB%8C%D9%88%D9%86-%DB%8C%D9%88%D8%B1%D9%88-%D8%A8%D8%B1%D8%A7%DB%8C-%D8%A2%D8%A8%D8%B1%D8%B3%D8%A7%D9%86%DB%8C-%D8%A8%D9%87-%D8%B9%D8%B4%D8%A7%DB%8C%D8%B1-%D8%A7%D8%AE%D8%AA%D8%B5%D8%A7%D8%B5-%DB%8C%D8%A7%D9%81%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T23:31:00+00:00"/>
    <meta property="og:title" content="۱۸ میلیون یورو برای آبرسانی به عشایر اختصاص یافت"/>
    <meta property="og:description" content="رئیس سازمان امور عشایر ایران گفت: در حوزه تامین آب شرب، امسال برای اولین بار از محل بند ه تبصره ۴ مبلغ ۱۸ میلیون یورو سهم عشایر شده است."/>
  </head>
  <body>
    <article>
      <h1>
        <a href="https://www.bultannews.com/fa/news/641091/%DB%B1%DB%B8-%D9%85%DB%8C%D9%84%DB%8C%D9%88%D9%86-%DB%8C%D9%88%D8%B1%D9%88-%D8%A8%D8%B1%D8%A7%DB%8C-%D8%A2%D8%A8%D8%B1%D8%B3%D8%A7%D9%86%DB%8C-%D8%A8%D9%87-%D8%B9%D8%B4%D8%A7%DB%8C%D8%B1-%D8%A7%D8%AE%D8%AA%D8%B5%D8%A7%D8%B5-%DB%8C%D8%A7%D9%81%D8%AA">۱۸ میلیون یورو برای آبرسانی به عشایر اختصاص یافت</a>
      </h1>
      <h2>رئیس سازمان امور عشایر ایران گفت: در حوزه تامین آب شرب، امسال برای اولین بار از محل بند ه تبصره ۴ مبلغ ۱۸ میلیون یورو سهم عشایر شده است.</h2>
      <address><time datetime="2019-11-20T23:31:00+00:00">20 Nov 2019, 23:31</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، کرمعلی قندالی در نشست با رئیس سازمان جهاد کشاورزی استان قزوین اظهار داشت: با پیگیری‌های انجام شده در حوزه تامین آب شرب <b>عشایر</b>، امسال برای اولین بار از محل بند ه تبصره ۴ نام عشایر هم آورده شد و ۱۲ درصد آن که ۱۸ میلیون یورو می‌شود به عشایر اختصاص یافت.</p>
      <p>وی افزود: این اعتبارات صرفا برای توسعه شبکه‌های آب شرب در مناطق عشایری است که از این محل تعداد ۹ پروژه هم در مناطق عشایری استان قزوین در حال انجام است.</p>
      <p>رئیس سازمان امور عشایر ایران با بیان این که ظرفیت‌های خوبی در مناطق عشایری وجود دارد، گفت: در زنجیره تولید یکی از استان‌هایی که بستر لازم برای بهره‌وری از دام و زیرساخت‌های آن فراهم است و نژادهای دامی خوبی نیز دارد استان قزوین است.</p>
      <p>قندالی اضافه کرد: می‌توانیم با یک شرکت تولیدکننده گوشت هم که امکانات و فضای خوبی در زمینه پرواربندی و اصلاح نژاد دام دارد همکاری مشترکی داشته باشیم که کاری بزرگ و کمکی هم در راستای مسائل زیست محیطی است.</p>
      <p>وی افزود: در حوزه گیاهان دارویی نیز در مناطق عشایری استان قزوین ظرفیت‌های زیادی وجود دارد که باید از آن بهره‌برداری کنیم.</p>
      <p>رئیس سازمان جهاد کشاورزی استان قزوین نیز در این نشست با بیان این که در گذشته در سرشماری عشایر قزوین کم شماری شده چرا که تعداد عشایر قزوین بیشتر از آن چیزی است که سرشماری شده است، اظهار امیدواری کرد در سرشماری جدید آمار واقعی و دقیق عشایر قزوین سرشماری شود.</p>
      <p>خمسه گفت: در موضوع نیروی انسانی هم در امور عشایر قزوین کمبودهایی داریم که امیدواریم با مساعدت سازمان امور عشایر این مشکلات برطرف شود.</p>
    </article>
  </body>
</html>