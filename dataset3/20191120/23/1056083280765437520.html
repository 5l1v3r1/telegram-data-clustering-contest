<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082918899/%D8%AF%D8%A7%D8%B9%D8%B4-%D9%85%D8%AD%D8%B5%D9%88%D9%84-%D8%AF%D8%B3%D8%AA%DA%AF%D8%A7%D9%87-%D9%87%D8%A7%DB%8C-%D8%A7%D8%B7%D9%84%D8%A7%D8%B9%D8%A7%D8%AA%DB%8C-%D9%88-%D8%A7%D9%85%D9%86%DB%8C%D8%AA%DB%8C-%D8%A2%D9%85%D8%B1%DB%8C%DA%A9%D8%A7-%D9%88-%D9%85%D8%AA%D8%AD%D8%AF%DB%8C%D9%86-%D9%85%D9%86%D8%B7%D9%82%D9%87-%D8%A7%DB%8C-%D8%A7%D8%B4"/>
    <meta property="og:site_name" content="ایسنا"/>
    <meta property="article:published_time" content="2019-11-20T23:45:00+00:00"/>
    <meta property="og:title" content="داعش محصول دستگاه‌های اطلاعاتی و امنیتی آمریکا و متحدین منطقه‌ای‌اش بود"/>
    <meta property="og:description" content="یک کارشناس مسائل غرب آسیا با تاکید بر این‌که گروه تروریستی - تکفیری داعش محصول دستگاه‌های اطلاعاتی و امنیتی آمریکا و برخی از متحدین منطقه‌ای طی دهه اخیر بوده است، گفت: امروز عمده‌ترین هدف‌گذاری آمریکا  و متحدین در دوران پسا داعش ایجاد فتنه‌ها یا اقداماتی است که جریان مقاومت را در منطقه به حاشیه برده و از قدرت و اثرگذاری مقاومت و انقلاب اسلامی در تحولات منطقه کم کنند."/>
  </head>
  <body>
    <article>
      <h6 class="kicker">یک کارشناس مسائل غرب آسیا:</h6>
      <h1>داعش محصول دستگاه‌های اطلاعاتی و امنیتی آمریکا و متحدین منطقه‌ای‌اش بود</h1>
      <address><time datetime="2019-11-20T23:45:00+00:00">20 Nov 2019, 23:45</time> by <a rel="author">فاطمه خوش نیت</a></address>
      <p>یک کارشناس مسائل غرب آسیا با تاکید بر این‌که گروه تروریستی - تکفیری داعش محصول دستگاه‌های اطلاعاتی و امنیتی آمریکا و برخی از متحدین منطقه‌ای طی دهه اخیر بوده است، گفت: امروز عمده‌ترین هدف‌گذاری آمریکا  و متحدین در دوران پسا داعش ایجاد فتنه‌ها یا اقداماتی است که جریان مقاومت را در منطقه به حاشیه برده و از قدرت و اثرگذاری مقاومت و انقلاب اسلامی در تحولات منطقه کم کنند.</p>
      <p>اصغر زارعی در گفت‌وگو با ایسنا در آستانه اولین سالگرد شکست داعش در ارزیابی خود از این شکست و تحلیل شرایط پس از این جریان تکفیری اظهار داشت:  با توجه به این‌که در آستانه یک‌سالگی دوران پس از پایان داعش هستیم، می‌شود گفت این جریان خطرناک و بسیار خشن که محصول دستگاه‌های اطلاعاتی و امنیتی آمریکا و برخی از متحدین منطقه‌ای این کشور طی یک دهه اخیر بوده، در واقع ورژن سوم جریانات تروریستی بعد از طالبان و القاعده است.</p>
      <p>وی تصریح کرد: ما با دوران پس از داعش رو به رو هستیم و باید آن‌چه محصول دوران سه گانه شکل‌گیری جریانات افراطی و تروریستی در منطقه بود را مورد ارزیابی قرار دهیم. هدف گذاری ایالات متحده آمریکا و متحدین آن، مقابله با جریانات انقلابی و شکل‌گیری جریان مقاومت متاثر از انقلاب اسلامی خصوصا در کشورهای غرب آسیا است.</p>
      <p>این کارشناس مسائل منطقه همچنین بیان کرد: با توجه به قوت و قدرتی که مقاومت توانست در برابر جریانات تکفیری بایستد، امروز عمده‌ترین هدف گذاری آمریکا  و متحدین در دوران پسا داعش ایجاد فتنه‌ها یا اقداماتی است که جریان مقاومت را در منطقه به حاشیه برده و از قدرت و اثرگذاری مقاومت و انقلاب اسلامی در تحولات منطقه کم کنند.</p>
      <p>زارعی ادامه داد: از سویی طی یکی دو ماه اخیر نیز شاهد بودیم علیرغم این که به لحاظ سیاسی و میدانی کاملا جریانات حامی داعش و جریانات تروریستی در منطقه دچار شکست شده بودند و در باز شکل گیری جریانات سیاسی و حاکمیتی در کشورهایی که جریانات تروریستی در عراق، سوریه و لبنان فعال بودند، کاملا شرایط را باختند و نتوانستند در ساختارهای سیاسی منطقه تاثیرگذار باشند.</p>
      <p>وی خاطرنشان کرد: اما آن‌ها بیکار ننشسته و از طریق شبکه‌های اجتماعی و همسو با خودشان و همچنین فعالیت‌های گسترده رسانه‌ای و اقدامات عملیات روانی نسبت به همسو کردن و جذب بخشی از بدنه کشورهای منطقه با سیاست‌ها و منافع خودشان فعال هستند که نمونه اخیر آن را در صحنه سیاسی عراق و لبنان شاهد بودیم.</p>
      <p>این کارشناس مسائل غرب آسیا یادآور شد:‌ برای مثال در لبنان موفق شدند دولت مستقر سعد حریری را وادار به استعفا کنند و ساختار سیاسی لبنان را که از ثبات نسبتا خوبی بعد از سال‌ها برخوردار شده بود، دچار بی‌ثباتی و ناپایداری کنند، لذا همچنان در این منطقه فعال هستند. همچنین در سوریه نتوانستند هدف‌شان که اسقاط دولت و برکناری بشاراسد بود را محقق کنند و صحنه سیاسی سوریه را به نفع خودشان تغییر دهند، خوشبختانه مقاومت و ایستادگی ملت سوریه باعث شد از اساس، آن چیزی که دنبال می‌کردند را به دست نیاورند.</p>
      <p>زارعی اظهار کرد: همچنین در عراق شاهد بودیم بعد ازاین که چند ماه پیش انتخابات برگزار شد و اضلاع سه‌گانه قدرت در عراق همسو با مقاومت شکل گرفت، آن‌ها فعالیت‌های‌شان را در این کشور گسترش دادند و با تهییج و حمایت‌های آشکار و پنهان جریانی را در عراق به حرکت در آوردند که با مقاومت همسو نبودند اما نهایتا با ایستادگی و مقاومت مرجعیت شیعی و ایستادگی مردم موفقیت حاصل نشد و شرایط عراق مجددا به سمت پایداری و ثبات رفت.</p>
      <p>وی در ادامه بیان کرد: <b>همه این شرایط به این معنی نیست که موضوع داعش یا جریانات تروریستی در منطقه پایان یافته است، قطعا نسخه و ورژن‌های جدیدی را برای ایجاد ناامنی و بی‌ثباتی آینده در دستور کار دارند و استراتژی بلند مدت آمریکا و رژیم جعلی صهیونیستی و متحدین اروپایی و منطقه‌ای آن‌ها، این است که بتوانند از طریق ایجاد بی‌ثباتی و ناپایداری در پیرامون مرزهای رژیم صهیونیستی امنیت را در این رژیم به هر قیمتی فراهم کنند.</b></p>
      <p>این کارشناس مسائل منطقه خاطرنشان کرد:  قطعا این جریانات ادامه خواهد داشت، هر چند ترامپ با رویکردی که اتخاذ کرده، صراحتا هم اعلام می‌کند آن چه برای آن‌ها اولویت دارد،  نفت منطقه و امنیت اسرائیل است و از این دو خط قرمز عبور نمی‌کند لذا قطعا برای حفط منافع بلند مدت خود از تمام ظرفیت‌ها استفاده می‌کند.</p>
      <p>زارعی در پایان گفت: همچنین صراحتا اعلام کرده هزینه‌های این اقدامات را باید کشورهای منطقه پرداخت کنند، به همین دلیل از جیب ملت‌های عربستان سعودی، امارات و برخی از کشورهای دیگر هزینه می کنند. متاسفانه مادامی که این حماقت و عملکرد جاهلی برخی از سران کشورهای عربی وجود داشته باشد، نمی‌توان امیدوار بود که در آینده نزدیک ثبات و امنیت پایدار به منطقه بازگردد.</p>
      <p>انتهای پیام</p>
    </article>
  </body>
</html>