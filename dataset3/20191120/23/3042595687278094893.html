<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/greta-thunberg-far-internasjonal-fredspris-for-barn/71843808"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T23:36:34+00:00"/>
    <meta property="og:title" content="Greta Thunberg får internasjonal fredspris for barn"/>
    <meta property="og:description" content="Den svenske tenåringsaktivisten Greta Thunberg ble onsdag tildelt en internasjonal fredspris for barn for sitt arbeid i kampen mot klimaendringer."/>
  </head>
  <body>
    <article>
      <h1>Greta Thunberg får internasjonal fredspris for barn</h1>
      <h2>Den svenske tenåringsaktivisten Greta Thunberg ble onsdag tildelt en internasjonal fredspris for barn for sitt arbeid i kampen mot klimaendringer.</h2>
      <address><time datetime="2019-11-20T23:36:34+00:00">20 Nov 2019, 23:36</time> by <a rel="author">NTB I</a></address>
      <p>Fredsprisen er stiftet av den nederlandske organisasjonen KidsRights Foundation, som har delt ut prisen siden 2005. Den 15 år gamle fredsaktivisten Divina Maloum fra Kamerun mottok også den samme prisen.</p>
      <p>Utdelingsseremonien fant sted i Haag i Nederland, men Thunberg kunne ikke møte personlig. Hun krysser for tiden Atlanterhavet i båt på vei til FNs klimakonferanse i Madrid.</p>
      <p>I en uttalelse sier hun imidlertid at hun er utrolig takknemlig og beæret over tildelingen.</p>
      <p>Med fredsprisen følger 100.000 euro som skal investeres i prosjekter tilknyttet det vinnerne jobber for. Tidligere vinnere av prisen er blant annet Malala Yousafzai, som ble skutt i hodet av Taliban på grunn av sin kamp for jenters skolegang i Pakistan.</p>
      <p>Thunberg ble kjent da hun begynte sin skolestreik foran den svenske Riksdagen i fjor sommer. Inspirert av den unge klimaaktivisten har titusenvis av barn rundt om i verden engasjert seg i klimasaken.</p>
      <p>(NTB)</p>
    </article>
  </body>
</html>