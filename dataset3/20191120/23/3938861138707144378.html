<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/world-life/_povernennya-ukrayinskih-korabliv-zyavilasya-reakciya-nato/939130"/>
    <meta property="og:site_name" content="Gazeta.ua"/>
    <meta property="article:published_time" content="2019-11-20T23:53:00+00:00"/>
    <meta property="og:title" content="Повернення українських кораблів: з'явилася реакція НАТО"/>
    <meta property="og:description" content="У НАТО повернення Росією захоплених кораблів Україні назвали правильним кроком перед самітом лідерів країн &quot;нормандської четвірки&quot;. Про це заявив генеральний секретар альянсу Єнс Столтенберг на прес-конференції у Брюсселі, передає Європейська правда. &quot;Ми вітаємо той факт, що Росія ..."/>
  </head>
  <body>
    <article>
      <h1>Повернення українських кораблів: з'явилася реакція НАТО</h1>
      <address><time datetime="2019-11-20T23:53:00+00:00">20 Nov 2019, 23:53</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939130_w_300.jpg?v=0"/>
        <figcaption>У НАТО прокоментували повернення Росією українських кораблів. Фото: Politeka</figcaption>
      </figure>
      <p>У НАТО повернення Росією захоплених кораблів Україні назвали правильним кроком перед самітом лідерів країн "нормандської четвірки".</p>
      <p>Про це заявив генеральний секретар альянсу <b>Єнс Столтенберг</b> на прес-конференції у Брюсселі, передає<a href="https://www.eurointegration.com.ua/rus/"> Європейська правда</a>.</p>
      <p>"Ми вітаємо той факт, що Росія нарешті повернула українські судна, які вона захопила в листопаді минулого року. Це те, про що просив Міжнародний трибунал із морського права. І це крок у правильному напрямку напередодні саміту в "нормандському форматі" в наступному місяці", - сказав він.<br/><br/>Столтенберг закликав союзників обов'язково зберегти єдність позицій щодо Росії і продовжувати надавати політичну і практичну підтримку Україні.<br/><br/>"Я закликаю робити більше, тому що ми солідарні з Україною, і для нас вкрай важливо не визнавати незаконну анексію Криму, допомагати українцям модернізувати їхню армію, їхні оборонні інститути і продовжувати нашу підтримку", - наголосив генсек НАТО.<br/><br/>Столтенберг додав, що міністри країн НАТО сьогодні розглянули реалізацію пакета заходів із безпеки на Чорному морі, прийнятих у квітні.<br/><br/>"Нещодавні візити Північноатлантичної ради до Грузії та України стали доброю нагодою побачити цей пакет у дії. Постійні військово-морські групи НАТО проводять навчання із грузинськими та українськими кораблями, покращуючи нашу здатність працювати разом", - розповів він.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/krym/_povernennya-korabliv-ministr-poyasniv-scho-bude-dali/938793"/>
      </related>
      <blockquote>У неділю, 17 листопада, із акваторії "Генмола" в Керчі в анексованому Росією Криму у супроводі російської берегової охорони вивели три українські військові судна, захоплені рік тому. Йдеться про катери "Бердянськ" і "Нікополь", а також буксир "Яни Капу". У понеділок, 18 листопада, Росія розпочала процес передачі Україні захоплених нею буксиру та двох бронекатерів, екіпажу яких на початку вересня визволили з полону.</blockquote>
    </article>
  </body>
</html>