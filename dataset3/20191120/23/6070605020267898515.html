<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/Barca_0_2348165241.html"/>
    <meta property="og:site_name" content="Ara.cat"/>
    <meta property="article:published_time" content="2019-11-20T23:33:33+00:00"/>
    <meta property="og:title" content="El Barça desespera Obradovic"/>
    <meta property="og:description" content="La defensa de l’equip blaugrana destrossa el pitjor Fenerbahçe en anys (89-63)"/>
  </head>
  <body>
    <article>
      <h1>El Barça desespera Obradovic</h1>
      <h2>La defensa de l’equip blaugrana destrossa el pitjor Fenerbahçe en anys (89-63)</h2>
      <address>
        <time datetime="2019-11-20T23:33:33+00:00">20 Nov 2019, 23:33</time>
      </address>
      <p>El Barça va treure de polleguera Zeljko Obradovic. La defensa de l’equip blaugrana va desmoralitzar el Fenerbahçe Beko (89-63), que va patir la setena derrota a l’Eurolliga. El triomf del conjunt català, que va dominar el rebot i va llegir bé el joc en atac, li permet mantenir-se al capdavant de la classificació. “Hem jugat un partit perfecte. El més important és que hem jugat de manera regular, especialment en defensa. Això ens ha permès controlar el rebot i tenir confiança en atac”, va analitzar Svetislav Pesic. “Hem fet un bon partit i hem jugat bé com a equip”, va dir Cory Higgins, que va sumar 22 punts amb 4/8 en triples.</p>
      <p>Obradovic no va poder comptar amb Nando de Colo ni amb Leo Westermann, mentre que Pesic va tenir les baixes de Thomas Heurtel, Kevin Pangos i Víctor Claver. A més, el tècnic blaugrana va descartar Artem Pustovyi. La primera meitat va estar dominada per les defenses. L’equip blaugrana va aconseguir limitar els moviments del Fenerbahçe, que tan sols va poder anotar 30 punts durant els primers 20 minuts. Animat per la producció ofensiva de Cory Higgins, que va encistellar els tres primers triples que va intentar, el conjunt català va aconseguir una renda de 16 punts (44-28). Obradovic va trigar a donar descans a Kostas Sloukas, que durant algunes fases del partit va donar sensació d’esgotament. Jan Vesely tampoc va dominar el joc com ho fa habitualment, i una de les poques notícies positives per als visitants va ser l’aportació de Joffrey Lauvergne. L’aler pivot francès va anotar 10 punts en la primera meitat, que va acabar amb el resultat de 44-30.</p>
      <p>La segona part no va modificar l’escenari, sinó que el va accentuar. El Fenerbahçe es va diluir i el Barça no va abaixar el seu nivell de concentració, va enllaçar bones defenses amb grans accions de lectura en atac. Sense cometre errades, l’equip blaugrana va anar ampliant la diferència de punts en el marcador fins a arribar als últims 10 minuts amb el marcador sentenciat (67-40). A diferència d’altres vegades, el conjunt turc es va rendir i no es va sentir amb forces de discutir la victòria local. Les cistelles fàcils es van repetir una vegada i una altra, per a desesperació d’Obradovic. L’últim període es va convertir en un intercanvi de punts, ja que el conjunt culer va abaixar la intensitat de la seva defensa i es va limitar a dosificar esforços contra un adversari en hores baixes.</p>
      <h3>Demà, contra el Maccabi</h3>
      <p>Sense temps per a celebracions, el Barça tornarà a jugar demà al Palau Blaugrana, on rebrà el Maccabi Fox de Tel-Aviv. L’equip blaugrana disputarà tres partits en tan sols cinc dies, ja que diumenge haurà de visitar la pista de l’UCAM Múrcia.</p>
    </article>
  </body>
</html>