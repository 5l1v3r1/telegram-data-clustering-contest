<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/india/2019/11/20/Maharashtra-government-formation-congress-and-ncp-to-support-shiv-sena.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-20T23:16:00+00:00"/>
    <meta property="og:title" content="ശിവസേനയെ ഉപാധികളോടെ പിന്തുണയ്ക്കാൻ കോൺഗ്രസ്"/>
    <meta property="og:description" content="ന്യൂഡൽഹി ∙ മഹാരാഷ്ട്രയിൽ ബിജെപി ഇതര സർക്കാർ രൂപീകരിക്കുന്നതിനു ശിവസേനയ്ക്കു പിന്തുണ നൽകാനുള്ള നീക്കവുമായി കോൺഗ്രസും എൻസിപിയും മുന്നോട്ട്. സോണിയ.maharashtra. congress and ncp to form government. Malayalam News. Manorama Online. Maharashtra Assembly Elections 2019. Shiv Sena. bjp. ncp.India News. National News. Malayalam News. Manorama Online"/>
  </head>
  <body>
    <article>
      <h1>ശിവസേനയെ ഉപാധികളോടെ പിന്തുണയ്ക്കാൻ കോൺഗ്രസ്</h1>
      <address><time datetime="2019-11-20T23:16:00+00:00">20 Nov 2019, 23:16</time> by <a rel="author">https://www.facebook.com/manoramaonline</a></address>
      <p>ന്യൂഡൽഹി ∙ മഹാരാഷ്ട്രയിൽ ബിജെപി ഇതര സർക്കാർ രൂപീകരിക്കുന്നതിനു ശിവസേനയ്ക്കു പിന്തുണ നൽകാനുള്ള നീക്കവുമായി കോൺഗ്രസും എൻസിപിയും മുന്നോട്ട്. സോണിയ ഗാന്ധിയുടെയും പിന്നീട് ശരദ് പവാറിന്റെയും വസതികളിൽ ചേർന്ന നേതൃയോഗങ്ങളിൽ ബിജെപിയെ മാറ്റി നിർത്താനുള്ള അവസരം വിനിയോഗിക്കാൻ തത്വത്തിൽ ധാരണയായി. </p>
      <p>പൊതുമിനിമം പരിപാടി,  വകുപ്പ് വിഭജനം എന്നിവയിൽ കൂടുതൽ വ്യക്തത വരുത്താൻ വരും ദിവസങ്ങളിലും യോഗങ്ങളുണ്ടാകും. തുടർന്ന് ഇരു കക്ഷികളുടെയും പൊതു ഉപാധികൾ ശിവസേനയ്ക്കു മുന്നിൽ വയ്ക്കും. അവ സേനയ്ക്കു സമ്മതമാണെങ്കിൽ പിന്തുണ പ്രഖ്യാപിക്കും. </p>
      <p>തീവ്ര ഹിന്ദുത്വ നിലപാട് ഉപേക്ഷിക്കുക, വിവാദ രാഷ്ട്രീയ വിഷയങ്ങളിൽ യുപിഎയുടെ പൊതു നിലപാടിനൊപ്പം നിൽക്കുക തുടങ്ങിയ ഉപാധികളാണു ചർച്ചയിലുള്ളത്. സഖ്യം യാഥാർഥ്യമായാൽ കോൺഗ്രസും എൻസിപിയും സർക്കാരിന്റെ ഭാഗമാകും. ശിവസേനയ്ക്കു മുഖ്യമന്ത്രി പദം നൽകി, ഉപമുഖ്യമന്ത്രി പദവികൾ ഇരു കക്ഷികളും പങ്കിടുമെന്നാണു സൂചന. </p>
      <p>സർക്കാരിന്റെ ഭാഗമാകണമെന്ന സംസ്ഥാന കോൺഗ്രസ് ഘടകത്തിന്റെ ആവശ്യത്തിനു സോണിയ വഴങ്ങിയതോടെയാണ് മൂന്നാഴ്ചയിലേറെ തുടർന്ന പ്രതിസന്ധിക്ക് അയവു വന്നത്. സർക്കാരിൽ ചേർന്നില്ലെങ്കിൽ മഹാരാഷ്ട്രയിൽ കോൺഗ്രസ് പിളരുമെന്നും എംഎൽഎമാർ കൂട്ടമായി എതിർ കക്ഷികളിലേക്കു പോകുമെന്നും ഇവർ മുന്നറിയിപ്പു നൽകിയിരുന്നു. കേരളത്തിൽ കോൺഗ്രസിനു മുസ്‍ലിം ലീഗുമായി സഖ്യമാകാമെങ്കിൽ മഹാരാഷ്ട്രയിൽ ശിവസേനയ്ക്കൊപ്പം നിൽക്കുന്നതിൽ എന്താണു കുഴപ്പമെന്നും  സംസ്ഥാന ഘടകം ചോദിച്ചു.</p>
      <p>കോൺഗ്രസ് നേതാക്കളായ അഹമ്മദ് പട്ടേൽ, മല്ലികാർജുൻ ഖർഗെ, ജയറാം രമേശ്, കെ.സി. വേണുഗോപാൽ, പൃഥ്വിരാജ് ചവാൻ എന്നിവരാണ് എൻസിപി നേതാക്കളായ പവാറിനെയും പ്രഫുൽ പട്ടേലിനെയും കണ്ടത്. </p>
      <p>ഇതിനിടെ, പ്രധാനമന്ത്രി നരേന്ദ്ര മോദിയുമായി എൻസിപി നേതാവ് ശരദ് പവാർ ഇന്നലെ  കൂടിക്കാഴ്ച നടത്തിയതിൽ  കോൺഗ്രസ് അതൃപ്തി പ്രകടിപ്പിച്ചു. കാലവർഷക്കെടുതി മൂലം ദുരിതമനുഭവിക്കുന്ന മഹാരാഷ്ട്രയിലെ കർഷകരെ സഹായിക്കാൻ കേന്ദ്രത്തിന്റെ ഇടപെടൽ അഭ്യർഥിച്ചാണു മോദിയെ കണ്ടതെന്നു പവാർ അറിയിച്ചെങ്കിലും, ഇരു കക്ഷികളും അണിയറയിൽ രാഷ്ട്രീയ ചർച്ചകൾ നടത്തുന്നുവെന്ന സംശയം കോൺഗ്രസ് ഉന്നയിച്ചു.</p>
    </article>
  </body>
</html>