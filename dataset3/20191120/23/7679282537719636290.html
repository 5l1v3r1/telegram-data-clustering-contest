<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-aadhaar-not-necessary-for-property-registration-in-delhi-2860743.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-20T23:25:06+00:00"/>
    <meta property="og:title" content="दिल्ली में संपत्ति का रजिस्ट्रेशन कराने वालों के लिए अहम खबर"/>
    <meta property="og:description" content="केजरीवाल सरकार ने बुधवार (20 नवंबर) को उच्च न्यायालय से कहा कि संपत्ति के पंजीकरण और भूमि के दाखिल खारिज के लिए आधार अनिवार्य नहीं है। सरकार ने कहा कि आधार को सिर्फ पहचान के प्रमाण पत्र के तौर पर..."/>
  </head>
  <body>
    <article>
      <h1>दिल्ली में संपत्ति का रजिस्ट्रेशन कराने वालों के लिए अहम खबर</h1>
      <address><time datetime="2019-11-20T23:25:06+00:00">20 Nov 2019, 23:25</time> by <a rel="author">प्रमुख संवाददाता,नई दिल्ली</a></address>
      <p>केजरीवाल सरकार ने बुधवार (20 नवंबर) को उच्च न्यायालय से कहा कि संपत्ति के पंजीकरण और भूमि के दाखिल खारिज के लिए आधार अनिवार्य नहीं है। सरकार ने कहा कि आधार को सिर्फ पहचान के प्रमाण पत्र के तौर पर स्वीकार किया जाता है, लेकिन यह सिर्फ वैकल्पिक है। मुख्य न्यायाधीश डी.एन. पटेल और न्यायमूर्ति सी. हरी. शंकर की पीठ के समक्ष सरकार ने कहा कि संपत्ति के पंजीकरण और भूमि के दाखिल खारिज करने के लिए कानून में आधार को अनिवार्य बनाने का कोई प्रावधान नहीं है।</p>
      <p>सरकार ने एक जनहित याचिका के जवाब में पीठ को यह जानकारी दी है। याचिका में भ्रष्टाचार, काले धन के सृजन और बेनामी लेनदेन पर अंकुश लगाने के लिए नागरिकों की अचल और चल संपत्ति के दस्तावेजों को उनके आधार से जोड़ने की मांग की गई है। दिल्ली सरकार ने कहा है कि आधार संपत्तियों के पंजीकरण के लिए पहचान के प्रमाण के रूप में पेश होती है।</p>
      <p><b>उद्योग लगाने की नीति बदलें: एनजीटी</b>   <br/>वहीं दूसरी ओर, नेशनल ग्रीन ट्रिब्यूनल ने केंद्रीय प्रदूषण नियंत्रण बोर्ड (सीपीसीबी) को गंभीर रूप से प्रदूषित क्षेत्रों में नई औद्योगिक इकाइयां लगाने और पुरानी इकाइयों के विस्तार की अनुमति देने की नीति में बदलाव करने का आदेश दिया है। साथ ही ट्रिब्यूनल ने तय नियमों की अनदेखी करने वालों के कार्रवाई करने में विफल रहने वाले राज्य प्रदूषण नियंत्रण बोर्ड (एसपीसीबी) के प्रमुखों के खिलाफ ठोस कार्रवाई करने की हिदायत दी है।</p>
      <p><b>जिम्मेदारी से नहीं भाग सकते :</b> एनजीटी प्रमुख जस्टिस ए.के. गोयल की अगुवाई वाली पीठ कहा है कि सीपीसीबी की रिपोर्ट व आंकड़ों को देखने से वायु, जल और मिट्टी प्रदूषित होने का साफ पता चलता है। पीठ ने कहा कि ऐसे में कानून का उल्लंघन करने वालों को पर्यावरण तथा लोगों के स्वास्थ्य की कीमत पर किसी को जिम्मेदारी से भागने नहीं दिया जा सकता। पीठ ने रिपोर्ट में पहचान किये गये प्रदूषण फैलाने वालों की संख्या, प्रदूषण फैलाने वाली गतिविधियों को कहां तक बंद किया गया, पर्यावरण को हुए नुकसान की भरपाई के लिये कितना जुर्माना वसूला गया है, पर्यावरण को हुए नुकसान की भरपाई पर कितनी लागत आयेगी, इस बारे में रिपोर्ट पेश करने को कहा है। ट्रिब्यूनल ने सीपीसीबी को 15 फरवरी तक ईमेल के जरिये रिपोर्ट पेश करने को कहा है। </p>
    </article>
  </body>
</html>