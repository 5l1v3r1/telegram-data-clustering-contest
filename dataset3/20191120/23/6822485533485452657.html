<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829187.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T23:01:00+00:00"/>
    <meta property="og:title" content="دستگیری سرشاخه‌های اغتشاش‌گران توسط اطلاعات سپاه/ ردپای سلطنت‌طلب‌ها در اغتشاشات اخیر کشور"/>
    <meta property="og:description" content="به گزارش فارس، سردار رمضان شریف امشب در حاشیه یادواره 166 شهید این شهرستان در جمع خبرنگاران اظهار کرد: دشمنان نظام و انقلاب اسلامی برای جبران شکست‌ها و ناکامی‌های خود در تلاش هستند تا جلوی پیشرفت نظام و انقلاب اسلامی را بگیرند."/>
  </head>
  <body>
    <article>
      <h1>دستگیری سرشاخه‌های اغتشاش‌گران توسط اطلاعات سپاه/ ردپای سلطنت‌طلب‌ها در اغتشاشات اخیر کشور</h1>
      <address>
        <time datetime="2019-11-20T23:01:00+00:00">20 Nov 2019, 23:01</time>
      </address>
      <p>سخنگوی سپاه پاسداران انقلاب اسلامی از دستگیری سرشاخه‌های اغتشاش‌گران اخیر کشور توسط سازمان اطلاعات سپاه خبر داد و گفت: در استان‌های البرز، تهران و شیراز سرشاخه‌های کلیدی‌تر دستگیرشده‌اند.</p>
      <p>به گزارش فارس، سردار رمضان شریف امشب در حاشیه یادواره 166 شهید این شهرستان در جمع خبرنگاران اظهار کرد: دشمنان نظام و انقلاب اسلامی برای جبران شکست‌ها و ناکامی‌های خود در تلاش هستند تا جلوی پیشرفت نظام و انقلاب اسلامی را بگیرند.</p>
      <p>وی با بیان اینکه دشمنان نظام و انقلاب اسلامی از بدو پیروزی انقلاب تاکنون ثابت بودند، گفت: دشمنان نظام و انقلاب اسلامی هم‌اکنون، آن قدرت، نفوذ و جایگاه گذشته را در بین ملت شریف و فهیم ایران ندارند.</p>
      <p>معاون روابط‌عمومی و تبلیغات سپاه پاسداران انقلاب اسلامی دشمنان نظام و انقلاب اسلامی را فاقد تشکیلات دانست و تصریح کرد: سلطنت‌طلب‌ها و منافقین خلق به‌واسطه یک‌عده اشرار و اغتشاش‌گر، امنیت جامعه را دچار تلاطم‌ کرده و به اموال عمومی آسیب وارد کرده‌اند و جریان آمریکایی-صهیونیستی-اروپایی از آن‌ها حمایت‌های مالی و نظامی می‌کنند.</p>
      <p>شریف با بیان اینکه بخش اعظمی از هزینه‌های اغتشاش‌گران در کشور توسط سلطنت‌طلب‌ها تأمین می‌شود، تصریح کرد: سلطنت‌طلب‌ها به دنبال گرفتن یک انتقام بزرگ از ملت شریف ایران هستند، چراکه همین ملت با هوشیاری و حضور به‌موقع در صحنه، باعث سقوط رژیم دیکتاتوری پهلوی شدند.</p>
      <p>سخنگوی سپاه پاسداران انقلاب اسلامی، جریان وابسته به سازمان منافقین خلق را پیش ملت شریف ایران روسیاه و منفور توصیف کرد و افزود: سازمان منافقین خلق اوایل انقلاب باهدف ایجاد ناامنی و رعب و وحشت، بیش از 17 هزار نفر از مردم و مسؤولین بی‌گناه کشور را به شهادت رساندند.</p>
      <p>وی سازمان منافقین خلق را ستون پنجم صدام در جنگ هشت سال تحمیلی علیه جمهوری اسلامی دانست و بیان کرد: بخش عمده‌ای از گره‌های عملیاتی ایران توسط سازمان منافقین خلق در اختیار صدام قرار می‌گرفت و پس از شکست صدام در عملیات مرصاد، سودای یک فتح نظامی را در سر داشتند.</p>
      <p>شریف با بیان اینکه در فصولی که تصمیمات کلان در سطح کشور گرفته می‌شود دشمنان نظام و انقلاب از فرصت استفاده می‌کنند تا مسیر اعتراضات مسالمت‌آمیز مردم را منحرف کنند، گفت: طبق گفته مسئولین دولت، افزایش قیمت بنزین به‌نوعی مدیریت مصرف سوخت بوده و به روند اصلاح اقتصادی کشور منجر می‌شود.</p>
      <p>وی با اشاره به اینکه حوادث کوچک و بزرگ ناشی از افزایش قیمت بنزین در کمتر از 100 شهر رخ‌ داده است، تصریح کرد: حوادث کوچک و بزرگ رخ‌ داده در کمتر از 24 ساعت و در بعضی از شهرها در مدت‌زمان 72 ساعت جمع‌بندی شد و این مهم به بصیرت و اقدام به‌موقع نیروهای نظامی و انتظامی برمی‌گردد.</p>
      <p>معاون روابط‌عمومی و تبلیغات سپاه پاسداران انقلاب اسلامی به دستگیری سرشاخه‌های اغتشاش‌گران اخیر کشور توسط سازمان اطلاعات سپاه پاسداران انقلاب اسلامی اشاره کرد و گفت: دستگیری سرشاخه‌ها به فروکش کردن ناآرامی‌ها کمک بسیاری کرده و در استان‌های البرز، تهران و شیراز سرشاخه‌های کلیدی‌تر دستگیرشده‌اند.</p>
      <p>شریف دستگیری «روح‌الله زم» ادمین کانال معاند آمدنیوز را در این زمان به نفع کشور دانست و افزود: بخش عمده‌ای از هم‌دستان و افراد وابسته به ادمین کانال معاند آمدنیوز چه در داخل چه در خارج از کشور توسط نیروهای سازمان سپاه اطلاعات کشور شناسایی‌شده و به‌مرور زمان دستگیر می‌شوند.</p>
    </article>
  </body>
</html>