<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/20/hodyt-na-trymp-v-izrael-predizborno-uhajvane-na-evreiskoto-lobi.430204"/>
    <meta property="og:site_name" content="Dnes.bg"/>
    <meta property="article:published_time" content="2019-11-20T23:00:00+00:00"/>
    <meta property="og:title" content="Ходът на Тръмп в Израел – предизборно ухажване на еврейското лоби"/>
    <meta property="og:description" content="Тръмп може и да наказва палестинците, пишат руски медии | Dnes.bg"/>
  </head>
  <body>
    <article>
      <h1>Ходът на Тръмп в Израел – предизборно ухажване на еврейското лоби</h1>
      <h2>Тръмп може и да наказва палестинците, пишат руски медии</h2>
      <address><time datetime="2019-11-20T23:00:00+00:00">20 Nov 2019, 23:00</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Преди следващите избори за президент на САЩ Доналд Тръмп е решил да си гарантира подкрепата на влиятелното еврейско лоби и окончателно да преразгледа външнополитическото наследство на своя предшественик Барак Обама. Това според "Росийская газета" е "най-очевидното" обяснение за изявлението на американския държавен секретар Майк Помпейо по повод еврейските селища на Западния бряг.</p>
      <p>"Администрацията на президента Доналд Тръмп преразгледа подхода на администрацията на президента Барак Обама към тези селищата. Строителството на израелски граждански селища на Западния бряг не представлява нарушение на международното право", каза Помпейо пред журналисти в понеделник.</p>
      <p>Днес изтича срокът за формиране на кабинет в Израел след септемврийския вот. Създаването на правителство на националното единство изглежда малко вероятно, тъй като премиерът Нетаняху жадува за нови, вече трети поред избори. Изявлението на Помпейо за еврейските селища укрепва електоралните му позиции като "любимец" на Тръмп, а опонентите му не могат да се похвалят с това, пише "Росийская газета".</p>
      <p>Вестникът не изключва и варианта Тръмп, ръководен от "доста съществени лични мотиви", да "наказва палестинците за тяхната несговорчивост". Досега палестинците се отнасяха хладно към "сделката на века", лансирана от Белия дом с цел уреждане на палестинско-израелския конфликт, обяснява московският официоз.</p>
      <p>Решението на САЩ да признаят за легитимни еврейските селища на Западния бряг окончателно дискредитира тази страна като посредник в палестинско-израелското уреждане. Това заявява пред "Известия" посланикът на Палестина в Русия Абдел Хафиз Нофал. Дипломатът припомня и стремежа да бъде създаден международен механизъм за посредничество в уреждането на дългогодишния спор, важна роля в което да играе Русия.</p>
      <p>Израел по разбираеми причини приветства изявлението на Вашингтон, но според експерти то не променя абсолютно нищо нито за еврейската държава, нито за палестинците. Страните ще се договарят за териториите и другите спорни въпроси помежду си, а не с останалия свят, посочва "Известия".</p>
      <p>Според американски източници на израелския в. "Аарец" администрацията на Тръмп е била подложена на силен натиск по въпроса за селищата от християните евангелисти - една от най-сериозните групи сред привържениците на Републиканската партия. Подкрепата им е необходимост в контекста на предстоящите догодина президентски избори в САЩ, пише "Комерсант".</p>
      <p>"Аарец" изтъква, че именно евангелистите активно се обявяват против решението на Европейския съд отпреди седмица, което задължава да се маркира селскостопанската продукция от окупираните територии. Забранено е вече да се пише, че е "направена в Израел", а трябва да се посочи конкретният регион - Западният бряг или Голанските възвишения.</p>
      <p>Евангелистите дейно се включват в събирането на реколтата от грозде в израелските колонии - пристигат там от САЩ специално за това, отбелязва "Комерсант".</p>
      <p>САЩ изгубиха авторитета си на неутрален арбитър в палестинско-израелския конфликт доста преди изявлението на Помпейо. С последното си решение обаче Вашингтон премахна и последната пречка да бъде анексирана по-голямата част от палестинската територия, коментира "Вестник Кавказа" под заглавие "Последен гвоздей в ковчега на палестинско-израелския мирен процес".</p>
      <p>С решението да признаят еврейските селища САЩ може би дават "зелен сигнал" за изявления на израелските власти, че "анексират примерно долината на р. Йордан или някакви части от нея", предполага Ксения Светлова, израелски политолог и бивш депутат, говорила пред "Независимая газета".</p>
      <p>"При всяко положение онези хора в Израел, които все още подкрепят възможността за отделяне от палестинците според формулата "две държави за два народа", смятат, че обявеното от Помпейо решение може само да стимулира радикалните заселнически сили в Израел, да отслаби умерените сили в палестинските автономни територии и в крайна сметка да предотврати възможното отделяне на двата народа един от друг. Тъй че се очертава по-ясно вариантът една държава за двата народа и край на размислите за създаване на палестинска държава", заявява анализаторката пред "Независимая газета".</p>
      <related>
        <h4>Още по темата</h4>
        <a href="https://www.dnes.bg/blizak-iztok/2019/11/19/sled-reshenieto-na-sasht-netaniahu-na-zapadniia-briag.430137"/>
        <a href="https://www.dnes.bg/world/2019/11/19/poziciiata-na-sasht-za-izrael-podaryk-ot-trymp-za-netaniahu.430078"/>
      </related>
    </article>
  </body>
</html>