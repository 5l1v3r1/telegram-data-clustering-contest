<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019375/%DA%AF%D8%B4%D8%AA-%D9%88%DB%8C%DA%98%D9%87-%D8%A8%D8%B1%D8%AE%D9%88%D8%B1%D8%AF-%D8%A8%D8%A7-%D9%85%D8%AD%D8%AA%DA%A9%D8%B1%D8%A7%D9%86-%D8%AA%D8%B4%DA%A9%DB%8C%D9%84-%D8%B4%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-20T23:00:00+00:00"/>
    <meta property="og:title" content="گشت ویژه برخورد با محتکران تشکیل شد"/>
    <meta property="og:description" content="مدیرکل بازرسی و امور قاچاق سازمان حمایت مصرف‌کنندگان و تولیدکنندگان از تشدید نظارت بر بازار و تشکیل گشت ویژه برخورد با محتکران خبر داد."/>
  </head>
  <body>
    <article>
      <h1>گشت ویژه برخورد با محتکران تشکیل شد</h1>
      <address><time datetime="2019-11-20T23:00:00+00:00">20 Nov 2019, 23:00</time> by <a rel="author">زهرا اکرمی</a></address>
      <p>مدیرکل بازرسی و امور قاچاق سازمان حمایت مصرف‌کنندگان و تولیدکنندگان از تشدید نظارت بر بازار و تشکیل گشت ویژه برخورد با محتکران خبر داد.</p>
      <p><b>داریوش بهنود قاسمی در گفت‌وگو با ایسنا،</b> اظهار کرد: با اصلاح قیمت بنزین و جو روانی که بعد از آن ایجاد شد، این احتمال وجود دارد که متخلفان بخواهند با گران‌فروشی یا امتناع از فروش کالا، بازارسازی کاذب کنند یا بخواهند جریان عرضه کالا را به دست بگیرند؛ بنابراین طرح تشدید اقدامات نظارتی و کنترلی در بازار کالا و برخورد با محتکران و گران‌فروشان در سراسر کشور در دستور کار سازمان حمایت مصرف‌کنندگان تولیدکنندگان و سازمان‌های صنعت، معدن و تجارت (صمت) استان‌های کشور قرار گرفت.</p>
      <p>به گفته وی، سازمان‌های صنعت، معدن و تجارت استان‌های کشور، انجمن‌های حمایت از حقوق مصرف‌کنندگان، سازمان حمل و نقل و پایانه‌ها، ناظران افتخاری سازمان حمایت، بازرسان اصناف و سازمان تعزیرات حکومتی از جمله سازمان‌هایی هستند که در این نظارت‌ها همکاری دارند.</p>
      <p>مدیرکل بازرسی و امور قاچاق سازمان حمایت مصرف‌کنندگان و تولیدکنندگان با تاکید بر اینکه تشدید نظارت‌ها تا جایی که لازم باشد ادامه دارد، تصریح کرد که در تمام ابلاغیه‌ها و هماهنگی‌ها که با بازرسان انجام شده، تاکید شده که با کسانی که از عرضه کالا خودداری یا اقدام به احتکار کالا می‌کنند، به شدت برخورد شود.</p>
      <p>این مقام مسئول همچنین از تشکیل گشت ویژه برخورد با محتکران خبر داد و گفت: به همه واردکنندگان، تولیدکنندگان و واحدهای صنفی خرد و کلان به صورت اکید توصیه شده که هیچ وقفه‌ای در عرضه کالا ایجاد نکنند.</p>
      <p>وی افزود: در حال حاضر هیچ مشکلی در تامین کالا وجود ندارد و هیچ وقفه‌ای در توزیع کالا پذیرفته نیست. در این زمینه اعلام شده هر گونه دپو و عدم اعلام موجودی کالا از سوی واحدهای تولیدی و صنفی، بخصوص در کالاهای اساسی؛ مصداق امتناع از عرضه و اختفاء کالا شمرده می‌شود و حتی در صورت محرز شدن تخلف ممکن است احتکار تلقی شود که در این صورت با تشکیل پرونده در تعزیرات حکومتی با این افراد برخورد می‌شود.</p>
      <p>انتهای پیام</p>
    </article>
  </body>
</html>