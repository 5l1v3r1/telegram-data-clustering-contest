<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/zelenskiy-ne-mig-viletiti-z-harkova-cherez-nespravnist-prezidentskogo-litaka-zmi-330364_.html"/>
    <meta property="og:site_name" content="DT.ua"/>
    <meta property="article:published_time" content="2019-11-20T23:08:00+00:00"/>
    <meta property="og:title" content="Зеленський не міг вилетіти з Харкова через несправність президентського літака – ЗМІ"/>
    <meta property="og:description" content="Президент прибув до Харківської області транзитом після відкриття мосту в Станиці Луганській."/>
  </head>
  <body>
    <article>
      <h1>Зеленський не міг вилетіти з Харкова через несправність президентського літака – ЗМІ</h1>
      <h2>Президент прибув до Харківської області транзитом після відкриття мосту в Станиці Луганській.</h2>
      <address>
        <time datetime="2019-11-20T23:08:00+00:00">20 Nov 2019, 23:08</time>
      </address>
      <p>Президент України <b><a href="https://dt.ua/POLITICS/pora-minyati-deputativ-radi-zelenskiy-330280_.html">Володимир Зеленський</a></b> не міг вилетіти з Харкова через поломку "Борту №1", повідомляє <a href="https://kh.depo.ua/rus/kh/zelenskiy-ne-zmig-viletiti-z-kharkivshchini-bort-1-zlamavsya-vpershe-za-20-rokiv-201911201066752">"Depo. Харків"</a> із посиланням на джерело в Харківській облдержадміністрації.</p>
      <p>За словами співрозмовника видання, глава держави перебував у Харківській області "транзитом" після відкриття пішохідного мосту в Станиці Луганській. Джерело розповіло, що Зеленський сів у літак, але той не злетів через несправності. Глава держави чекав півтора години, що літак відремонтують, але цього не сталося.</p>
      <p>Співрозмовник також заявив, що Зеленський відмовився від пропозиції скористатися військовим літаком, "знервовано висловлюючи побоювання щодо своєї безпеки".</p>
      <p>За словами другого джерела з органів безпеки, "Борт №1" зламався ледь вперше за 20 років.</p>
      <p>У прес-службі глави держави підтвердили виданню, що факт поломки мав місце. При цьому в ОП спростували відмову Зеленського летіти на військовому літаку.</p>
      <p>"Прес-служба Офісу президента спростовує інформацію про те, що президент відмовився вилетіти військовим літаком, який нібито було запропоновано. Відразу після того, як було встановлено, що президентський борт несправний, Володимир Зеленський і члени його команди вирушили до Харкова, звідки вже мали вилетіти до Миколаєва", - цитує видання пояснення прес-служби.</p>
      <p>Нагадаємо, 20 листопада президент Володимир Зеленський відвідав Станицю Луганську, де був присутній при <b><a href="https://dt.ua/UKRAINE/zelenskiy-zayaviv-pro-zavershennya-budivnictva-mostu-v-stanici-luganskiy-330324_.html">відкриття пішохідного мосту через Сіверський Донець</a></b>.</p>
      <p>З Луганської області транзитом через Харків Зеленський має прямувати до Очакова Миколаївської області, куди прибули кораблі, захоплені росіянами в Чорному морі минулого року. Як повідомив головний редактор видання "НикВести" Олег Деренюга, журналісти чекали на Зеленського в Очакові більше трьох годин, а кореспондентка ТРК "Україна" Анжела Слободян оступилася в темряві, впала в яму і зламала ногу.</p>
      <p>Командувач ВМС ЗСУ Ігор Воронченко повідомив, що <b><a href="https://dt.ua/UKRAINE/u-vms-rozpovili-v-yakomu-stani-rf-povernula-ukrayinski-korabli-330309_.html">росіяни демонтували з кораблів все обладнання, засоби зв'язку і навіть сантехніку</a></b>.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL2toLmRlcG8udWE=">Depo.Харків</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>