<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/u_litaka_zelenskogo_vidmoviv_dvigun_foto_n1237078"/>
    <meta property="og:site_name" content="24 Канал"/>
    <meta property="article:published_time" content="2019-11-20T23:38:00+00:00"/>
    <meta property="og:title" content="У літака Зеленського відмовив двигун, але президент таки прибув до Очакова зустрічати кораблі"/>
    <meta property="og:description" content="Літак Президента України Володимира Зеленського не зміг вилетіти з військового аеродрому в Чугуєві на Харківщині через технічну помилку. Тож глава держави із запізненням прибув до Очакова зустрічати українські кораблі, що повернулися з російського полону."/>
  </head>
  <body>
    <article>
      <h1>У літака Зеленського відмовив двигун, але президент таки прибув до Очакова зустрічати кораблі</h1>
      <address><time datetime="2019-11-20T23:38:00+00:00">20 Nov 2019, 23:38</time> by <a rel="author" href="https://24tv.ua/irina_koshanska_tag7066/" target="_blank">Ірина Кошанська</a></address>
      <p>
        <b>Літак Президента України Володимира Зеленського не зміг вилетіти з військового аеродрому в Чугуєві на Харківщині через технічну помилку. Тож глава держави із запізненням прибув до Очакова зустрічати українські кораблі, що повернулися з російського полону.</b>
      </p>
      <p>Про те, що у борту №1 відмовив двигун, повідомляє "<a href="https://www.rbc.ua/ukr/news/samoleta-zelenskogo-otkazal-dvigatel-1574278602.html">РБК-Україна</a>" з посиланням на місцеві ЗМІ. Це несправність, на щастя, виявили ще до вильоту авіасудна.</p>
      <blockquote>Читайте також: <a href="https://24tv.ua/rosiya_povernula_ukrayini_zahopleni_korabli_n1235049">Росія повернула Україні захоплені кораблі: все, що відомо</a></blockquote>
      <p>Тож Зеленському вже в аеропорту Харкова довелося зачекати на "запасний" літак, який летів з Києва.</p>
      <p>Інформацію про поломку літака виданню "<a href="https://kh.depo.ua/rus/kh/zelenskiy-ne-zmig-viletiti-z-kharkivshchini-bort-1-zlamavsya-vpershe-za-20-rokiv-201911201066752">Depo.Харьков</a>" підтвердило джерело в Харківській ОДА.</p>
      <p>Водночас <b>пресслужба глави держави в коментарі виданню назвала інформацію про те, що Зеленський нібито відмовився летіти на військовому літаку, неправдивою</b>. Зокрема, ЗМІ поширювали інформацію про те, що після поломки літака Зеленському запропонували військовий борт, але президент нібито, знервовано висловлюючи побоювання щодо своєї безпеки, відмовився летіти військовим літаком.</p>
      <h3>Зеленський таки прибув до Очакова</h3>
      <p>Згодом речниця президента Юлія Мендель повідомила "<a href="https://www.pravda.com.ua/news/2019/11/20/7232580/">Українській правді</a>", що Зеленський таки вилетів до Очакова іншим літаком.</p>
      <p>Мендель також повідомила, що <b>президент огляне кораблі та поспілкується зі звільненими моряками</b>. 17 із них зібралися в Очакові. Після цього Зеленський повернеться до Києва.</p>
      <aside>На кораблях частково не вистачає обладнання. Ми говорили з адміралом і деякі речі я не можу сказати, але не вистачає частини озброєння. Я побачив стан, буде розслідування. Ми обов’язково звернемося до російської сторони, щоб вона повернула все, що там було,<cite>– заявив Зеленський, стоячи на тлі українських суден.</cite></aside>
      <p>Він додав, що кораблі ремонтуватимуть близько 3 місяців і вони будуть на ходу.</p>
      <p>"Я домовився (з Росією про повернення кораблів) ні на яких умовах, а просто – по телефону про повернення наших моряків і наших катерів. Я нічого ніде не підписував, нічого не обіцяв. Ми знаємо, що ми праві в цій ситуації. Ніяких умов немає", – наголосив глава держави.</p>
      <p>Президент також поскаржився, що в Очакові погані дороги та звернувся до мера міста із запитанням: "А чому немає доріг?" Той відповів, що дороги ремонтуються.</p>
      <p>
        <b>Зеленський у порту Очакова зустрічає українські кораблі: дивіться відео</b>
      </p>
      <figure>
        <iframe src="https://www.youtube.com/embed/qKIkmkEl8Jc" width="1280" height="720" data-service="Youtube" scrolling="no"/>
      </figure>
      <figure>
        <img src="https://24tv.ua/resources/photos/news/201911/1237078_10171071.png?201911224805"/>
      </figure>
      <p>
        <i>Фото президентського літака з телеграм-каналу Perepichka News</i>
      </p>
      <figure>
        <embed-post data-src="https://t.me/V_Zelenskiy_official/135" data-service="Telegram"/>
      </figure>
      <p>Журналісти скаржаться, що територія порту не пристосована для перебування великої групи людей: навколо ями і суцільна темрява. А одна з журналістів узагалі впала там у яму та зламала ногу.</p>
      <aside>В яму впала журналістка ТРК "Україна" Анжела Слободян, зламавши ногу. Кажуть, відкритий перелом. Слава богу, хоч "швидка " поруч. Організація візиту дуже слабка,<cite>– повідомив у своєму телеграм-каналі журналіст Олег Деренюга.</cite></aside>
      <figure>
        <embed-post data-src="https://t.me/dereniuha/915?single" data-service="Telegram"/>
      </figure>
      <figure>
        <embed-post data-src="https://t.me/dereniuha/918?single" data-service="Telegram"/>
      </figure>
      <h3>Що відомо про <a href="https://24tv.ua/povernennya_korabliv_ukrayini_20_11_2019_video_ta_foto_n1235009">повернення українських кораблів</a></h3>
      <p>Росія повернула Україні захоплені поблизу Керченської протоки військові кораблі "Бердянськ", "Нікополь" та "Яни Капу". Судна ще вранці 18 листопада передали Україні у відкритому Чорному морі, а 20 листопада <b>кораблі прибули до порту Очакова на Одещині.</b></p>
      <p>Зустрічати кораблі вийшли кілька десятків місцевих жителів з великим прапором України. Мав прибути і президент Зеленський, якби не проблеми з авіацією.</p>
      <p><b>Кораблі після року в російському полоні перебувають у жахливому стані. </b>Так, росіяни познімали на суднах плафони, розетки і навіть унітази. А ще кораблі залишилися взагалі без електроніки: немає навігаційних систем та електронних компонентів бойових модулів, без яких кораблі не можна використовувати. Все це російська сторона залишила собі як "речові докази".</p>
    </article>
  </body>
</html>