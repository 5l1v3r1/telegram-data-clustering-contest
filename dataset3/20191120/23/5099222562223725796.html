<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23504047-dancila-cred-trebuie-existe-mandat-parlament-inainte-presedintele-mearga-consiliul-european.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-20T23:17:00+00:00"/>
    <meta property="og:title" content="Dăncilă: Eu cred că trebuie să existe mandat de la Parlament înainte ca președintele să meargă la Consiliul European"/>
    <meta property="og:description" content="Liderul PSD, Viorica Dăncilă, a declarat că înainte de a se prezenta la Consiliul European este necesar ca şeful statului să aibă un mandat din partea Parlamentului, întrucât trebuie"/>
  </head>
  <body>
    <article>
      <h1>Dăncilă: Eu cred că trebuie să existe mandat de la Parlament înainte ca președintele să meargă la Consiliul European</h1>
      <address><time datetime="2019-11-20T23:17:00+00:00">20 Nov 2019, 23:17</time> by <a rel="author">S.J.</a></address>
      <p><b>Liderul PSD, Viorica Dăncilă, a declarat că înainte de a se prezenta la Consiliul European este necesar ca şeful statului să aibă un mandat din partea Parlamentului, întrucât trebuie ca „obiectivul de ţară să fie mai important decât obiectivul personal", adăugând că în chestiuni economice ar agrea, în calitate de preşedinte, ca premierul să meargă la Consiliu, informează Agerpres.<br/></b><br/>„Este necesar. În primul rând, la Consiliu nu te duci în nume personal, te duci în numele ţării tale şi trebuie să mergi acolo cu o poziţie de ţară. Pentru aceasta eu cred că trebuie să existe mandat de la Parlament. Al doilea lucru: este acest sentiment de ură şi de autosuficienţă - trebuie să merg doar eu. Dacă este o problemă economică, o problemă care ţine de Guvern, eu sunt de acord ca atunci să meargă primul-ministru, trebuie ca obiectivul de ţară să fie mai important decât obiectivul personal, dar este această aroganţă: numai eu trebuie să merg”, a declarat Dăncilă miercuri seară, la TVR 1, întrebată dacă va lua mandat de la Parlament pentru a merge la Consiliul European în cazul în care va fi aleasă în funcţia de preşedinte al României.<br/><br/>Ea a insistat că pe această temă trebuie schimbată abordarea. „Eu am aici două lucruri foarte clare. Trebuie să ai mandat pentru reprezentarea în Consiliu în funcţie de temele abordate, trebuie să ai mandat şi trebuie să existe mai multă transparenţă, să le spui românilor: uite, s-a discutat asta. (...) Şi al doilea lucru, indiferent de premier, de culoarea politică, atunci când este vorba, de exemplu, de un lucru economic, de o abordare economică, atunci poţi să laşi premierul să meargă la Consiliu”, a completat ea. <br/><br/>Dăncilă a confirmat că ar accepta ca premierul Ludovic Orban să meargă la Consiliul European în cazul în care ea ar fi şeful statului, întrebată în acest sens. „Dacă este o temă politică, ce ţine de premier, atunci, cu mandat dat de Parlament poate merge şi premierul. Aş lăsa premierul, nu ştiu care va fi premierul de atunci... Orban, da. Eu cred că obiectivul de ţară trebuie să fie mai important decât obiectivul politic. Noi am învăţat, de fapt, Iohannis ne-a învăţat acest lucru, Băsescu, înainte: domne', indiferent ce temă se discută, trebuie să fiu numai eu, pentru că trebuie să culeg lauri, trebuie să culeg laude. Şi s-au raportat mai mult la interesul personal decât la interesul naţional”, a afirmat candidatul PSD la prezidenţiale. <br/><br/><br/></p>
    </article>
  </body>
</html>