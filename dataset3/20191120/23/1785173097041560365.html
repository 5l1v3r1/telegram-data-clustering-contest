<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/eveniment/prahova-barbat-cautat-de-politisti-dupa-ce-a-plecat-din-spital-fara-sa-anunte-si-fara-acordul-medicilor-1922400820002019112319176139"/>
    <meta property="og:site_name" content="News.ro"/>
    <meta property="article:published_time" content="2019-11-20T23:08:00+00:00"/>
    <meta property="og:title" content="Prahova: Bărbat căutat de poliţişti, după ce a plecat din spital fără să anunţe şi fără acordul medicilor"/>
    <meta property="og:description" content="Un bărbat aflat sub observaţie la Spitalul Judeţean din Ploieşti, care a părăsit unitatea medicală fără acordul medicilor, dar care nu a mai ajuns acasă, este căutat de către poliţiştii prahoveni."/>
  </head>
  <body>
    <article>
      <h1>Prahova: Bărbat căutat de poliţişti, după ce a plecat din spital fără să anunţe şi fără acordul medicilor</h1>
      <address><time datetime="2019-11-20T23:08:00+00:00">20 Nov 2019, 23:08</time> by <a rel="author">Departamentul Corespondenti</a></address>
      <p>
        <b>Un bărbat aflat sub observaţie la Spitalul Judeţean din Ploieşti, care a părăsit unitatea medicală fără acordul medicilor, dar care nu a mai ajuns acasă, este căutat de către poliţiştii prahoveni.</b>
      </p>
      <p>Poliţiştii din Prahova cer sprijinul populaţiei şi au făcut publice semnalmentele unui bărbat în vârstă de 51 de ani, din localitatea prahoveană Bărcăneşti, care miercuri a plecat din Spitalul Judeţean Ploieşti unde mersese pentru investigaţii medicale şi care este de negăsit.</p>
      <p>Potrivit IPJ Prahova, Dumitru Matei ar fi plecat în cursul zilei de miercuri din observatorul unităţii de primiri urgenţe a spitalului, ”fără încuviinţarea personalului medical”, iar până miercuri seară rudele nu au reuşit să îl găsească, motiv pentru care au mers la poliţie şi au anunţat dispariţia.</p>
      <p>Bărbatul are 1,65-1,70 metri înălţime, constituţie astenică, păr tuns scurt, de culoare neagră, purtând barbă, fără semne particulare, iar la momentul dispariţiei purta pantaloni sport de culoare neagră şi o bluză bleumarin.</p>
      <p>Cei care pot oferi detalii despre acesta sunt rugate să apeleze numărul unic de urgenţă 112 sau cea mai apropiată unitate de poliţie.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>