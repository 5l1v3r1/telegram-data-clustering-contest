<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640870/%DA%86%D8%B1%D8%A7-%D8%A8%D8%A7-%D8%A7%DB%8C%D9%86-%D9%82%D8%B4%D8%B1-%D9%82%D8%A7%D9%86%D9%88%D9%86-%DA%AF%D8%B1%DB%8C%D8%B2-%D8%A8%D8%B1%D8%AE%D9%88%D8%B1%D8%AF-%D9%82%D8%A7%D8%B7%D8%B9-%D9%86%D9%85%DB%8C-%D8%B4%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T08:17:00+00:00"/>
    <meta property="og:title" content="چرا با این قشر قانون گریز برخورد قاطع نمی شود؟"/>
    <meta property="og:description" content="بسیاری از پزشکان با کسب درآمدهایی هنگفت، تن به نصب کارتخوان نمی‌دهند، زیرا می‌دانند از محل درآمدهایی که کسب می‌کنند باید به دولت مالیات بپردازند."/>
  </head>
  <body>
    <article>
      <h1>
        <a href="https://www.bultannews.com/fa/news/640870/%DA%86%D8%B1%D8%A7-%D8%A8%D8%A7-%D8%A7%DB%8C%D9%86-%D9%82%D8%B4%D8%B1-%D9%82%D8%A7%D9%86%D9%88%D9%86-%DA%AF%D8%B1%DB%8C%D8%B2-%D8%A8%D8%B1%D8%AE%D9%88%D8%B1%D8%AF-%D9%82%D8%A7%D8%B7%D8%B9-%D9%86%D9%85%DB%8C-%D8%B4%D9%88%D8%AF">چرا با این قشر قانون گریز برخورد قاطع نمی شود؟</a>
      </h1>
      <h2>بسیاری از پزشکان با کسب درآمدهایی هنگفت، تن به نصب کارتخوان نمی‌دهند، زیرا می‌دانند از محل درآمدهایی که کسب می‌کنند باید به دولت مالیات بپردازند.</h2>
      <address><time datetime="2019-11-20T08:17:00+00:00">20 Nov 2019, 08:17</time> by <a rel="author">بولتن نیوز | bultannews.com</a></address>
      <p>به گزارش<b> بولتن نیوز</b>، مدیر مقررات سازمان مالیاتی در گفت‌و‌گو با «وطن امروز»: رفتار برخی پزشکان نشان می‌دهد آنها نمی‌خواهند از قانون تمکین کنند<br/>اسدالله خسروی*: درآمد فروشگاه‌ها، بقالی‌ها، تاکسی‌ها و حتی <b>دستفروشان</b> هم رصد می‌شود، چرا که آنها در هر صنفی که فعالیت می‌کنند، دارای <b>کارتخوان</b> هستند، درآمدشان شفاف است و بخشی از این درآمد را در قالب مالیات به دولت می‌پردازند. این در حالی است که بسیاری از پزشکان با کسب درآمدهایی هنگفت، تن به نصب کارتخوان نمی‌دهند، زیرا می‌دانند از محل درآمدهایی که کسب می‌کنند باید به دولت مالیات بپردازند.<br/>به گزارش «وطن امروز»، با آنکه بخش عمده‌ای از هزینه‌های جاری دولت برای اداره امور کشور از محل دریافت مالیات‌ها تامین می‌شود اما خیلی از پزشکان با امتناع از نصب کارتخوان، دولت را در این امر قانونی همراهی نمی‌کنند. دولت درصدد تقدیم لایحه مالیات بر عایدی سرمایه و لایحه مالیات بر مجموع درآمد به مجلس است آن هم در حالی که خیلی‌ها با وجود کسب درآمدهای مناسب، حاضر نیستند مالیات پرداخت کنند. به طور مثال بیش از نیمی از پزشکان که طبق قانون باید در راستای شفافیت درآمدشان بخشی از این درآمدها را در قالب مالیات به دولت بدهند، هنوز در مطب‌های‌شان کارتخوان نصب نکرده‌اند.<br/>در این باره عضو کمیسیون اقتصادی مجلس شورای اسلامی به «وطن امروز» گفت: مطابق قانون، پزشکان ملزم به نصب کارتخوان برای پرداخت مالیات به دولت هستند. با این وجود چنانچه مقاومتی از سوی برخی پزشکان نسبت به عدم نصب کارتخوان دیده شود، علاوه بر جریمه سنگین برای آنها، این احتمال نیز وجود دارد که اقدامات دیگری چون ابطال پروانه پزشکی برای آنها در نظر گرفته شود. محمد حسن‌نژاد به ضرورت تامین منابع مالی برای اداره امور کشور از محل دریافت مالیات، اشاره کرد و گفت: مطابق قانون، هرگونه فعالیتی که منجر به کسب درآمد شود، باید بخشی از آن در قالب مالیات به دولت پرداخت شود. در چنین شرایطی جامعه پزشکان نیز همچون سایر صنوف و با توجه به درآمد مناسبی که دارند، نباید خود را از این قانون مستثنا کنند. <br/>وی به بحث شفاف‌سازی در آمدها اشاره کرد و گفت: همان‌طور که قرار است مدیران دولتی درآمدها و دارایی‌های خود را هر 3 ماه یک بار اعلام کنند، تسری چنین قانونی برای همه ضروری است تا درآمدها شفاف شود. این نماینده مجلس گفت: برخی پزشکان با عدم نصب کارتخوان در مطب‌های خود زیر بار پرداخت قانونی مالیات نمی‌روند این در حالی است که سازمان امور مالیاتی موظف است میزان درآمد شاغلان بویژه افرادی را که از درآمد مناسبی برخوردارند، از طرق مختلف مشخص و معین کند، بنابراین عدم الزام به قانون نشانگر آن است که در کسب برخی درآمدها ابهاماتی چون پولشویی رخ می‌دهد.<br/>عضو کمیسیون بهداشت مجلس شورای اسلامی نیز در این‌باره گفت: بنده موافق پرداخت مالیات پزشکان از طریق نصب کارتخوان هستم. سیامک مره‌صدق در گفت‌وگو با «وطن امروز» با بیان اینکه شفافیت اقتصادی از هر طریق باید ایجاد شود، افزود: با تمکین به قانون و پرداخت بموقع مالیات نه‌تنها رانت و بی‌عدالتی برچیده می‌شود، بلکه فواید آن به پویایی کشور منجر خواهد شد.<br/>وی با تاکید بر اینکه پزشکان نباید در عدم نصب کارتخوان‌ها در مطب‌های خود از قانون سرپیچی کنند، اظهار داشت: البته در تمام دنیا از طریق ایجاد سیستم‌های قوی، منشأ درآمدها به سهولت مشخص می‌شود اما در ایران با توجه به فرار مالیاتی بی‌حدوحصر، هنوز شفافیت اقتصادی خاصی به چشم نمی‌خورد. به طور مثال در کشورهای پیشرفته اگر فردی در ماه 10 میلیون تومان درآمد کسب کند این درآمد بخوبی رصد می‌شود تا منشا آن مشخص شود. مزیت چنین رویکردی علاوه بر جلوگیری از درآمدهای نامشروع، کسب درآمد از محل پرداخت مالیات است که با این راهکار کمک شایانی به بنیه کشورها برای تامین هزینه‌های جاری دولت می‌شود.<br/>عضو کمیسیون بهداشت مجلس شورای اسلامی با بیان اینکه طبق شنیده‌ها، بیش از 50 درصد پزشکان اقدام به نصب کارتخوان کرده‌اند، گفت: همه پزشکان باید به این موضوع مهم توجه ویژه کنند، چرا که اگر پزشکی از روی تعمد و بی‌توجهی نسبت به این امر سهل‌انگاری کند بی‌شک باید متحمل جریمه سنگین شود.<br/>وی افزود: البته پزشکان چون از قشر فرهیخته جامعه هستند، قانون‌گریز نخواهند بود و در نصب کارتخوان برای پرداخت مالیات، دولت را همراهی می‌کنند. همچنین مدیرکل دفتر تنظیم مقررات و نظارت سازمان امور مالیاتی گفت: رفتار برخی پزشکان نشان می‌دهد آنها قصد تمکین از قانون را ندارند. علی رستم‌پور در گفت‌وگو با «وطن امروز»در پاسخ به سوالی مبنی بر اینکه با پزشکانی که کارتخوان نصب نکنند چه برخوردی خواهد شد، گفت: قانونگذار تکلیف را مشخص کرده است و نصب نکردن کارتخوان 2 درصد جریمه مالیاتی دارد اما سازمان امور مالیاتی به این موضوع اکتفا نمی‌کند و قطعا برای ما پزشکانی که از قانون تمکین کرده‌اند با آنهایی که به قانون بی‌اعتنا هستند تفاوت می‌کنند و ما در ارزیابی مالیات سال ۹۸ قطعا پزشکان متخلف را مدنظر خواهیم داشت.<br/>رستم‌پور در پاسخ به سوالی مبنی بر اینکه آیا پروانه پزشکی این دسته از پزشکان لغو می‌شود؟ گفت: در شرایط کنونی چنین حکمی وجود ندارد اما هفته گذشته آیین‌نامه‌ای ابلاغ شد که بر اساس آن، اگر دستگاه‌ها و اصناف در بحث پرداخت مالیات تمکین‌های لازم را نداشته باشند پس از اخطارهای اولیه و ثانویه، پروانه فعالیت آنها ابطال خواهد شد که این موضوع شامل پزشکان نیز می‌شود. یک پزشک نیز در گفت‌وگو با «وطن امروز» درباره علل عدم نصب کارتخوان توسط برخی پزشکان گفت: پزشکان معتقدند آنها تافته جدا بافته از بقیه صنوف نیستند و اگر قرار است قانونی اجرا شود باید برای همه یکسان باشد. آرش پیروی گفت: دولت معتقد است پزشکی جزو شغل‌های پردرآمد است و پزشکان باید به دولت مالیات پرداخت کنند اما شغل‌های پردرآمد دیگری نیز وجود دارد که مالیات نمی‌دهند، به‌طور مثال اقتصاد زیرزمینی اکنون در کشور گسترده است و دولت باید جلوی فرار مالیاتی را بگیرد. وی با بیان اینکه درآمد هر فعالیتی باید شفاف باشد و از محل آن درآمد، بخشی به‌عنوان مالیات به دولت پرداخت شود، گفت: در راستای عدالت اجتماعی، پرداخت مالیات برای اداره امور کشور امری ضروری است و پزشکان نیز مانند سایر صنوف باید به این امر تن دهند.<br/>***<br/><b>* 60 درصد پزشکان از قانون تمکین نکردند </b><br/>معاون سازمان امور مالیاتی با بیان اینکه تاکنون ۴۰ درصد پزشکان در سامانه مالیاتی ثبت‌نام کرده‌اند، گفت: مجموع فرار و معافیت مالیاتی در کشور به ۹۰ هزار میلیارد تومان می‌رسد. محمد مسیحی اظهار داشت: مالیات تابع سیستم نظام مالیاتی است که اگر هرجزئی از سیستم به درستی عمل نکند به هدف عالیه که وصول مالیات به معنای واقعی است نخواهیم رسید. وی افزود: اجتناب از پرداخت مالیات در کنار فرار مالیاتی در تمام کشورها، نظام‌های مالیاتی را تهدید می‌کند. وی ادامه داد: بر اساس برآوردها ۳۵ تا ۴۰ هزار میلیارد تومان به‌طور متوسط فرار مالیاتی داریم. وی تاکید کرد: معافیت مالیاتی، فرار مالیاتی را بشدت تحت تاثیر زیادی قرار می‌دهد که مصداق بی‌عدالتی است، چرا که جامعه به سمت فرار مالیاتی می‌رود. مسیحی افزود: هم مجلس و هم دولت در فراخوان پزشکان و وکلا در سامانه مالیاتی پیگیر بوده‌اند که تاکنون ۴۰ درصد پزشکان ثبت‌نام کرده‌اند.<br/>خبرنگار*</p>
    </article>
  </body>
</html>