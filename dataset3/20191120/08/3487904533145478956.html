<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/aris-axiopiisi-ton-mikron"/>
    <meta property="og:site_name" content="Metrosport.gr"/>
    <meta property="article:published_time" content="2019-11-20T08:00:00+00:00"/>
    <meta property="og:title" content="Άρης: Η αξιοποίηση των «μικρών»"/>
    <meta property="og:description" content="Θετικές εντυπώσεις άφησαν και οι μικροί στους οποίους έδωσε χώρο και χρόνο ο Ένινγκ στο φιλικό με την ΤΣΣΚΑ Σόφιας (2-0) στο Βικελίδης ."/>
  </head>
  <body>
    <article>
      <h1>Άρης: Η αξιοποίηση των «μικρών»</h1>
      <h2>Θετικές εντυπώσεις άφησαν και οι μικροί στους οποίους έδωσε χώρο και χρόνο ο Ένινγκ στο φιλικό με την ΤΣΣΚΑ Σόφιας (2-0) στο Βικελίδης .</h2>
      <address><time datetime="2019-11-20T08:00:00+00:00">20 Nov 2019, 08:00</time> by <a rel="author">Metrosport.gr Team</a></address>
      <p>
        <b>Τις περισσότερες φορές τα φιλικά παιχνίδια, ειδικά μεσούσης της σεζόν, δεν βοηθούν για την εξαγωγή συμπερασμάτων, όμως αυτό δεν συνέβη για τον Μίκαελ Ένινγκ στο τεστ με την ΤΣΣΚΑ Σόφιας.</b>
      </p>
      <p>Ο Γερμανός προπονητής είδε όσα περίμενε και οι περισσότεροι ποδοσφαιριστές που χρησιμοποίησε έβγαλαν κίνητρο και ουσιαστικά άρπαξαν την ευκαιρία που τους δόθηκε να αποδείξουν ότι αξίζουν μία θέση στα πλάνα του. Το είπε και ο ίδιος ο Ένινγκ μετά το παιχνίδι, που έκανε λόγο για ικανοποιητική προσπάθεια των παικτών του, αφήνοντας να εννοηθεί μάλιστα ότι κάποιοι θα μπουν άμεσα στα βασικά του πλάνα.</p>
      <p>Εκείνοι που έδειξαν τα περισσότερα και ανταποκρίθηκαν στο μέγιστο βαθμό στα θέλω του προπονητή ήταν οι Αργεντίνοι (Τόνσο, Μαρτίνες, Μαντσίνι), ωστόσο πολύ θετικές εντυπώσεις άφησαν και οι “μικροί” στους οποίους έδωσε χώρο και χρόνο.</p>
      <p>Εξάλλου, ήταν στις βασικές προθέσεις του Ένινγκ να τσεκαριστεί η αντίδρασή τους σ’ ένα φιλικό παιχνίδι συγκεκριμένου βαθμού δυσκολίας, υπό το βλέμμα μάλιστα των φιλάθλων της ομάδας.</p>
      <p>Ο Γερμανός απέκτησε μια πρώτη εικόνα, δίχως βέβαια αυτό να σημαίνει ότι διαμόρφωσε το πλήρες πλάνο αξιοποίησης παικτών από την συγκεκριμένη ομάδα. Θα το πράξει στην πορεία μέσα από τα διπλά που θα πραγματοποιηθούν στο Νέο Ρύσιο μεταξύ της πρώτης ομάδας και της κ19. Κόντρα στην ΤΣΣΚΑ όμως πήρε ωστόσο μια πρώτη “γεύση” των δυνατοτήτων τους και όπως μάλιστα έλεγε στους συνεργάτες του έμεινε απόλυτα ικανοποιημένος. Κάτι ανάλογο ισχύει και για τον Άγγελο Χαριστέα, ο οποίος σε συνεννόηση με τον προπονητή θα εισηγηθεί σε πρώτη φάση την “προώθηση” του Χρήστου Μαρμαρίδη. Είναι γεννημένος το 2002 και στο φιλικό με την ΤΣΣΚΑ άρχισε βασικός ως δεξί μπακ και αγωνίστηκε για 70 λεπτά.</p>
      <p>Όσο χρησιμοποιήθηκε “κράτησε” τη θέση του, δεν απειλήθηκε ιδιαίτερα από την πλευρά του ο Αρης και γενικώς έδειξε θετικά στοιχεία. Στην Κ19 αγωνίζεται και ως εξτρέμ. Το πιθανότερο μάλιστα είναι ο Μαρμαρίδης να υπογράψει επαγγελματικό συμβόλαιο πριν από το νέο έτος.</p>
      <p>Στο δεύτερο ημίχρονο αγωνίστηκε ο τερματοφύλακας Κώστας Παρίσης (γεννημένος το 2002 και μέλος της Εθνικής Παίδων), ο οποίος είχε σταθερή παρουσία και δύο φορές που χρειάστηκε επενέβη σωτήρια δείχνοντας καλά στοιχεία. Για 20 λεπτά πήρε φανέλα και πέρασε από το “μικροσκόπιο” του Ένινγκ ο Παναγιώτης Σενγκέργκης (παίζει κυρίως αριστερό μπακ), μέλος της Κ19, ενώ χρόνος δόθηκε και στους ήδη επαγγελματίες, Μπαγκαλιάννης και Μπακούτσης, οι οποίοι συμμετέχουν από πέρυσι στις προπονήσεις της πρώτης ομάδας, οπότε ο Γερμανός έχει πιο ξεκάθαρη εικόνα για τις δυνατότητές τους.</p>
      <p>Από την έντυπη έκδοση της Metrosport</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/kantiiris-sto-proskinio-gia-ton-ari"/>
        <a href="http://www.metrosport.gr/article/lisi-ke-sintoma-me-ntouarte"/>
        <a href="http://www.metrosport.gr/article/focus-stin-aek"/>
        <a href="http://www.metrosport.gr/article/sountgkren-den-ine-kaliteri-apo-emas-aek"/>
        <a href="http://www.metrosport.gr/article/ektos-martines-ntouarte-ston-ari"/>
        <a href="http://www.metrosport.gr/article/ta-tourkika-mme-epanaferoun-to-thema-malatiaspor-intege"/>
      </related>
    </article>
  </body>
</html>