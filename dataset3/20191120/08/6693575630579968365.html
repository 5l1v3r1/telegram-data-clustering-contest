<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.welingelichtekringen.nl/samenleving/1266209/het-is-kennelijk-nodig-amerikaanse-overheid-verbiedt-ambtenaren-dutje-op-het-werk.html"/>
    <meta property="og:site_name" content="Welingelichte Kringen"/>
    <meta property="article:published_time" content="2019-11-20T08:45:11+00:00"/>
    <meta property="og:title" content="Het is kennelijk nodig: Amerikaanse overheid verbiedt ambtenaren dutje op het werk"/>
    <meta property="og:description" content="De Amerikaanse federale overheid heeft een nieuwe richtlijn opgesteld waarin het uitdrukkelijk wordt verboden voor ambtenaren om een dutje te doen in overheidsgebouwen. De General..."/>
  </head>
  <body>
    <article>
      <h1>Het is kennelijk nodig: Amerikaanse overheid verbiedt ambtenaren dutje op het werk</h1>
      <address><time datetime="2019-11-20T08:45:11+00:00">20 Nov 2019, 08:45</time> by <a rel="author" href="https://www.welingelichtekringen.nl/author/jkras" target="_blank">Jeannette Kras</a></address>
      <p>De Amerikaanse federale overheid heeft een nieuwe richtlijn opgesteld waarin het uitdrukkelijk wordt verboden voor ambtenaren om een dutje te doen in overheidsgebouwen.</p>
      <p>De <i>General Services Administration </i>heeft alle ambtenaren op de hoogte gesteld van het slaapverbod. De overheidsdienaren mogen alleen nog een dutje doen als daar toestemming voor is gegeven. In elk overheidsgebouw komt ook een bordje te hangen waarop het verbod wordt uitgelegd.</p>
      <p>Of de ban op een dutje wordt in gevoerd, omdat de ambtenaren te veel slapen, wil de Amerikaanse overheid niet zeggen, maar je zou het wel denken. Het zal niet de eerste keer zijn dat een ambtenaar in de VS zit te slapen. Zo werd er vorig jaar nog een geval bekend van een werknemer in Californië die tot drie uur per dag sliep. Haar collega moest steeds haar taken overnemen, wat uiteindelijk in vier jaar tijd zo’n 40.000 dollar kostte.</p>
      <p>Overigens is slapen onder werktijd niet overal verkeerd. In Japan wordt het juist beschouwd als een teken van volledige toewijding. Japanners werken vaak zo lang en veel dat ze soms zo uitgeput zijn dat ze boven hun bureau in slaap vallen. Dat vinden werkgevers daar vrij normaal.</p>
    </article>
  </body>
</html>