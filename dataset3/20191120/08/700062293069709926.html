<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/social/714385-pagkosmia-hmera-gia-ta-dikaiomata-toy-paidioy.html"/>
    <meta property="og:site_name" content="madata.gr"/>
    <meta property="article:published_time" content="2019-11-20T08:53:00+00:00"/>
    <meta property="og:title" content="Παγκόσμια Ημέρα για τα Δικαιώματα του Παιδιού"/>
    <meta property="og:description" content="Η Παγκόσμια Ημέρα για τα Δικαιώματα του Παιδιού εορτάζεται κάθε χρόνο στις 20 Νοεμβρίου. H Σύμβαση για τα Δικαιώματα του Παιδιού, που υιοθετήθηκε από τη"/>
  </head>
  <body>
    <article>
      <h1>Παγκόσμια Ημέρα για τα Δικαιώματα του Παιδιού</h1>
      <address>
        <time datetime="2019-11-20T08:53:00+00:00">20 Nov 2019, 08:53</time>
      </address>
      <p>Η Παγκόσμια Ημέρα για τα Δικαιώματα του Παιδιού εορτάζεται κάθε χρόνο στις 20 Νοεμβρίου. H Σύμβαση για τα Δικαιώματα του Παιδιού, που υιοθετήθηκε από τη Γενική Συνέλευση του ΟΗΕ στις 20 Νοεμβρίου του 1989, προσέφερε ένα νέο ορισμό για την παιδική ηλικία, βασισμένο στα ανθρώπινα δικαιώματα.</p>
      <p>Υπήρξε ο προάγγελος για σημαντικές προόδους στην πραγμάτωση των δικαιωμάτων των παιδιών στην επιβίωση, την υγεία και την εκπαίδευση μέσω της παροχής των στοιχειωδών αγαθών και υπηρεσιών. Επιπλέον συνέβαλε στην αναγνώριση της ανάγκης να δημιουργήσουμε ένα προστατευτικό περιβάλλον για να θωρακίσουμε τα παιδιά απέναντι στην εκμετάλλευση, την κακοποίηση και τη βία.</p>
      <p>Παρόλα αυτά, τα δικαιώματα πάνω από ενός δισεκατομμυρίου παιδιών παραβιάζονται επειδή αποστερούνται μία ή περισσότερες από τις βασικές υπηρεσίες που απαιτούνται για να επιβιώσουν, να μεγαλώσουν κα να αναπτυχθούν.</p>
      <p>Η βλάβη όμως που προξενείται παρατείνεται πολύ πέρα από τα παιδικά χρόνια, αυξάνοντας την πιθανότητα η επόμενη γενιά να πλήττεται από τις ίδιες απειλές. Ο κίνδυνος αυτός μπορεί να εξαλειφθεί μόνο εάν ο κόσμος επιδείξει τη θέληση να θέσει τα δικαιώματα όλων των παιδιών σε ισχύ.</p>
      <p>ΠΗΓΗ: enikos</p>
    </article>
  </body>
</html>