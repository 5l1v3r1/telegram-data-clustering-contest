<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/gazdasagi-hirek/a-roszatom-tvel-bevallalja-a-paksi-futoanyag-legyartasat-1880118/"/>
    <meta property="og:site_name" content="Világgazdaság"/>
    <meta property="article:published_time" content="2019-11-20T08:49:00+00:00"/>
    <meta property="og:title" content="A Roszatom-TVEL bevállalja a paksi fűtőanyag legyártását"/>
    <meta property="og:description" content="Paks II - TVEL: a Roszatom vállalata le tudja gyártani a paksi fűtőanyagot."/>
  </head>
  <body>
    <article>
      <h1>A Roszatom-TVEL bevállalja a paksi fűtőanyag legyártását</h1>
      <address><time datetime="2019-11-20T08:49:00+00:00">20 Nov 2019, 08:49</time> by <a rel="author">MTI</a></address>
      <p>A Roszatom nukleáris üzemanyaggyártó vállalatának, a TVEL cégnek mindkét üzeme képes a majdani Paks II. Atomerőmű számára is üzemanyagot gyártani – mondta Alekszandr Ugrjumov, a TVEL kutatás-fejlesztésért felelős alelnöke újságíróknak Moszkvában.</p>
      <p>Hozzátette: az MVM Paksi Atomerőmű Zrt. (Paks I.) innovációja nyomán kifejezetten új típusú, a 15 hónapos üzemanyagciklusra továbbfejlesztett üzemanyagkazettáinak tesztelése már tart. Az idén készült el az új típusú üzemanyagköteg teljesértékű modellje, amelyet a finnországi Loviisai Atomerőműben tesztelnek. Az új típusú üzemanyag kazettákat a Paksi Atomerőműben és a Loviisai Atomerőműben is használni fogják. Ezek mellett a szlovákiai mohi, illetve a cseh Dukovany atomerőmű számára is készült az üzemanyag ciklusoptimalizálását célzó program – tette hozzá. Az alelnök elmondta: az új üzemanyag használatával megnő a reaktor teljesítménye, csökken az önköltség, így hatékonyabbá válik a termelés.</p>
      <p>Az új típusú üzemanyag kifejlesztése átlagosan két évet vesz igénybe annak függvényében, hogy a megrendelő, illetve annak tudományos intézménye mely munkafázisokat tudja elvégezni.</p>
      <figure>
        <img src="https://www.vg.hu/wp-content/uploads/2018/01/alsoMOR-2.jpg"/>
        <figcaption>Fotó: Móricz-Sabján Simon</figcaption>
      </figure>
      <p>A kis- és közepes teljesítményű reaktorokról szólva az alelnök elmondta, hogy a vállalat jelentős tapasztalattal rendelkezik, hiszen egyebek közt az atomjégtörők számára is gyárt üzemanyagot, és az 5-100 megawattos villamosteljesítmény-tartományba eső reaktorok számára is képes üzemanyagot fejleszteni.</p>
      <p>Elmondta, jelenleg az úgynevezett balesetálló (toleráns) üzemanyagot tesztelik. Olyan bevonatot fejlesztenek, amely a cirkónium ötvözetből készült üzemanyag pálcákat még ellenállóbbakká teszi egy esetleges rendkívüli helyzet esetén. Azt tervezik, hogy az ilyen bevonattal ellátott új üzemanyag kazettákat a VVER-1000-es reaktorokkal működő rosztovi atomerőműben próbálják ki jövőre.</p>
      <p>A TVEL úgy számol, hogy 2050-re a nukleáris üzemanyaggyártás világpiacának 30 százalékát fedik le, ez jelenleg 17 százalék – mondta Alekszandr Ugrjumov alelnök.</p>
    </article>
  </body>
</html>