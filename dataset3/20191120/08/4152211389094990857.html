<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/others/news/591905/%E0%A6%85%E0%A6%AD%E0%A6%BF%E0%A6%A8%E0%A7%87%E0%A6%A4%E0%A7%8D%E0%A6%B0%E0%A7%80-%E0%A6%A8%E0%A6%93%E0%A6%B6%E0%A6%BE%E0%A6%AC%E0%A6%BE%E0%A6%B0-%E0%A6%AE%E0%A6%BE%E0%A6%AE%E0%A6%B2%E0%A6%BE-%E0%A6%B9%E0%A6%BE%E0%A6%87%E0%A6%95%E0%A7%8B%E0%A6%B0%E0%A7%8D%E0%A6%9F%E0%A7%87-%E0%A6%B8%E0%A7%8D%E0%A6%A5%E0%A6%97%E0%A6%BF%E0%A6%A4"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-20T08:35:00+00:00"/>
    <meta property="og:title" content="অভিনেত্রী নওশাবার মামলা হাইকোর্টে স্থগিত"/>
    <meta property="og:description" content="অভিনেত্রী কাজী নওশাবা আহমেদের বিরুদ্ধে হওয়া তথ্য ও যোগাযোগ প্রযুক্তি আইনের মামলার কার্যক্রম ছয় মাসের জন্য স্থগিত করেছেন হাইকোর্ট। বুধবার (২০ নভেম্বর) বিচারপতি মো. রেজাউল হক ও বিচারপতি ভীষ্মদেব চক্রবর্তীর সমন্বয়ে গঠিত হাইকোর্ট বেঞ্চ এ আদেশ দেন। আদালতে নওশাবার পক্ষে শুনানি করেন..."/>
  </head>
  <body>
    <article>
      <h1>অভিনেত্রী নওশাবার মামলা হাইকোর্টে স্থগিত</h1>
      <address><time datetime="2019-11-20T08:35:00+00:00">20 Nov 2019, 08:35</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/600x0x1/uploads/media/2019/11/20/055291aefd7db900264240a090c2d0a8-5dd4fb7553c64.jpg"/>
        <figcaption>নওশাবা আহমেদ (ফাইল ছবি)</figcaption>
      </figure>
      <p>অভিনেত্রী কাজী নওশাবা আহমেদের বিরুদ্ধে হওয়া তথ্য ও যোগাযোগ প্রযুক্তি আইনের মামলার কার্যক্রম ছয় মাসের জন্য স্থগিত করেছেন হাইকোর্ট। বুধবার (২০ নভেম্বর) বিচারপতি মো. রেজাউল হক ও বিচারপতি ভীষ্মদেব চক্রবর্তীর সমন্বয়ে গঠিত হাইকোর্ট বেঞ্চ এ আদেশ দেন।</p>
      <p>আদালতে নওশাবার পক্ষে শুনানি করেন ব্যারিস্টার জ্যোর্তিময় বড়ুয়া। অন্যদিকে রাষ্ট্রপক্ষে ছিলেন ডেপুটি অ্যাটর্নি জেনারেল আমিনুর রহমান চৌধুরী টিকু।</p>
      <p>প্রসঙ্গত, ২০১৮ সালের ৪ আগস্ট নিরাপদ সড়কের দাবিতে শিক্ষার্থীদের আন্দোলন চলাকালে ফেসবুক লাইভে আসেন নওশাবা। ফেসবুক লাইভে তিনি বলেন, ‘জিগাতলায় আন্দোলনকারীদের চার জনকে মেরে ফেলা হয়েছে, একজনের চোখ উপড়ে ফেলা হয়েছে।’<br/>জিগাতলায় এ ধরনের ঘটনা নিয়ে তার এ ভিডিও মুহূর্তের মধ্যে ভাইরাল হয়। ওই দিনই রাজধানীর উত্তরার বাসা থেকে তাকে আটক করেন র‌্যাব সদস্যরা।</p>
      <p>এ ঘটনায় ২০১৮ সালের ৫ আগস্ট তথ্য ও যোগাযোগ প্রযুক্তি আইনে রাজধানীর উত্তরা পশ্চিম থানায় তার বিরুদ্ধে মামলা করা হয়। পরে গত ১৯ জানুয়ারি থেকে অভিনেত্রী কাজী নওশাবা আহমেদ নিম্ন আদালত থেকে স্থায়ী জামিনে আছেন।</p>
      <p> </p>
      <footer>/বিআই/টিটি/</footer>
    </article>
  </body>
</html>