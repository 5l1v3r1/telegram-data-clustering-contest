<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://odatv.com/abdye-ne-kadar-turk-gitti-20111952.html"/>
    <meta property="og:site_name" content="OdaTV"/>
    <meta property="article:published_time" content="2019-11-20T08:52:00+00:00"/>
    <meta property="og:title" content="ABD'ye ne kadar Türk gitti"/>
    <meta property="og:description" content="Open Doors 2019 raporu, 2018-2019 akademik yılında Türkiye’den Amerika’ya gelen öğrenci sayısında bir önceki akademik yıla kıyasla yüzde 3,4’lük bir düşüş yaşandığına işaret ediyor. Rapora göre geçen yıl Amerika’ya 10 bin 159 öğrenci Türk öğrenci geldi."/>
  </head>
  <body>
    <article>
      <h1>ABD'ye ne kadar Türk gitti</h1>
      <h2>Open Doors 2019 raporu, 2018-2019 akademik yılında Türkiye’den Amerika’ya gelen öğrenci sayısında bir önceki akademik yıla kıyasla yüzde 3,4’lük bir düşüş yaşandığına işaret ediyor. Rapora göre geçen yıl Amerika’ya 10 bin 159 öğrenci Türk öğrenci geldi.</h2>
      <address>
        <time datetime="2019-11-20T08:52:00+00:00">20 Nov 2019, 08:52</time>
      </address>
      <p>Uluslararası Eğitim Enstitüsü ve Amerika Dışişleri Bakanlığı Eğitim ve Kültür Dairesi’nin Amerika’da öğrenim gören yabancı öğrencilerle yabancı ülkelerdeki değişim programlarına katılan Amerikalı öğrencilere ilişkin son verileri içeren Open Doors 2019 başlıklı raporu yayınlandı.</p>
      <p>Open Doors 2019 raporuna göre, Amerika’da eğitim gören yabancı öğrenci sayısı, 2018-2019 akademik yılında tüm zamanların en yüksek seviyesine çıktı. Dört yıldır artan Amerika’daki yabancı öğrenci sayısı böylelikle bir milyonu aştı.</p>
      <p>
        <b>AMERİKAN EKONOMİSİNE KATKI</b>
      </p>
      <p>Uluslararası Eğitim Değişimi 2019 Open Doors Raporu’na göre Amerika’daki yabancı öğrenci sayısı, 2018-2019 akademik yılında bir önceki akademik yıla oranla yüzde 0,05 artarak bir milyon 95 bin 299’a ulaştı.</p>
      <p>Rapora göre yabancı öğrenciler, Amerika’da üniversite eğitimi gören öğrenci nüfusunun yüzde beş buçuğunu oluşturuyor. Amerika Maliye Bakanlığı verilerine göre yabancı öğrenciler, 2018 yılında Amerikan ekonomisine 44 milyar 700 milyon dolarlık katkıda bulundu. Bu miktar, bir önceki yıla göre yüzde beş buçukluk bir artışa işaret ediyor.</p>
      <p>Open Doors 2019 raporu, Amerika’daki yüksek eğitim sektörünün rekabet gücünün yüksek olmaya ve yabancı öğrencilerin yüksek eğitimde bir numaralı tercihi olarak kalmaya devam ettiğinin göstergesi. Rapor ayrıca Amerikalı öğrencilerin de yabancı ülkelerde sunulan değişim programlarına katılma istekliliğini ortaya koyuyor.</p>
      <p>
        <b>ÇİN LİDER</b>
      </p>
      <p>Rapora göre Çin, on yıldır aralıksız olduğu gibi 2018-2019 akademik yılında da 369 bin 548 öğrenciyle Amerika’ya üniversite eğitimi için en çok öğrenci gönderen ülke. Çin’i sırasıyla Hindistan, Güney Kore, Suudi Arabistan ve Kanada izliyor. Bangladeş, Brezilya, Nijerya ve Pakistan gibi gelişmekte olan ekonomilerse son birkaç yıldır olduğu gibi 2018-2019 akademik yılında da Amerika’ya gönderdikleri öğrenci sayısını arttırmayı sürdürüyor.</p>
      <p>2018-2019 akademik yılında Amerika’daki üniversitelerde eğitim gören yabancı öğrencilerin yüzde 51,6’sı, kısaca STEM olarak bilinen bilim, teknoloji, mühendislik ve matematik dallarında derece veren programlara katıldı. Yine aynı akademik yılda matematik ve bilgisayar mühendisliği programlarına katılan yabancı öğrenci sayısı bir önceki akademik yıla kıyasla yüzde 9,4 oranında arttı. Matematik ve bilgisayar mühendisliği böylelikle işletme ve iş idaresi programlarını ilk kez geride bırakarak yabancı öğrencilerin en çok tercih ettiği ikinci akademik saha oldu.</p>
      <p>Öte yandan yabancı öğrencilerin yüzde 21,1’inin tercih ettiği mühendislik, Amerika’daki üniversitelerde eğitim gören öğrencilerin en çok rağbet ettiği alan. Öteyandan 2018-2019 akademik yılında Amerika’daki üniversitelere ilk kez kayıt yaptıran öğrencilerin sayısında binde 9’luk bir düşüş kaydedildi. Bu oran, geçmiş yıllardaysa çok daha yüksekti.</p>
      <p>
        <b>AMERİKA'YA 10 BİN 159 TÜRK ÖĞRENCİ GELDİ</b>
      </p>
      <p>Open Doors 2019 raporu, 2018-2019 akademik yılında Türkiye’den Amerika’ya gelen öğrenci sayısındaysa bir önceki akademik yıla kıyasla yüzde 3,4’lük bir düşüş yaşandığına işaret ediyor. Rapora göre geçen yıl Amerika’ya 10 bin 159 öğrenci Türk öğrenci geldi.</p>
      <p>Amerika'nın Sesi'nin aktardığına göre, böylece Türkiye, Amerika’ya en fazla öğrenci gönderen 15. ülke oldu.</p>
      <p>2018-2019 öğretim yılında lisans seviyesinde Türkiye’den 3,440 öğrenci Amerika’ya eğitim için gelirken, lisans üstü seviyesindeyse 4,409 öğrenci geldi.</p>
      <p>Öte yandan Amerika’nın Türkiye Büyükelçiliği’nin resmi Twitter hesabında paylaşılan veriye göre Çalış ve Gez Programı’na (Work and Travel) bu yıl en çok katılım, Türkiye’den oldu. 7 bin 500 Türk üniversite öğrencisi, Amerikan Büyükelçiliği’nin Twitter paylaşımına göre hem önemli iş deneyimi edindi, hem İngilizce dil becerilerini geliştirdi hem de Türk ve Amerikan kültürleri arasında köprü kurdu.</p>
      <p>
        <b>AMERİKA'DAN TÜRKİYE'YE GELEN ÖĞRENCİ SAYISI</b>
      </p>
      <p>Open Doors raporunda ayrıca değişim programlarıyla yurt dışına giden Amerikalı öğrencilerin de sayısı yer alıyor.</p>
      <p>Bu verilere göre 2017-2018 öğretim yılında 78 Amerikalı öğrenci Türkiye’ye kısa dönemli eğitim için geldi.</p>
      <p>Amerika’dan Türkiye’ye gelen öğrenci sayısında özellikle 2016 yılından itibaren sert bir düşüş gözlemleniyor.</p>
      <p>2014-2015 öğretim yılında değişim programlarıyla Türkiye’ye 1,889 Amerikalı öğrenci gelirken, bu sayı 2015-2016 öğretim yılında 705’e, 2016-2017'da da 46’ya düştü.</p>
      <p>
        <b>Odatv.com</b>
      </p>
      <p><a href="https://twitter.com/share?ref_src=twsrc%5Etfw">Tweet<br/></a><br/>4,835 Bu habere tepkiniz:</p>
      <p> </p>
      <related>
        <h4>İLGİLİ HABERLER</h4>
        <a href="https://odatv.com/o-gorusmedeki-gizli-liste-31101931.html"/>
        <a href="https://odatv.com/amerika-bu-kadar-rezil-birini-nasil-besliyor-10101959.html"/>
        <a href="https://odatv.com/turkiyenin-dort-bir-yaninda-1-mayis-manzaralari-01051916.html"/>
        <a href="https://odatv.com/turkiyenin-cogu-neden-oluyor-26041927.html"/>
        <a href="https://odatv.com/o-haber-dogru-degil-18031930.html"/>
        <a href="https://odatv.com/amerikan-imparatorlugu-cokuyor-24121848.html"/>
        <a href="https://odatv.com/turkiyenin-guvenligine-cok-odaklanmis-durumdayiz-18121816.html"/>
        <a href="https://odatv.com/bayram-degil-seyran-degil-abd-bizi-niye-optu-08111807.html"/>
        <a href="https://odatv.com/abd-buyukelciligine-silahli-saldiri-20081849.html"/>
        <a href="https://odatv.com/abd-ile-gorusmeden-ne-cikti-03081848.html"/>
        <a href="https://odatv.com/turkiye-hangi-konuda-birinci-cikti-16061817.html"/>
        <a href="https://odatv.com/beyzbol-maci-sirasinda-oyle-bir-sey-oldu-ki...-30051828.html"/>
        <a href="https://odatv.com/turkleri-olduren-irkci-cetenin-dosyalari-selde-kayboldu-1105161200.html"/>
        <a href="https://odatv.com/turkiye-sinirinda-bombali-saldiri-1310141200.html"/>
        <a href="https://odatv.com/o-proje-yeniden-basliyor-1210141200.html"/>
        <a href="https://odatv.com/sosyal-medyayi-karistiran-pankart-1210141200.html"/>
        <a href="https://odatv.com/guvenlik-zafiyeti-istifa-getirdi-0110141200.html"/>
        <a href="https://odatv.com/yabanci-ordular-turkiyeye-geliyor-3009141200.html"/>
        <a href="https://odatv.com/bu-belge-ortaligi-karistiracak-3009141200.html"/>
        <a href="https://odatv.com/bu-kez-abdde-kafa-kestiler-2609141200.html"/>
      </related>
    </article>
  </body>
</html>