<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/20/7103251/"/>
    <meta property="og:site_name" content="Європейська правда"/>
    <meta property="article:published_time" content="2019-11-20T08:17:01+00:00"/>
    <meta property="og:title" content="Країни ЄС+ за 9 місяців отримали від українців 709 запитів про притулок"/>
    <meta property="og:description" content="За перші 9 місяців 2019 року міграційні служби ЄС+ (28 членів ЄС + Норвегія і Швейцарія) отримали понад півмільйона запитів про надання притулку, що на 10% більше, ніж у відповідний період минулого року."/>
  </head>
  <body>
    <article>
      <h1>Країни ЄС+ за 9 місяців отримали від українців 709 запитів про притулок</h1>
      <address>
        <time datetime="2019-11-20T08:17:01+00:00">20 Nov 2019, 08:17</time>
      </address>
      <p>За перші 9 місяців 2019 року міграційні служби ЄС+ (28 членів ЄС + Норвегія і Швейцарія) отримали понад півмільйона запитів про надання притулку, що на 10% більше, ніж у відповідний період минулого року.</p>
      <p>Як повідомляє "Європейська правда", такі дані 19 листопада опублікували на <a href="https://www.easo.europa.eu/">сайті </a>Європейського офісу з підтримки притулку.</p>
      <p>Прохання про надання притулку в європейських країнах від початку року подали 709 громадян України, а "рейтинг визнання" для них під час розгляду у першій інстанції склав 9%. Усього на розгляді міграційних служб ЄС зараз перебуває 9598 заяв українців на отримання притулку.</p>
      <p>"Понад півмільйона (515 825) заяв на надання притулку були подані в країнах ЄС за перші дев’ять місяців 2019 року, що на 10% більше, ніж у цей же період рік тому. Пропорція заяв, які отримали позитивне рішення у першій інстанції (так званий рейтинг визнання), цьогоріч склав 34% проти 33% у 2018 році. Найбільша кількість заяв на притулок надійшла від громадян Сирії (51 тисяча), Афганістану (39 200) і Венесуели (31 412 – вдвічі більше, ніж у 2018 році), на них припадає чверть від загальної кількості поданих документів", - сказано в повідомленні.</p>
      <p>Дані свідчать про те, що цьогоріч країни ЄС+, що характеризуються меншою кількістю населення, опинилися під особливо високим тиском. Наприклад, у липні найбільше заявок на душу населення (відносно кількості населення) було подано на Кіпрі та Мальті, за ними йдуть Греція, Швеція та Люксембург.</p>
      <p>Станом на весну 2019 року Кіпр отримував в середньому близько 1 500 заявок на мільйон мешканців щомісяця, що більше вдвічі більше, ніж Мальта (близько 700) і приблизно втричі більше, ніж Греція (понад 450).</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Feaso.eu%2Fvideos%2F803303670107266%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>Станом на кінець вересня, рішення "першої інстанції" ЄС щодо визнання правомірності прохання на притулок очікували 507 800 заяв.</p>
      <related>
        <a href="https://www.eurointegration.com.ua/news/2019/07/9/7098277/"/>
      </related>
    </article>
  </body>
</html>