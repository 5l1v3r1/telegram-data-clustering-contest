<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/drustvo/aktuelno.290.html:831241-Ljubisa-49-je-1999-u-samoodbrani-pucao-na-albanske-teroriste-a-oni-sada-hoce-da-mu-sude-Agonija-srpskog-molera-u-Madjarskoj"/>
    <meta property="og:site_name" content="Вечерње новости"/>
    <meta property="article:published_time" content="2019-11-20T08:02:00+00:00"/>
    <meta property="og:title" content="Ljubiša (49) je 1999. u samoodbrani pucao na albanske teroriste, a oni sada hoće da mu sude: Agonija srpskog molera u Mađarskoj"/>
    <meta property="og:description" content="Neizvesna sudbina Ljubiše Manitaševića o čijem izručenju odlučuje Mađarska"/>
  </head>
  <body>
    <article>
      <h1>Ljubiša (49) je 1999. u samoodbrani pucao na albanske teroriste, a oni sada hoće da mu sude: Agonija srpskog molera u Mađarskoj</h1>
      <address><time datetime="2019-11-20T08:02:00+00:00">20 Nov 2019, 08:02</time> by <a rel="author">V. CRNjANSKI SPASOJEVIĆ D. ZEČEVIĆ</a></address>
      <p>
        <b>Neizvesna sudbina Ljubiše Manitaševića o čijem izručenju odlučuje Mađarska</b>
      </p>
      <p>MAĐARSKO pravosuđe odlučiće 22. novembra da li će izručiti Prištini Ljubišu Manitaševića (49), srpskog državljanina poreklom s Kosmeta. On je uhapšen 28. septembra, na prelazu Roske, na putu iz Ciriha za Beograd, po crvenoj Interpolovoj poternici, a na zahtev Unmika. Na dušu mu se stavlja ubistvo u pokušaju u Orahovcu 1999. godine. U rešavanje ovog slučaja uključili su se i srpsko pravosuđe i MUP.</p>
      <p>
        <i>
          <b>Pročitajte i: </b>
        </i>
        <a href="https://www.novosti.rs/vesti/naslovna/drustvo/aktuelno.290.html:831028-Hocu-decu-da-vratim-tamo-gde-su-rodjena-Porodica-Kalifa-iz-Libije-protestuje-ispred-Ambasade-Kanade-u-Beogradu">"Hoću decu da vratim tamo gde su rođena": Porodica Kalifa iz Libije protestuje ispred Ambasade Kanade u Beogradu</a>
      </p>
      <p>- Ljubiša je 28. juna 1999. krenuo sa našim bratom od strica i njegovom ženom vozilom holandskih vojnika Kfora iz Velike Hoče u bolnicu u Orahovcu - kaže njegov brat Nikola Manitašević. - Snaja je bila trudna, a dobila je zubobolju. U orahovačkoj bolnici su joj dali injekciju i rekli bratu da nabavi još jednu.</p>
      <p>On navodi da je Ljubiša pošao ka apoteci van kruga bolnice, bez pratnje. Sumnja da je lekar obavestio teroriste. Ispred apoteke čekala su ga četvorica pripadnika OVK, a iza njih kola sa automatskim oružjem. Počeli su da ga vuku. Iz pištolja koji je nosio sa sobom u samoodbrani je opalio najpre u vazduh, a pošto nije uspeo da rastera napadače, pucao je ponovo. Jednog napadača je ranio u rame, a drugog u stomak. Tek tada su se razbežali.</p>
      <p>- Brat se odmah predao pripadnicima Kfora. U pritvoru, u Prizrenu, proveo je 67 dana. Bio je presrećan ne samo zato što je spasao živu glavu, već i zato što nikog nije ubio. Da jeste, Ljubiša ne bi mogao da živi s tim - priča Nikola.</p>
      <aside><b>PISMO MINISTARKE PRAVDE <br/></b><br/>SRBIJA nije tražila izručenje Ljubiše Manitaševića, potvrđeno je za "Novosti" u Ministarstvu pravde. Ali je, kako nam je rečeno, ministarka pravde Nela Kuburović poslala pismo mađarskom kolegi u kom traži da se naš državljanin ne izruči Prištini.</aside>
      <p>Ubrzo je pušten da se brani sa slobode, a prošao je sve bezbednosne provere Kfora i preselio se u Srbiju. Pre šest godina odselio se u Švajcarsku, našao posao, oženio se. Nesmetano je putovao za Srbiju, jer nije znao da je protiv njega podignuta optužnica.</p>
      <p>Kako objašnjava njegov brat, tek posle hapšenja su saznali da je optužnica podignuta još 2015, a da je poternica raspisana u maju ove godine.</p>
      <p>- Uspeo sam da ga posetim jednom, u pritvoru, u Budimpešti. Nismo smeli da mu damo ni odeću, ni pare, već smo odelo morali da šaljemo iz Srbije, a pare da uplatimo na račun advokata kog smo tamo angažovali, da mu ih on prosledi. Bio sam šokiran njegovim stanjem - trzao je glavom, smršao, a žalio se i na psihičko maltretiranje - priča Nikola.</p>
      <p>
        <i>Nikola Manitašević Foto T. Bambić</i>
      </p>
      <figure>
        <img src="http://www.novosti.rs/upload/images/2019b//11/19n/04-str-t-bambic%20(1).jpg"/>
      </figure>
      <p>U pokušaju da animira srpske vlasti da se uključe u slučaj i spreče izručenje njegovog brata Prištini, čak je jednog dana blokirao kolima deo Ulice kneza Miloša. Napisao je stotine pisama i dopisa, obraćao se predsedniku Republike, išao u BIA. Uspeo je da ga primi ministar policije Nebojša Stefanović. Kaže, najviše mu je pomogao načelnik beogradske policije Milan Stanić. Ipak, vreme kada će mađarski sud odlučivati o Ljubišinoj sudbini je blizu.</p>
      <p>- Ako ga izruče na Kosmet, bojim se za njegovu bezbednost. Siguran sam da neće imati fer suđenje. Nemam ništa protiv toga da mu sudi naša država, ako je kriv - kaže Nikola, i najavljuje protest ispred mađarske ambasade.</p>
      <related>
        <h4>Srodne vesti</h4>
        <a href="http://www.novosti.rs/vesti/planeta.300.html:781399-Crna-Gora-potpisala-bilateralni-ugovor-sa-Velikom-Britanijom-kojim-se-olaksava-ekstradicija"/>
        <a href="http://www.novosti.rs/vesti/naslovna/drustvo/aktuelno.290.html:776881-Hoce-li-Srbija-predati-Gurija-Amerikancima"/>
        <a href="http://www.novosti.rs/vesti/planeta.300.html:747860-OPLjACKAO-I-PRETUKAO-STARCE-Iz-Crne-Gore-u-Nemacku-ekstradiran-drzavljanin-Srbije"/>
        <a href="http://www.novosti.rs/vesti/naslovna/hronika/aktuelno.291.html:742938-Srbiji-izruceno-230-kriminalaca"/>
        <a href="http://www.novosti.rs/vesti/naslovna/hronika/aktuelno.291.html:650587-Zdrale-izrucen-BiH"/>
      </related>
    </article>
  </body>
</html>