<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-rendezo-lehetett-a-katona-jozsef-szinhaz-szexualis-zaklatoja/"/>
    <meta property="og:site_name" content="lokál"/>
    <meta property="article:published_time" content="2019-11-20T08:12:09+00:00"/>
    <meta property="og:title" content="Rendező lehetett a Katona József Színház szexuális zaklatója"/>
    <meta property="og:description" content="Kitiltották a Katona József Színházból az egyik szerződéses munkatársat, mivel a budapesti színház vezetőségének tudomására jutott, hogy többször is &quot;erkölcsi határokat átlépő módon&quot; viselkedett a többi dolgozóval szemben - közölte a teátrum a Facebook-oldalán."/>
  </head>
  <body>
    <article>
      <h1>Rendező lehetett a Katona József Színház szexuális zaklatója</h1>
      <address><time datetime="2019-11-20T08:12:09+00:00">20 Nov 2019, 08:12</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2017/02/The_Blackmail-e1488192076549-1280x838.png"/>
      </figure>
      <p>
        <b>Kitiltották a Katona József Színházból az egyik szerződéses munkatársat, mivel a budapesti színház vezetőségének tudomására jutott, hogy többször is “erkölcsi határokat átlépő módon” viselkedett a többi dolgozóval szemben – közölte a teátrum a Facebook-oldalán.</b>
      </p>
      <p>A sértettek írásbeli bejelentése alapján az üzemi tanács megbeszélést hívott össze, amelyen a résztvevők egyhangúlag elítélték a történteket, és vizsgálóbizottság felállítását kérték.</p>
      <p>Az igazgatóság felállította a vizsgálóbizottságot, külső szakértők bevonásával lefolytatta az eljárást, és <a href="https://www.lokal.hu/2019-11-fordulat-zaklatas-a-katona-jozsef-szinhazban/">azonnali hatállyal arról döntött, hogy az érintett szerződéses munkatárs keddtől nem léphet az intézmény területére</a>. A színház a továbbiakban befejezi vele a közös munkát – tették hozzá.</p>
      <p>Közölték: a társulatot az eset mélyen megrázta, a vezetőség pszichológus segítségét ajánlotta fel az ügy feldolgozásához.</p>
      <p>A színház “a vizsgálóbizottság felállításával és a fenti lépések megtételével az ügyet lezártnak tekinti, arról a későbbiekben sem a vezetőség, sem az intézmény munkatársai további nyilatkozatot nem adnak” – írták, megjegyezve: az érintett kollégák kifejezett kérése volt, hogy nevük ne kerüljön nyilvánosságra.</p>
      <p>Az Origo úgy tudja, hogy szexuális zaklatások történtek, amelyeket egy rendező követett el.</p>
      <p>A hírportál megkérdezte a színházat, hogy valóban rendezőről van-e szó. Arról is érdeklődött, hogy tett-e a teátrum rendőrségi feljelentést, és elkövetett-e mindent annak érdekében, hogy a kitiltott munkatárs más színházakban se folytathassa tevékenységét. A Katona sajtósa annyit válaszolt, hogy az érintettek személyiségi jogainak védelmében nem mondanak semmit.</p>
      <p>Az Origo Gy. Németh Erzsébet humán és kulturális területekért felelős főpolgármester-helyettest is kereste. Tőle egyebek mellett azt kérdezte: egyetért-e vele, hogy a színház nem nevezte meg a zaklatót, valamint azt, hogy tesz-e rendőrségi feljelentést az ügyben. Gy. Németh Erzsébet egyelőre nem válaszolt.</p>
      <ul>
        <li>
          <a href="https://www.lokal.hu/2019-11-fordulat-zaklatas-a-katona-jozsef-szinhazban/">Fordulat! Zaklatás a Katona József Színházban</a>
        </li>
      </ul>
    </article>
  </body>
</html>