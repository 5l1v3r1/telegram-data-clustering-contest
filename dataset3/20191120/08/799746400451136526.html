<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/20/7103250/"/>
    <meta property="og:site_name" content="Європейська правда"/>
    <meta property="article:published_time" content="2019-11-20T08:05:08+00:00"/>
    <meta property="og:title" content="Зеркаль сподівається, що у Зеленського не зупинять міжнародні позови заради миру з РФ"/>
    <meta property="og:description" content="Заступниця глави МЗС Олена Зеркаль сподівається, що міжнародні позови України проти Росії не будуть припинені за президентства Зеленського."/>
  </head>
  <body>
    <article>
      <h1>Зеркаль сподівається, що у Зеленського не зупинять міжнародні позови заради миру з РФ</h1>
      <address>
        <time datetime="2019-11-20T08:05:08+00:00">20 Nov 2019, 08:05</time>
      </address>
      <p>Заступниця глави МЗС Олена Зеркаль сподівається, що міжнародні позови України проти Росії не будуть припинені за президентства Зеленського.</p>
      <p>Як повідомляє "Європейська правда", про це вона розказала в інтерв’ю в ефірі <a href="https://www.youtube.com/watch?v=--9pxkHVvAg&amp;feature=youtu.be&amp;fbclid=IwAR3zDfNDTuoqJn219j6n5a_fvAlTMd2sm0Ra7fTMHuRHkM60bVSd7aoB18A">24 каналу</a>.</p>
      <p>"Міністр закордонних справ на одному з ефірів сказав, що є запит суспільства на мир з Росією, і що президент має намір виконати цей запит", - сказала вона.</p>
      <p>На уточнююче запитання, які наслідки це може мати для міжнародних позовів України проти Росії, Зеркаль сказала, що не хоче робити припущень. Але вона висловила сподівання, що позови не будуть припинені.</p>
      <p>Вона також навела приклад міжнародної справи Нікарагуа проти США, у процесі якої Нікарагуа вирішила зняти всі претензії до Сполучених Штатів після зміни влади.</p>
      <p>"Була справа "Нікарагуа проти США" і Нікарагуа виграла попередні заходи, які Сполучені Штати не виконували. Вони їх звинувачували у військовій присутності і впливі на політичні процеси в Нікарагуа, що вони постачають зброю… А потім в Нікарагуа змінилася влада, і нова влада подала прохання в суд, що вони досягли мирного врегулювання зі США і не будуть далі продовжувати процес", - розповіла Зеркаль.</p>
      <p>Вона підкреслила, що після призупинення судового процесу його поновлення не можливе.</p>
      <p>Нагадаємо, раніше Зеркаль підтвердила, що зовсім скоро планує <b><a href="https://www.eurointegration.com.ua/news/2019/11/20/7103245/">залишити</a></b> роботу в МЗС.</p>
      <related>
        <a href="https://www.eurointegration.com.ua/news/2019/11/20/7103248/"/>
      </related>
    </article>
  </body>
</html>