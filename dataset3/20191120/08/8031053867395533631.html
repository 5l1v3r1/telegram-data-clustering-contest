<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b1%ce%bb%ce%bb%ce%b1%ce%b3%ce%ad%cf%82-%cf%83%cf%84%ce%b9%cf%82-%ce%b1%ce%bd%cf%84%ce%b9%ce%ba%ce%b5%ce%b9%ce%bc%ce%b5%ce%bd%ce%b9%ce%ba%ce%ad%cf%82-%ce%b1%ce%be%ce%af%ce%b5%cf%82-%cf%84%ce%bf-202.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-20T08:09:05+00:00"/>
    <meta property="og:title" content="Αλλαγές στις αντικειμενικές αξίες το 2020 – Σε ποιες περιοχές θα αυξηθούν"/>
    <meta property="og:description" content="Αρχές του 2020 αναμένεται να αλλάξουν οι αντικειμενικές αξίες των ακινήτων και να εξισωθούν με τις εμπορικές. Το οικονομικό επιτελείο της κυβέρνησης σχεδιάζει νέα μείωση του ΕΝΦΙΑ το 2020. H μείωση θα είναι στοχευμένη και όχι οριζόντια."/>
  </head>
  <body>
    <article>
      <h1>Αλλαγές στις αντικειμενικές αξίες το 2020 – Σε ποιες περιοχές θα αυξηθούν</h1>
      <address>
        <time datetime="2019-11-20T08:09:05+00:00">20 Nov 2019, 08:09</time>
      </address>
      <p>
        <b>Αρχές του 2020 αναμένεται να αλλάξουν οι αντικειμενικές αξίες των ακινήτων και να εξισωθούν με τις εμπορικές. Το οικονομικό επιτελείο της κυβέρνησης σχεδιάζει νέα μείωση του ΕΝΦΙΑ το 2020. H μείωση θα είναι στοχευμένη και όχι οριζόντια.</b>
      </p>
      <p>Τα αυξημένα έσοδα ύψους 400- 500 εκατ. ευρώ από την ένταξη 7.000 περιοχών στο σύστημα αντικειμενικού προσδιορισμού της αξίας των ακινήτων το 2020 παρέχουν τη δυνατότητα στην κυβέρνηση να προχωρήσει στη δεύτερη μείωση του ΕΝΦΙΑ έπειτα από αυτή που πραγματοποιήθηκε φέτος.</p>
      <p>
        <b>Η αλλαγή των αντικειμενικών αξιών στοχεύει αφενός στο «κλείσιμο της ψαλίδας» με τις εμπορικές ενώ παράλληλα η κυβέρνηση σχεδιάζει να προχωρήσει και σε αλλαγή του τρόπου προσδιορισμού της αξίας των ακινήτων. Σχετική διάταξη αναμένεται να κατατεθεί στο φορολογικό νομοσχέδιο.</b>
      </p>
      <p>Στόχος της κυβέρνησης είναι <b>οι αντικειμενικές αξίες να μην αποτελέσουν εργαλείο για τη χάραξη πολιτικής, αλλά να δημιουργηθούν οι αξίες εκείνες που θα βοηθήσουν την αγορά και ταυτόχρονα θα φέρουν έσοδα στα Ταμεία του Δημοσίου μέσω των αγοραπωλησιών.</b></p>
      <p>
        <b>Τα επιπλέον έσοδα που θα προκύψουν από τις νέες εντάξεις θα χρησιμοποιηθούν για να περιορισθούν οι επιβαρύνσεις:</b>
      </p>
      <ul>
        <li>Στις κληρονομιές και γονικές παροχές.</li>
        <li>Στην κλίμακα του συμπληρωματικού φόρου του ΕΝΦΙΑ.</li>
        <li>Στην κλίμακα του ΕΝΦΙΑ. Η αναπροσαρμογή των αντικειμενικών αξιών θα οδηγήσει σε ορισμένες περιπτώσεις στην αύξηση του ΕΝΦΙΑ.</li>
      </ul>
      <p>
        <b>Για να μη χαθεί η φετινή μείωση του ΕΝΦΙΑ κατά 22% μεσοσταθμικά, θα γίνουν οι απαραίτητες τροποποιήσεις έτσι ο φόρος του 2020 να παραμείνει στα ίδια τουλάχιστον επίπεδα με το 2019.</b>
      </p>
      <p>Σημαντικές διαφορές εντοπίζονται στα ακριβότερα προάστια της Αττικής όπως η Φιλοθέη και η Εκάλη. Με βάση τα σημερινά δεδομένα <b>υποψήφιες για αυξήσεις είναι οι συνοικίες του κέντρου της Αθήνας όπως τα Εξάρχεια, η Κυψέλη, οι Αμπελόκηποι, τα Ιλίσια, το Παγκράτι και η Ευελπίδων ενώ αυξήσεις αναμένονται και σε άλλα προάστια όπως το Ελληνικό, το Χαλάνδρι, η Γλυφάδα και το Μαρούσι.</b></p>
    </article>
  </body>
</html>