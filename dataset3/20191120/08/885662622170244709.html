<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/emporio/125633/ton-ioynio-toy-2021-tha-anoixei-tis-pyles-toy-proto-elliniko-food-hall"/>
    <meta property="og:site_name" content="Insider"/>
    <meta property="article:published_time" content="2019-11-20T08:40:00+00:00"/>
    <meta property="og:title" content="Τον Ιούνιο του 2021 θα ανοίξει τις πύλες του το πρώτο ελληνικό Food Hall"/>
    <meta property="og:description" content="Μεταμορφώνεται το Αρσάκειο Μέγαρο με επένδυση ύψους 12 εκατ. ευρώ."/>
  </head>
  <body>
    <article>
      <h1>Τον Ιούνιο του 2021 θα ανοίξει τις πύλες του το πρώτο ελληνικό Food Hall</h1>
      <h2>Μεταμορφώνεται το Αρσάκειο Μέγαρο με επένδυση ύψους 12 εκατ. ευρώ.</h2>
      <address><time datetime="2019-11-20T08:40:00+00:00">20 Nov 2019, 08:40</time> by <a rel="author">Κώστας Κετσιετζής</a></address>
      <p>Tον Ιούνιο του 2021 αναμένεται να ξεκινήσει τη λειτουργία του το πρώτο ελληνικό εμπορικό κέντρο ελληνικής γαστρονομίας-Food Hall στις στοές του Αρσακείου Μεγάρου με την ομάδα πίσω από την εταιρεία <b>Legendary Food</b> που έχει αναλάβει το έργο να έχει θέσει φιλόδοξους στόχους.</p>
      <p>Όπως σημείωσε ο διευθύνων σύμβουλος της εταιρείας<b> Άρης Κεφαλογιάννης </b>κατά την πρώτη παρουσίαση του έργου σε ειδική εκδήλωση χθες Τρίτη, στόχος είναι το νέο Food Hall να προσελκύει 10.000 με 12.000 επισκέπτες καθημερινά ή περίπου 3.000.000 επισκέπτες κάθε χρόνο. «Θέλουμε να αναδείξουμε τη Στοά Αρσάκη ως τον δεύτερο πιο δημοφιλή προορισμός στην Αθήνα», τόνισε ο κ. Κεφαλογιάννης εκτιμώντας πως αυτό είναι εφικτό, καθώς αντίστοιχου μεγέθους Food Halls στην Ευρώπη προσελκύουν ακόμη μεγαλύτερο αριθμό επισκεπτών.</p>
      <p>Τι θα περιλαμβάνει όμως το πρώτο ελληνικό Food Hall; Όπως σημείωσε ο επικεφαλής του επενδυτικού σχήματος στα 11.000 τμ του Αρσακείου Μεγάρου θα δημιουργηθεί ένας προορισμός που θα συνδυάζει στοιχεία από επιτυχημένες προσπάθειες στο εξωτερικό. Περίπου το 30% των χώρων θα λειτουργεί η ίδια η Legendary Food για πώληση προϊόντων αλλά και εκπαιδευτικές δραστηριότητες και τα υπόλοιπα καταστήματα θα μισθωθούν σε εταιρείες αλλά και παραγωγούς που θα προάγουν την ελληνική μεσογειακή διατροφή.</p>
      <p>Την αρχική ομάδα της Legendary Food πέρα από τον κ. Κεφαλογιάννη συμπληρώνουν ο «γκουρού του μάρκετινγκ»<b> Πίτερ Οικονομίδης </b>και δύο πρώην τραπεζικοί, ο <b>Βαγγέλης Κοντζιάς</b> και ο <b>Παναγιώτης Τριανταφυλλόπουλος</b>. Ωστόσο, σύντομα η εταιρεία θα αποκτήσει και άλλους μετόχους καθώς το επόμενο διάστημα θα προχωρήσει Αύξηση Μετοχικού Κεφαλαίου ύψους 3,5 εκατ. ευρώ με τη συμμετοχή ιδιωτών επενδυτών.</p>
      <p>
        <b>Τα επόμενα βήματα</b>
      </p>
      <p>Η Legendary Food μίσθωσε τους χώρους του Αρσακείου Μεγάρου από την Φιλεκπαιδευτική Εταιρεία για 37 χρόνια, έναντι 1,2 εκατ. ευρώ τον χρόνο. Η επένδυση αναμένεται να φθάσει τα 12 εκατ. ευρώ με την εταιρεία αυτή την περίοδο να ολοκληρώνει τη διαδικασία επιλογής αρχιτεκτονικού γραφείου που θα αναλάβει τον σχεδιασμό του εμπορικού κέντρου. Μέσα στον επόμενο μήνα θα ανακοινωθεί και η ονομασία που θα φέρει το «Food Hall», αλλά και το λογότυπο.</p>
      <p>Όπως σημείωσε ο διευθύνων σύμβουλος της Legendary Foods κ. Κεφαλογιάννης στον σύγχρονο γαστρονομικό κόμβο, εκτός από εστιατόρια και εμπορικά καταστήματα που θα φιλοξενούν γνωστές ελληνικές εταιρείες αλλά και μικρούς Έλληνες παραγωγούς, θα πραγματοποιούνται και εκπαιδευτικές-πολιτιστικές δράσεις, όπως είναι εργαστήρια για τη γευσιγνωσία ελαιόλαδου και κρασιού, μαθήματα από καταξιωμένους σεφ σε μικρά παιδιά και θεματικοί διάλογοι-ανοιχτές συζητήσεις γύρω από την ελληνική διατροφή.</p>
      <p>Μετά την ριζική ανακαίνιση του Αρσακείου Μεγάρου, η οποία βάσει αδειοδοτήσεων αναμένεται να υλοποιηθεί εντός 20 μηνών, θα ξεκινήσει η δεύτερη φάση του επιχειρηματικού σχεδίου με στόχο την επέκταση του πολυχώρου μέσω franchise σε μεγάλες πόλεις, όπως είναι η Νέα Υόρκη, το Λονδίνο και το Τόκιο. Για να υποστηριχθεί η επέκταση, ένα fund (Agrofund) θα επενδύσει στην πρωτογενή παραγωγή με σκοπό να δημιουργηθούν ομάδες παραγωγών που θα χρησιμοποιηθούν βέλτιστες πρακτικές.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/emporio/125666/mars-hellas-ayxisi-poliseon-8-2019"/>
        <a href="https://www.insider.gr/epiheiriseis/emporio/125587/poioi-einai-oi-dyo-mnistires-tis-creta-farms"/>
        <a href="https://www.insider.gr/epiheiriseis/emporio/125612/fourlis-ayxithikan-42-oi-poliseis-sto-enneamino"/>
      </related>
    </article>
  </body>
</html>