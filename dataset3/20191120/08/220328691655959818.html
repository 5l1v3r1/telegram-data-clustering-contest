<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-zdraveopazvane/visene-pred-kabineta-li-ubi-3-god-dete-v-sofiya-407160.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-20T08:27:00+00:00"/>
    <meta property="og:title" content="Висене пред кабинета ли уби 3-год. дете в София?"/>
    <meta property="og:description" content="Имало е и спорове в лекарския кабинет дали то да бъде хоспитализирано"/>
  </head>
  <body>
    <article>
      <h1>Висене пред кабинета ли уби 3-год. дете в София?</h1>
      <address><time datetime="2019-11-20T08:27:00+00:00">20 Nov 2019, 08:27</time> by <a rel="author">Редактори, кадър бТВ</a></address>
      <p>Проверката, назначена от здравния министър Кирил Ананиев след смъртта на 3-годишното дете в София, продължава. Междувременно свидетели на част от инцидента изразяват противоречиви чувства за начина, по който е прието детето в падиатрията.</p>
      <p>„Детето престоя повече от два часа от момента, в който влезе за преглед, до момента, в който беше хоспитализирано в Педиатрията”, разказа пред бТВ Ясен Ничев, който е свидетел на случилото се.</p>
      <p>В същия ден самият той е чакал около три часа и половина заедно с детето си пред спешния кабинет. По думите му починалото 3-годишно момченце е било видимо в критично състояние.</p>
      <p>Имало е и спорове в лекарския кабинет дали то да бъде хоспитализирано. „В кабинета, освен д-р Георгиева, имаше още един лекар. Имаше размяна на реплики между тях. От това, което чухме, д-р Георгиева явно е била против детето да бъде прието. Другата лекарка направи повече, за да може то да бъде хоспитализирано”, разказа Ясен Ничев.</p>
      <p>По думите му пред спешния кабинет винаги се чака много, а лекарите преценяват кой случай е по-спешен от друг. „Лекарите работят там, когато не са в болницата и не преглеждат деца. Тоест чисто административно те нямат капацитет да обслужват всички пациенти”, каза още Ничев.</p>
      <p>Той обаче уточни, че педиатрите там като цяло имат нормално и човешко отношение, както и подход към децата и самият той няма оплаквания от тях.</p>
      <p>Според Ясен Ничев дългото чакане пред спешния кабинет не зависи от лекарите, а става въпрос за организационни проблеми на болницата. Той е на мнение, че има нужда от промяна и нормално функционираща педиатрична болница, в която да има спешен кабинет и отделения, където децата да бъдат своевременно настанявани при нужда.</p>
    </article>
  </body>
</html>