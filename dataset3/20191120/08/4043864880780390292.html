<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/20/7232487/"/>
    <meta property="og:site_name" content="Українська правда"/>
    <meta property="article:published_time" content="2019-11-20T08:48:45+00:00"/>
    <meta property="og:title" content="Під виглядом збереження лісів Рада спростила вирубку Карпат – екологи"/>
    <meta property="og:description" content="Екологи кажуть, що ухвалений парламентом та підписаний президентом закон про заборону суцільної вирубки лісів в Карпатах насправді спрощує рубку деревини."/>
  </head>
  <body>
    <article>
      <h1>Під виглядом збереження лісів Рада спростила вирубку Карпат – екологи</h1>
      <address>
        <time datetime="2019-11-20T08:48:45+00:00">20 Nov 2019, 08:48</time>
      </address>
      <p>Екологи кажуть, що ухвалений парламентом та підписаний президентом закон про заборону суцільної вирубки лісів в Карпатах насправді спрощує рубку деревини.</p>
      <p><b>Джерело:</b> організація "<a href="http://epl.org.ua/announces/vovk-v-ovechij-shkuri-ekologichnyj-zakonoproekt-sproshhuye-rubky-lisu-v-karpatah/">Екологія. Право. Людина</a>"</p>
      <p><b>Деталі:</b> Зазначається, що після першого читання законопроєкт дійсно відповідав задекларованій меті і вносив заборони на проведення суцільних рубок оздоровлення та формування лісів.</p>
      <p>Водночас завдяки поправкам № 6, № 11 та № 21, авторами яких є народні депутати Олег Бондаренко ("Слуга народу") та Степан Івахів (депутатська група "За майбутнє") законопроект, навпаки, лише спрощує вирубку лісів Карпат.</p>
      <p>Зокрема екологи вказують, що закон:</p>
      <p>- знімає мораторій на проведення рубок головного користування в окремих категоріях лісів (у високогірних лісах, що розташовані вище 1100 метрів над рівнем моря; у берегозахисних ділянках лісу тощо);</p>
      <p>- не вводить заборони на проведення суцільних санітарних рубок, дозволяє проведення поступових рубок головного користування (можна буде зрубати ліс за декілька прийомів, лишивши на його місці підріст висотою 0,5-1,5 метра), які за фактом не сильно відрізняються від суцільних)</p>
      <p>- дозволяє використання будь-яких видів техніки для проведення лісозаготівлі.</p>
      <p>Зазначається, що прийнятий<a href="http://w1.c1.rada.gov.ua/pls/zweb2/webproc4_2?id=&amp;pf3516=0873&amp;skl=10"> законопроєкт </a>підтримало Державне агентство лісових ресурсів.</p>
      <p><b>Що передувало:</b> 19 листопада президент Володимир <a href="https://www.pravda.com.ua/news/2019/11/19/7232439/">Зеленський підписав закон</a> про заборону суцільної вирубки лісів в Карпатах.</p>
      <p><b>Довідково: </b><a href="https://www.chesno.org/politician/156322/">Олег Бондаренко</a> у 2019 році був обраний народним депутатом 9 скликання від партії "Слуга народу" номером 60 у списку як безпартійний. Член однойменної фракції. Голова комітету з питань екологічної політики та природокористування. Експерт "Команди Зеленського" з питань екології та правових питань.</p>
      <p><a href="https://www.chesno.org/politician/147/">Степан Івахів</a> пройшов до нинішнього парламенту 9 скликання як безпартійний самовисуванець за 21 округом (Волинська область). Член депутатської групи "За майбутнє". Перший заступник голови комітету з питань екологічної політики та природокористування. Співвласник бізнес-групи "Континіум" та мереж авто заправок "WOG".</p>
      <p>
        <b>Знати більше: "<i><a href="https://www.pravda.com.ua/articles/2019/10/22/7229683/">На межі катастрофи. П'ять найбільших екологічних проблем України</a></i>"</b>
      </p>
      <related>
        <a href="https://www.pravda.com.ua/columns/2019/11/13/7231835/"/>
        <a href="https://www.epravda.com.ua/news/2019/11/11/653562/"/>
        <a href="https://www.pravda.com.ua/news/2019/11/5/7231000/"/>
      </related>
    </article>
  </body>
</html>