<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2821679-zelenskij-rozpoviv-ditam-pro-svou-zittevu-filosofiu-i-sodenni-mrijki.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T08:10:00+00:00"/>
    <meta property="og:title" content="Зеленський розповів дітям про свою життєву філософію і щоденні “мрійки”"/>
    <meta property="og:description" content="Президент Володимир Зеленський радить молоді мати одну велику мрію на все життя і маленькі практичні &quot;мрійки&quot; на кожний день, аби щодня втілювати їх і здобувати маленькі перемоги."/>
  </head>
  <body>
    <article>
      <h1>Зеленський розповів дітям про свою життєву філософію і щоденні “мрійки”</h1>
      <h2>Президент Володимир Зеленський радить молоді мати одну велику мрію на все життя і маленькі практичні "мрійки" на кожний день, аби щодня втілювати їх і здобувати маленькі перемоги.</h2>
      <address>
        <time datetime="2019-11-20T08:10:00+00:00">20 Nov 2019, 08:10</time>
      </address>
      <p>Про це глава держави заявив, спілкуючись із дітьми в рамках Всеукраїнського форуму «Україна зростає разом зі мною», у відповідь на запитання, як молоді досягти успіху в житті і якою життєвою філософією він керувався, коли пішов у президенти, повідомляє кореспондент Укрінформу.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fpresident.gov.ua%2Fvideos%2F424095304941051%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>"Щоб досягти успіху, потрібні маленькі перемоги. Мрія - це велика перемога, яку ми бачимо десь попереду. Ми не знаємо коли, і нічого страшного. Не потрібно чекати перемоги через п'ять років чи через двадцять років - я потім зможу. Не треба. Ти знаєш, що це мрія, ти до неї прийдеш, але повинні бути маленькі практичні "мрійки" щодня - щось зроби щодня і все", - сказав Зеленський.</p>
      <p>Президент зазначив, що, можливо, це звучить не дуже правильно, але він живе і завжди жив одним днем. За його словами, він завжди прокидається з фразою-запитанням, яке ставить до себе: "Що сьогодні, який маленький крок для когось я можу зробити?", і саме з такими намірами він пішов у політику.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2821668-razumkov-zapevnae-so-slugi-narodu-ne-otrimuut-doplat.html">Разумков запевняє, що “слуги народу” не отримують доплат</a>
      </blockquote>
      <p>"Може, це не стратегія президента, може, це неправильно, але мені просто дуже хотілось допомагати людям, чесно! Тому я кожного дня ставлю собі таку задачу - це маленькі перемоги. Іноді люди їх не бачать, тому що ми не робимо з усього піару, і не повинні робити. Зараз такий час, коли всі люди, якщо вони щось не показали засобам масової інформації, ніхто про це не знає. Але головне, що ти знаєш про це. Головна повага - це твоя повага до себе, щоб ми з вами не думали:" А, ніхто не побачить, можна так зробити, і ніхто не взнає". Всі все взнають, всі все побачать - згодом, з роками", - зауважив<a href="https://www.ukrinform.ua/tag-zelenskij"> Зеленський</a>.</p>
      <p>Президент додав, що, керуючись у житті такою філософією, він розуміє, навіщо прожив день.</p>
      <p>"У мене є багато днів, коли я приходжу додому і в мене немає настрою, тому що я розумію, що день пустий, я витратив цей день безповоротно, він ніколи не повернеться. На жаль, час не повертається, я витратив цей день просто так - просто дихав і все. Тому я живу з такою філософією", - резюмував Зеленський.</p>
    </article>
  </body>
</html>