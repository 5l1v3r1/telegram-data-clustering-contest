<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829021.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T08:38:00+00:00"/>
    <meta property="og:title" content="ادامه رکود مسکن تا پایان سال"/>
    <meta property="og:description" content="سعید آگشته در گفت‌وگو با ایسنا اظهار کرد: در مهرماه امسال دیدیم که قیمت آپارتمان در مناطق شمالی تهران اندکی افزایش یافت. در عین حال قیمت‌ها در مناطقی مثل ۴، ۵، ۱۴ و ۱۵ که نگاه مصرفی به مسکن وجود دارد کاهش پیدا کرد. این یعنی بازار به سمت واقعیت حرکت می‌کند و واقعیتی که وجود دارد با بازار امروز همخوانی ندارد."/>
  </head>
  <body>
    <article>
      <h1>ادامه رکود مسکن تا پایان سال</h1>
      <address>
        <time datetime="2019-11-20T08:38:00+00:00">20 Nov 2019, 08:38</time>
      </address>
      <p>یک کارشناس اقتصاد مسکن گفت: قیمت خانه در مناطق مصرفی تهران در حال کاهش است و این نشان می‌دهد بازار به سمت واقعیت حرکت می‌کند.</p>
      <p>سعید آگشته در گفت‌وگو با ایسنا اظهار کرد: در مهرماه امسال دیدیم که قیمت آپارتمان در مناطق شمالی تهران اندکی افزایش یافت. در عین حال قیمت‌ها در مناطقی مثل ۴، ۵، ۱۴ و ۱۵ که نگاه مصرفی به مسکن وجود دارد کاهش پیدا کرد. این یعنی بازار به سمت واقعیت حرکت می‌کند و واقعیتی که وجود دارد با بازار امروز همخوانی ندارد.</p>
      <p>وی افزود: یک حباب در بخش مسکن ایجاد شده که تا این حباب شکسته نشود بازار رونق نخواهد گرفت.</p>
      <p>این کارشناس اقتصاد مسکن با بیان این‌که رکود، حداقل تا پایان سال در بازار مسکن ماندگار خواهد بود گفت: البته تا زمانی که «اقتصاد سیاسی» و «سیاست اقتصادی» ما با یکدیگر هماهنگ نشوند، نه در حوزه مسکن بلکه در حوزه صنعت نیز مشکلی رفع نخواهد شد. در حال حاضر هزینه جابه‌جایی پول برای صادرکنندگان و واردکنندگان بیش از ۲۲ درصد است که این مساله در قیمت کالایی که به دست مصرف‌کننده می‌رسد تاثیرگذار است.</p>
      <p>آگشته، شاخصه مهم اقتصاد ایران را سیاسی بودن آن دانست و گفت: ما جزو کشورهایی هستیم که کاملا اقتصاد سیاسی داریم. اصلاح قیمت کالاهای استراتژیک از دستور کارهای دولت‌ها در تمام دنیا است و تا این‌جا کسی مشکلی ندارد اما وقتی می‌دانیم اقتصاد ما کاملا با سیاست آمیخته شده تصمیم را باید در زمان مناسب اتخاذ کنیم.</p>
    </article>
  </body>
</html>