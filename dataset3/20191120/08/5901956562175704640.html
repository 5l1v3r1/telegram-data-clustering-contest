<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/odmevi/clanek/luis-enrique-ne-zaluje-vec-250466"/>
    <meta property="og:site_name" content="Slovenske novice"/>
    <meta property="article:published_time" content="2019-11-20T08:10:00+00:00"/>
    <meta property="og:title" content="Luis Enrique ne žaluje več"/>
    <meta property="og:description" content="»Če se bo odločil za vrnitev, bom srečen,« je Roberto Moreno že septembra namignil, da bi lahko njegov rok trajanja v vlogi selektorja Španije potekel ob koncu kvalifikacij za evropsko prvenstv..."/>
  </head>
  <body>
    <article>
      <h1>Luis Enrique ne žaluje več</h1>
      <h2>Španijo je na euro popeljal Roberto Moreno, ki je bil Enriquejev pomočnik.</h2>
      <address><time datetime="2019-11-20T08:10:00+00:00">20 Nov 2019, 08:10</time> by <a rel="author">Gorazd Nejedly</a></address>
      <p>»Če se bo odločil za vrnitev, bom srečen,« je <b>Roberto Moreno</b> že septembra namignil, da bi lahko njegov rok trajanja v vlogi selektorja Španije potekel ob koncu kvalifikacij za evropsko prvenstvo v nogometu. Včeraj je bilo ugibanj konec. Na euru 2020 bo furio kot selektor vodil <b>Luis Enrique</b>, ki je začel kvalifikacije.<br/><br/>Nekdanji odlični nogometaš obeh največjih španskih klubov Reala in Barcelone ter španske reprezentance je 19. junija uradno prepustil selektorski stolček svojemu pomočniku Morenu zaradi hude bolezni hčerke <b>Xane</b>, v resnici pa se je že po marčevskih prvih dveh tekmah umaknil v družinski krog. Tedaj se je ugibalo o razlogih za njegov nenadni odstop, le med najožjimi prijatelji in znanci se je vedelo, zakaj se je Luis umaknil. Enrique je 30. avgusta javnost obvestil o najbolj žalostnem trenutku v življenju, Xana je, stara komaj devet let, izgubila boj s kostnim rakom.<br/><br/>Španija je pod njegovo taktirko začela kvalifikacije in pot proti evropskemu prvenstvu z dvema zmagama, domačo nad Norveško z 2:1 in gostujočo proti Malti z 2:0. Junijski dvojni paket tekem, na Ferskih otokih (zmaga s 4:1) in v Oslu (2:2), je še v vlogi pomočnika selektorja vodil Moreno, ki je v ponedeljek proti Romuniji zadnjič vodil Španijo v kvalifikacijah in najboljše prihranil prav za konec: spektakularna furia je tekmecem nasula pet golov, Moreno pa je svoje obdobje zaokrožil s šestimi zmagami in dvema neodločenima izidoma.<br/> </p>
      <h3>Potihem je upal, da bo ostal</h3>
      <p>Nekaj neugodnosti ob odločitvi Nogometne zveze Španije, da vrne Enriqueja, je bilo vendarle čutiti. Moreno je potihem upal, da bo ostal, četudi je jasno povedal, da je 49-letni Enrique njegov prijatelj in da so prijatelji nad vsem. Za odločitev krovne organizacije je izvedel pred tekmo z Romunijo, po njej se je čustveno poslovil od igralcev. V slačilnici so tekle tudi solze, so razkrili španski mediji, dodatne neprijetnosti pa je povzročil Moreno, ker se je odločil, da bo izpustil novinarsko konferenco po tekmi.<br/><br/>»Zelo spoštujemo Robertovo delo, a vodja projekta, v katerega verjamemo in se bo končal na SP v Katarju, je Enrique,« je povedal predsednik Nogometne zveze Španije <b>Luis Rubiales</b>, ki je moral s športnim direktorjem pri krovni organizaciji <b>Franciscom Molinom</b> razlagati dogajanje v zadnjih tednih v zvezi Morenovim statusom. Poudaril, da je bil Roberto seznanjen z vsakim pogovorom, ki ga je opravil z Enriquejem. »Prvi, ki je vedel, da se želi Luis vrniti, je bil on,« je zatrdil.<br/><br/>Enrique je na selektorski stolček sedel po za Španijo klavrnem lanskem SP v Rusiji, kjer jo je v osmini finala po enajstmetrovkah izločila prav gostiteljica. V Rusijo je odšla s selektorjem<b> Julenom Lopeteguijem</b>, prvo tekmo pa je že vodil <b>Fernando Hierro</b>, saj je bil tik pred njo razkrit dogovor o Lopeteguijevem prestopu k Realu po koncu SP. Hierro je po porazu odstopil in zavrnil možnost, da bi se vrnil kot športni direktor. </p>
    </article>
  </body>
</html>