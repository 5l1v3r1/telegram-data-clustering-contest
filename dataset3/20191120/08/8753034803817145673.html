<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/meninger/kommentar/i/VbXKG4/flertallet-vil-avsette-trump"/>
    <meta property="og:site_name" content="Aftenbladet"/>
    <meta property="article:published_time" content="2019-11-20T08:05:03+00:00"/>
    <meta property="og:title" content="Sist uke var vond for Trump. Denne kan bli verre"/>
    <meta property="og:description" content="KOMMENTAR: Sist uke var vond for Donald Trump. Denne kan bli verre."/>
  </head>
  <body>
    <article>
      <h1>Sist uke var vond for Trump. Denne kan bli verre</h1>
      <h2>KOMMENTAR: Sist uke var vond for Donald Trump. Denne kan bli verre.</h2>
      <address><time datetime="2019-11-20T08:05:03+00:00">20 Nov 2019, 08:05</time> by <a rel="author">Arild I. Olsson</a></address>
      <p>Den amerikanske presidenten kommer ikke godt ut av de åpne kongresshøringene. Sist uke fortalte først USAs fungerende ambassadør til Ukraina, Bill Taylor, at han hadde hørt fra ansatte at Trump la press på Ukrainas president for å få ham til å etterforske Joe Biden.</p>
      <p>Senere uttalte en medarbeider fra det amerikanske utenriksdepartementet at han hadde overhørt en samtale mellom Trump og EU-ambassadør Gordon Sondland der dette var tema. Han bekreftet altså Taylors historie. Sondland skal, ifølge Taylors medarbeider, ha sagt at ukrainerne var «klar til å gå i gang».</p>
      <p>Etter samtalen spurte Taylors medarbeider Sondland hva Trumps holdning til Ukraina var. Til det svarte Sondland, ifølge medarbeideren, at «president Trump bryr seg mer om undersøkelsene av Biden».</p>
      <aside>
        <a href="https://www.aftenbladet.no/article/sa-lAaony.html">LES OGSÅ: Kalde føtter og hete beskyldninger</a>
      </aside>
      <p>Flere av vitnene har gjort det klart at Trump tilbakeholdt midler til militær støtte i påvente av at Ukrainas president Volodymyr Zelenskij skulle gå ut med en bekreftelse av Biden-etterforskningen. Videre ble det avdekket at Donald Trump innførte et skyggediplomati til Ukraina, ledet av Sondland og Trumps private advokat Rudy Giuliani.</p>
      <p>I dag – onsdag 20. november – er det Gordon Sondland selv som skal forklare seg i kongresshøringen som kan ende med at Trump stilles for riksrett. En prosess som etter at høringene ble direktesendt tv, vinner stadig større støtte blant amerikanske velgere.</p>
      <h3>Får folket mot seg</h3>
      <p>I en <a href="https://www.ipsos.com/en-us/news-polls/abc-news-impeachment-hearings-Nov-18">fersk meningsmåling </a>mener <a href="https://www.ipsos.com/sites/default/files/ct/news/documents/2019-11/topline-abc-ipsos-impeachment-hearings-11182019.pdf">51 prosent</a> at Trump bør stilles for riksrett og avsettes. 38 prosent er imot riksrettssak. 6 prosent av de spurte svarer at de vil ha Trump stilt for riksrett, men at de mener han ikke bør fjernes fra presidentstillingen. Meningsmålingen er foretatt av Ipsos for ABC News sist helg og er den første målingen etter at tv-seerne fikk følge høringene på Capitol Hill direkte.</p>
      <p>De tv-sendte høringene har altså fått flere amerikanere til å helle i retning av at riksrett og avsettelse er veien å gå, og dette er bare begynnelsen.</p>
      <p>Denne uken byr på flere spennende vitner, men høringene er ikke over med det. Donald Trump uttaler selv på sosiale medier at han vil overveie å avgi forklaring i kongresshøringene mot ham, selv om medlemmene av Representantenes hus som står bak høringene, ikke formelt har innkalt presidenten som vitne.</p>
      <p>Jeg blir overrasket om Trump stiller i vitneboksen. Også under Mueller-etterforskningen sa Trump at han kom til å stille opp, men nøyde seg med å sende skriftlige svar ved hjelp av advokatene sine. Det hvite hus har jo tvert imot beordret høytstående tjenestemenn og rådgivere til ikke å avgi forklaring.</p>
      <p>Riksrettshøringene går ut på å avdekke om Trump misbrukte makten og embetet, da han i en telefonsamtale med Ukrainas president Volodymyr Zelenskij ba sistnevnte om å etterforske demokraten Joe Biden og hans sønn Hunter. Dette skjedde samtidig med at Det hvite hus tilbakeholdt militær bistand til Ukraina.</p>
      <h3>– Joe Biden må avlives</h3>
      <p>Trump omtaler selv riksrettsprosessen som tidenes heksejakt, og nå får han støtte fra uventet hold.</p>
      <p>Nord-Koreas diktator Kim Jong-un omtaler nemlig Joe Biden som en hund med rabies, som <a href="https://www.dailymail.co.uk/news/article-7689081/North-Korea-calls-Biden-rabid-dog-beaten-death.html">må avlives</a>.</p>
      <p>Bakgrunnen er at Joe Bidens valgkamp kritiserer Trumps utenrikspolitikk for å løfte fram tyranner og skyve allierte til side. I Bidens kampanje er det bilde av Trump og den nordkoreanske diktatoren sammen i Singapore.</p>
      <p>Det er uklart hvor lang tid riksrettshøringene vil ta. Ifølge Nancy Pelosi er det usikkert om høringene er i havn til jul. Det betyr at de kan fortsette inn i valgåret 2020.</p>
      <p>Uansett om det går både vinter og vår, uansett om det hele ender med riksrett, og uansett om Trump må gå eller ikke, er vi i ferd med å få et innblikk i hvordan Donald Trump virker. De siste dagene har vært blant hans verste i Det hvite hus. Han tapte i retten, der han forsøkte å beskytte seg mot å måtte offentliggjøre <a href="https://edition.cnn.com/2019/11/13/politics/trump-financial-records-appeals-court-house/index.html">skatteopplysningene</a> sine, tidligere Trump-rådgiver Roger Stone ble <a href="https://www.cnbc.com/2019/11/15/trump-friend-roger-stone-found-guilty-of-lying-to-congress.html">dømt</a> for å ha løyet til Mueller-etterforskningen for å beskytte presidenten mot sannheten, og Donald Trump selv presterte å <a href="https://www.nytimes.com/2019/11/15/us/politics/trump-witness-intimidation.html">true</a> statstjenestemenn på direkten, mens de vitnet i den åpne kongresshøringen.</p>
      <p>Presidenten i USA ligner mer og mer på en diktator i en bananrepublikk.</p>
      <h3>Veien til riksrett</h3>
      <ol>
        <li>Lederen for Representantenes hus gir grønt lys for etterforskning og riksrettshøringer.</li>
        <li>Det legges fram et forslag om riksrett til votering i Representantenes hus. Det var da prosessen kom til dette punktet at Richard M. Nixon trakk seg fra presidentembetet i 1974.</li>
        <li>Minst 218 av Husets 435 medlemmer stemmer for å gå til riksrettssak.</li>
        <li>Senatet setter opp en riksrettssak, som ledes av høyesterettsjusttitiarius, der det legges fram beviser og gjennomføres vitneforklaringer. Den tiltalte møter med sine forsvarsadvokater.</li>
        <li>Etter riksrettssaken er det avstemning i Senatet. Her må minst 67 av de 100 senatorene stemme for å fjerne tiltalte fra embetet. Det er 45 senatorer fra Det demokratiske partiet, 2 uavhengige og 53 fra Det republikanske partiet i denne perioden. De uavhengige stemmer trolig med Demokratene. Det betyr at Demokratene må få med seg 20 fra Republikanerne for å ha flertall i en sak mot Trump.</li>
      </ol>
    </article>
  </body>
</html>