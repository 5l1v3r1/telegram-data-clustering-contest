<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/oikonomia/125626/anoikti-sygkroysi-eforiakon-pitsili-gia-tin-axiologisi"/>
    <meta property="og:site_name" content="Insider"/>
    <meta property="article:published_time" content="2019-11-20T08:00:00+00:00"/>
    <meta property="og:title" content="Ανοικτή σύγκρουση εφοριακών – Πιτσιλή για την αξιολόγηση"/>
    <meta property="og:description" content="Να σημειωθεί πως το 90% των εργαζομένων στις υπηρεσίες της Ανεξάρτητης Αρχής Δημοσίων Εσόδων απέχουν από τη διαδικασία της αξιολόγησης."/>
  </head>
  <body>
    <article>
      <h1>Ανοικτή σύγκρουση εφοριακών – Πιτσιλή για την αξιολόγηση</h1>
      <h2>Να σημειωθεί πως το 90% των εργαζομένων στις υπηρεσίες της Ανεξάρτητης Αρχής Δημοσίων Εσόδων απέχουν από τη διαδικασία της αξιολόγησης.</h2>
      <address><time datetime="2019-11-20T08:00:00+00:00">20 Nov 2019, 08:00</time> by <a rel="author">Θανάσης Κουκάκης</a></address>
      <p>Σε <b>ανοικτή σύγκρουση</b> για το θέμα της <b>αξιολόγησης </b>του προσωπικού της<b> Ανεξάρτητης Αρχής Δημοσίων Εσόδων (ΑΑΔΕ)</b> οδεύουν οι συνδικαλιστές των εφοριακών και των τελωνειακών και η ηγεσία της ΑΑΔΕ.</p>
      <p>Κατά τη χθεσινή ετήσια γενική συνέλευση του Συλλόγου Εργαζομένων στις ΔΟΥ νομού Αττικής και Κυκλάδων όχι μόνον αποφασίσθηκε η μη συμμετοχή των εφοριακών στη διαδικασία της αξιολόγησης, αλλά σύμφωνα με πληροφορίες αποφασίσθηκε και η διαγραφή του προϊσταμένου του ανθρώπινου δυναμικού της ΑΑΔΕ Αθανάσιου Μάρα, από το σύλλογο.</p>
      <p>Να σημειωθεί πως το <b>90% των εργαζομένων </b>στις υπηρεσίες της Ανεξάρτητης Αρχής Δημοσίων Εσόδων απέχουν από τη διαδικασία της αξιολόγησης, ενώ οι εφοριακοί έχουν ήδη προσφύγει στο Συμβούλιο της Επικρατείας ζητώντας την ακύρωση της σχετικής απόφασης της Διοίκησης της ΑΑΔΕ.</p>
      <p>Όπως υποστηρίζουν, το σύστημα αξιολόγησης των εφοριακών υπαλλήλων, το οποίο επιχειρεί να εφαρμόσει η ΑΑΔΕ, είναι πρωτόγνωρο και δεν συνάδει με τον δημόσιο χαρακτήρα των φοροελεγκτικών και φοροεισπρακτικών υπηρεσιών, αφού διαφοροποιεί τους υπαλλήλους τους από το υπόλοιπο Δημόσιο.</p>
      <p>Συγκεκριμένα, οι εφοριακοί θεωρούν πως η επιχειρούμενη αξιολόγηση εισάγει διαδικασία ατομικής στοχοθεσίας με τελικό σκοπό την καθιέρωση ατομικού μισθού, ενώ αναφέρουν πως δεν λαμβάνει υπόψη τον τρόπο λειτουργίας των δημόσιων υπηρεσιών, στις οποίες δεν υπάρχει ομοιογένεια λειτουργιών αλλά υφίστανται πολλές και διαφορετικές λειτουργίες και παροχές.</p>
      <p>Οι εφοριακοί υποστηρίζουν ότι το σύστημα της αξιολόγησης μετατρέπει τους εργαζομένους σε «κυνηγούς κεφαλών», μέσω της σύνδεσης των αμοιβών, της μετακίνησης ή και της απόλυσής τους, με την επίτευξη κυρίως των ποσοτικών στόχων, με αποτέλεσμα είτε να βεβαιώνονται πρόστιμα που δεν ανταποκρίνονται στην πραγματικότητα κατά προφανή καταστρατήγηση της εμπιστοσύνης που έχουν οι πολίτες στο κράτος, είτε να μην επιτυγχάνονται οι στόχοι, με ολέθριες συνέπειες στους εργαζομένους.</p>
      <p>Από την πλευρά του ο<b> Διοικητής της Αρχής Γιώργος Πιτσιλής</b> εμφανίζεται αποφασισμένος να προχωρήσει στην ολοκλήρωση της αξιολόγησης του προσωπικού της Ανεξάρτητης Αρχής Δημοσίων Εσόδων. Ο κ. Πιτσιλής χαρακτηρίζει την αξιολόγηση ως <b>«καθήκον»</b> της ΑΑΔΕ και υποστηρίζει πως έχουν προβλεφθεί «ασφαλιστικές δικλείδες» για την προστασία των δικαιωμάτων των εργαζομένων.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/oikonomia/125235/kykloma-me-peiragmenes-tameiakes-mihanes-entopise-i-aade"/>
        <a href="https://www.insider.gr/hristika/forologika/125076/aade-xeperasan-ta-24-ekatommyria-oi-sympsifismoi-epistrofon-foroy-gia-mi"/>
        <a href="https://www.insider.gr/eidiseis/oikonomia/124952/hrei-589-dis-eyro-entahthikan-sti-rythmisi-ton-120-doseon"/>
      </related>
    </article>
  </body>
</html>