<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/sport/detail/9620000111415"/>
    <meta property="og:site_name" content="MGR Online"/>
    <meta property="article:published_time" content="2019-11-20T08:23:00+00:00"/>
    <meta property="og:title" content="&quot;โม-เม&quot; ลุยศึกใหญ่ &quot;ซีเอ็มอี กรุ๊ป ทัวร์ แชมเปี้ยนชิป&quot; ส่งท้ายฤดูกาล"/>
    <meta property="og:description" content="ศึกกอล์ฟหญิง แอลพีจีเอ ทัวร์ ดำเนินมาถึงรายการใหญ่ส่งท้ายฤดูกาลแล้วในศึก ซีเอ็มอี กรุ๊ป ทัวร์ แชมเปี้ยนชิป ที่เมืองเนเปิลส์ รัฐฟลอริดา สหรัฐอเมริกา ระหว่างวันที่ 21-24 พฤศจิกายน"/>
  </head>
  <body>
    <article>
      <h1>"โม-เม" ลุยศึกใหญ่ "ซีเอ็มอี กรุ๊ป ทัวร์ แชมเปี้ยนชิป" ส่งท้ายฤดูกาล</h1>
      <address><time datetime="2019-11-20T08:23:00+00:00">20 Nov 2019, 08:23</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011528401.JPEG"/>
      </figure>
      <p>ศึกกอล์ฟหญิง แอลพีจีเอ ทัวร์ ดำเนินมาถึงรายการใหญ่ส่งท้ายฤดูกาลแล้วในศึก ซีเอ็มอี กรุ๊ป ทัวร์ แชมเปี้ยนชิป ที่เมืองเนเปิลส์ รัฐฟลอริดา สหรัฐอเมริกา ระหว่างวันที่ 21-24 พฤศจิกายน<br/><br/>รายการนี้จะมีนักกอล์ฟสาวที่มีคะแนนสะสมอันดับ 1-60 ของ เรซ ทู ซีเอ็มอี โกลบ ได้สิทธิแข่งขันเท่านั้น "โปรเม" เอรียา จุฑานุกาล แชมป์เก่าปี 2017 ในปีนี้เป็นอันดับที่ 10 ของตาราง เช่นเดียวกับ "โปรโม" โมรียา จุฑานุกาล ลงแข่งขันในฐานะอันดับ 22 ของตาราง ร่วมกับโปรสาวระดับท็อปของโลก โดยเฉพาะ โค จิน ยอง มือ 1 ของโลกจากเกาหลีใต้ และอันดับ 1 ของ เรซ ทู ซีเอ็มอี โกลบ มีโอกาสที่จะกวาดรางวัลเหมือนที่ "โปรเม" เคยทำไว้เมื่อปีที่แล้ว มีลุ้นเป็นนักกอล์ฟคนที่ 4 ต่อจากลอเรน่า โอชัว (ปี 2007, 2008), เจิ้ง หยาหนี่ (ปี 2011) และโปรเม (ปี 2018) ที่สามารถกวาดรางวัลนักกอล์ฟยอดเยี่ยมแห่งปี โรเล็กซ์ เพลเยอร์ ออฟ เดอะ เยียร์, รางวัลสกอร์เฉลี่ยต่ำสุด แวร์ โทรฟี่ย์, ตำแหน่งนักกอล์ฟทำเงินรางวัลสะสมสูงสุด และจบฤดูกาลในฐานะมือ 1 โลกได้ในปีเดียวกัน<br/><br/>โดยในส่วนของรางวัลที่โคยังมีสิทธิพลาดคือนักกอล์ฟทำเงินรางวัลสะสมสูงสุด เนื่องจากปัจจุบันโคนำเป็นอันดับ 1 โดยทิ้งห่างลี จองอึน เพื่อนร่วมชาติ มือ 6 ของโลกกว่า 720,000 ดอลลาร์สหรัฐ (21.6 ล้านบาท) แต่เนื่องจาก แอลพีจีเอ ทัวร์ เปลี่ยนกติกาการแข่งขัน ซีเอ็มอี กรุ๊ป ทัวร์ แชมเปี้ยนชิป ให้เงินรางวัลและโบนัส 1 ล้านดอลลาร์สหรัฐ ของคะแนนสะสม เรซ ทู ซีเอ็มอี โกลบ ตกเป็นของแชมป์ทั้งหมด ลี จึงยังมีสิทธิทำเงินรางวัลแซงได้ เช่นเดียวกับนักกอล์ฟอีก 8 คน แต่ก็ขึ้นอยู่กับผลงานของโคในทัวร์นาเมนต์นี้ด้วยเช่นกัน<br/><br/>เอรียา ลงเล่นในรายการนี้มาแล้ว 5 ครั้ง ทำผลงานได้ดีมากในทุกครั้ง ปีที่แล้วจบอันดับ 5 ร่วม, ปี 2017 คว้าแชมป์, ปี 2016 ได้อันดับ 4 ร่วม, ปี 2015 อันดับ 30 ร่วม ส่วน โมรียา ได้แข่งขันทั้ง 5 ครั้งตั้งแต่ครั้งแรก ปี 2018 จบอันดับ 58 ร่วม, ปี 2017 อันดับ 30 ร่วม, ปี 2016 ได้อันดับ 51 ร่วม, ปี 2015 อันดับ 62 ร่วม, ปี 2014 อันดับ 12 ร่วม<br/><br/>อดีตแชมป์รายการนี้ตลอด 5 ปี ได้สิทธิมาแข่งขัน 4 คน คือ ลิเดีย โค แชมป์เก่าปี 2014 จากนิวซีแลนด์, ชาร์ลี ฮัลล์ แชมป์ปี 2016 จากอังกฤษ, โปรเม แชมป์ปี 2017 และเล็กซี่ ธอมป์สัน แชมป์ปีที่แล้วชาวอเมริกัน ขาดเพียงคริสตี้ เคอร์ โปรอเมริกัน แชมมป์ปี 2015 เพียงคนเดียว</p>
    </article>
  </body>
</html>