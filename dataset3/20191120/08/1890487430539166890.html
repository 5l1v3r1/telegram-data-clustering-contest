<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520618-dalsi-snizovani-americkych-sazeb-az-v-pristim-roce-ranni-zprava-z-financniho-trhu/"/>
    <meta property="og:site_name" content="KurzyCZ"/>
    <meta property="article:published_time" content="2019-11-20T08:05:49+00:00"/>
    <meta property="og:title" content="Další snižování amerických sazeb až v příštím roce (Ranní zpráva z finančního trhu)"/>
    <meta property="og:description" content="Investiční služby Komerční banky, aktuální tržní data, analýzy a komentáře."/>
  </head>
  <body>
    <article>
      <h1>Další snižování amerických sazeb až v příštím roce (Ranní zpráva z finančního trhu)</h1>
      <address><time datetime="2019-11-20T08:05:49+00:00">20 Nov 2019, 08:05</time> by <a rel="author">Investiční bankovnictví</a></address>
      <p>
        <b>Americký <a href="https://www.kurzy.cz/tema/fed/">Fed</a> zveřejní záznam z posledního jednání měnového výboru, který by měl poodhalit diskuzi možných rizik pro současný vývoj tamní <a href="https://www.kurzy.cz/makroekonomika/">ekonomiky</a>. Prozatím však centrální bankéři nevidí důvod pro další snižování sazeb. To podle nás přijde až začátkem příštího roku. Maďarská centrální banka si s dalšími změnami v měnové politice počká až do prosince, kdy bude mít k dispozici novou prognózu.</b>
      </p>
      <p>
        <b>Zápis z jednání <a href="https://www.kurzy.cz/tema/fed/">Fedu</a> ukáže diskuzi možných rizik </b>
      </p>
      <p>Šef americké centrální banky minulý týden potvrdil pozitivní scénář pro ekonomiku. Zároveň ale zmínil i rizika, která by mohla snížit současný růst a tempo <a href="https://www.kurzy.cz/makroekonomika/inflace/">inflace</a>. Podle nás však v současnosti není potřeba dalšího snižování <a href="https://www.kurzy.cz/urokove-sazby/">úrokových sazeb</a>. Dnešní zveřejnění záznamu z posledního jednání tak pravděpodobně ukáže diskuzi zmíněných rizik a jejich vliv na měnovou politiku a jak moc je měnový výbor připraven dále snižovat sazby. Podle nás však zůstanou beze změny až do konce prvního čtvrtletí příštího roku.</p>
      <p>
        <b>Americký trh <a href="https://regiony.kurzy.cz/katastr/">nemovitostí</a> zažívá krátkodobé oživení</b>
      </p>
      <p>Počet zahájených staveb začal v říjnu opět růst, poté co v září zaznamenal pokles. Současné momentum však bude pravděpodobně jen dočasné kvůli současnému nárůstu dlouhodobých <a href="https://www.kurzy.cz/urokove-sazby/">úrokových sazeb</a>.</p>
      <p>
        <b>Maďarská centrální banka vyčkává na novou prognózu</b>
      </p>
      <p>Maďarská centrální banka podle očekávání ponechala své sazby beze změny. Členové bankovní rady i nadále očekávají zpomalení jádrové <a href="https://www.kurzy.cz/makroekonomika/inflace/">inflace</a> kvůli dezinflačnímu vývoji v zahraničí a současné přestřelování inflačního cíle radu netrápí. Většina výstupu z jednání zůstala beze změny. Očekáváme, že ke změně měnové politiky dojde v prosinci, kdy bankovní rada bude mít k dispozici nová data z <a href="https://www.kurzy.cz/makroekonomika/">ekonomiky</a> a novou prognózu. Předpokládáme, že bude navýšen limit měnových swapů, které centrální banka v současnosti provádí, a zároveň obnoví program nákupů korporátních <a href="https://www.kurzy.cz/dluhopisy/">dluhopisů</a>.</p>
      <p>Vojtěch Benda, člen bankovní rady <a href="https://www.kurzy.cz/kurzy-men/kurzovni-listek/">ČNB</a>, znovu zopakoval, že je pro další zvyšování <a href="https://www.kurzy.cz/urokove-sazby/">úrokových sazeb</a>. Jako hlavní důvod uvedl přetrvávající silné inflační tlaky, které tu zůstanou i během zpomalení <a href="https://www.kurzy.cz/makroekonomika/">ekonomiky</a>. Zároveň také podle něj <a href="https://www.kurzy.cz/koruna/">koruna</a> nepřináší centrální bankou očekávané utažení měnových podmínek, které musí být kompenzováno právě vyššími sazbami. Vojtěch Benda byl jedním ze dvou členů rady, kteří hlasovali v září i v listopadu pro zvýšení <a href="https://www.kurzy.cz/urokove-sazby/">úrokových sazeb</a>.</p>
      <p>Maďarský forint v návaznosti na včerejší události posílil vůči <a href="https://www.kurzy.cz/kurzy-men/nejlepsi-kurzy/EUR-euro/">euru</a> o 0,8 %. Zbytek regionu včetně <a href="https://www.kurzy.cz/koruna/">koruny</a> zůstal téměř beze změny. </p>
      <p>Autor: František Táborský</p>
      <related>
        <h4>Příbuzné stránky</h4>
        <a href="https://www.kurzy.cz/zpravy/422184-trh-cnb-zvedne-sazby-pristi-rok-uvod-ci-konec-tam-se-neshoduji/"/>
        <a href="https://www.kurzy.cz/zpravy/468022-jan-bures-cnb-asi-sazby-znovu-zvysi-az-pristi-rok-video/"/>
        <a href="https://www.kurzy.cz/zpravy/390734-goldmani-fed-zvedne-sazby-pristi-rok-hned-4x-2x-rychleji-nez-se-ocekava/"/>
        <a href="https://www.kurzy.cz/tema/4569556.html"/>
        <a href="https://zpravy.kurzy.cz/294099-klaus-stvrdil-rust-nizsi-sazby-dph-pristi-rok-na-14-v-r-2013-sjednoceni-sazeb-na-17-5/"/>
        <a href="https://www.kurzy.cz/zpravy/422184-cnb-zvedne-sazby-pristi-rok-cekaji-cesti-analytici-uvod-ci-konec-tam-se-neshoduji/"/>
        <a href="https://www.kurzy.cz/tema/813696.html"/>
        <a href="https://zpravy.kurzy.cz/323592-americky-trh-prace-pristi-rok-vyrazne-posili-uvadi-pruzkum/"/>
        <a href="https://www.kurzy.cz/zpravy/23007-bude-snizovani-sazeb-pokracovat-mozna-ano/"/>
        <a href="https://www.kurzy.cz/zpravy/nazory/A-V-T-7524/"/>
        <a href="https://www.kurzy.cz/zpravy/204479-banky-neplanuji-snizovani-urokovych-sazeb/"/>
        <a href="https://zpravy.kurzy.cz/207106-tuma-cnb-dalsi-snizovani-sazeb-neni-realne-era-levnych-penez-konci/"/>
      </related>
    </article>
  </body>
</html>