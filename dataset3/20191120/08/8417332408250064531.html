<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/innenriks/2019/11/20/Norge-har-passert-535-millioner-innbyggere-20434035.ece"/>
    <meta property="og:site_name" content="adressa.no"/>
    <meta property="article:published_time" content="2019-11-20T08:37:49+00:00"/>
    <meta property="og:title" content="Norge har passert 5,35 millioner innbyggere"/>
    <meta property="og:description" content="Folketallet i Norge økte med 11.200 personer i tredje kvartal. Over halvparten av økningen skyldes innvandring. Samtidig er antall fødsler i år rekordlavt."/>
  </head>
  <body>
    <article>
      <h1>Norge har passert 5,35 millioner innbyggere</h1>
      <address><time datetime="2019-11-20T08:37:49+00:00">20 Nov 2019, 08:37</time> by <a rel="author"> NTB</a></address>
      <p>Folketallet i Norge økte med 11.200 personer i tredje kvartal. Over halvparten av økningen skyldes innvandring. Samtidig er antall fødsler i år rekordlavt.</p>
      <aside><a href="https://www.adressa.no/nyheter/innenriks/2019/11/20/javascript:void(0);">Del denne artikkelen på Facebook</a> <a href="https://www.adressa.no/nyheter/innenriks/2019/11/20/javascript:void(0);">Del denne artikkelen på Twitter</a> <a href="https://www.adressa.no/nyheter/innenriks/2019/11/20/javascript:void(0);">Del denne artikkelen på e-post</a></aside>
      <p>I årets første ni måneder er det registrert 42.300 fødsler her i landet, det er 500 færre enn i samme tidsrom i fjor.</p>
      <p>Tallet på fødsler per 1.000 innbyggere har aldri vært lavere i årets ni første måneder på denne siden av årtusenskiftet.</p>
      <p>
        <b>LES OGSÅ: <a href="https://www.adressa.no/pluss/nyheter/2018/12/27/Folk-flytter-fra-sm%C3%A5-tr%C3%B8nderske-kommuner-18117083.ece">Trøndelag det femte mes folkerike fylket i 2018</a></b>
      </p>
      <p>Ved utgangen av tredje kvartal 2019 bor det 5.356.800 personer i Norge, det er 33.850 flere enn til samme tid i fjor.</p>
      <p>Fødselsoverskuddet, altså antall fødte minus antall døde, ble i tredje kvartal på 5.000, mens nettoinnvandringen, innvandring minus utvandring, endte på 6.190. Dette ga en folketallsøkning på 11.200, viser tall <a href="https://www.ssb.no/befolkning/statistikker/folkemengde/kvartal">Statistisk sentralbyrå</a> (SSB) publiserte onsdag.</p>
      <p>Fødselsoverskuddet er negativt i to av landets fylker, Hedmark og Oppland, med henholdsvis – 42 og – 45. I Telemark er fødselsoverskuddet i tredjekvartal på 3.</p>
      <p>
        <b>LES OGSÅ: <a href="https://www.adressa.no/pluss/nyheter/2017/11/24/200-000-innbyggere-i-Trondheim-innen-2020-15641514.ece">Befolkningsøkningen kan gjøre fortetting mer aktuelt</a></b>
      </p>
      <p>Høyest fødselsoverskudd har Oslo med 1612 flere fødte enn døde. Deretter følger Rogaland med 796, Akershus med 649 og Hordaland med 638.</p>
      <p>I Nord-Norge er fødselsoverskuddet på 146. Her topper Troms med 98, fulgt av Finnmark med 37 og Nordland med 11.</p>
    </article>
  </body>
</html>