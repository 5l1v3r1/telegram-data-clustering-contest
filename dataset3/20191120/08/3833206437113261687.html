<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/915286.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-20T08:15:00+00:00"/>
    <meta property="og:title" content="Героите на Пловдив, станали световни вицешампиони, играха с журналисти"/>
    <meta property="og:description" content="Героите от Пловдив, които преди година станаха световни вицешампиони по минифутбол, отбелязаха по ин..."/>
  </head>
  <body>
    <article>
      <h1>Героите на Пловдив, станали световни вицешампиони, играха с журналисти</h1>
      <address>
        <time datetime="2019-11-20T08:15:00+00:00">20 Nov 2019, 08:15</time>
      </address>
      <p>Героите от Пловдив, които преди година станаха световни вицешампиони по минифутбол, отбелязаха по интересен начин годишнината от големия успех. Националите на България, чийто мениджър е Пламен Божидаров, изиграха демонстративен мач срещу сборен отбор от журналисти, в чийто състав имаше и представител на <b>Plovdiv24.bg</b>.</p>
      <p>Приятелският двубой се състоя на един от терените на Младежки център в Пловдив и завърши с победа на журналистите след изпълнения на дузпи. В редовните две полувремена по 20 минути резултатът бе 4:4.</p>
      <p>Третото полувреме се състоя в известен пловдивски <a href="https://www.plovdiv24.bg/banners.php?bid=2401">ресторант</a>, където героите от Световното в ЮАР получиха подаръци от Българската асоциация мини футбол.</p>
      <p>Вторите в света бяха в същия състав от финалите на Мондиала. Те бяха водени от бившия национал и футболист на Локо (Пд) и Левски <a href="https://www.plovdiv24.bg/sport/persons/64.html">Йордан Милиев</a>, а състава допълваха бившите футболисти на Ботев (Пд) <a href="https://www.plovdiv24.bg/sport/persons/40.html">Николай Павлов</a> - Хари и <a href="https://www.plovdiv24.bg/sport/persons/3567.html">Васил Гуджев</a>, както и Христо Чалъков, Тодор Малинов, <a href="https://www.plovdiv24.bg/sport/persons/664.html">Николай Петров</a> и Спас Милушев.</p>
      <p><b>Plovdiv24.bg</b> припомня на читателите си, че шестима от героите са пловдивчани. <a href="https://www.plovdiv24.bg/sport/sport/829149.html"><b>На</b> световното първенство в Кейп Таун (ЮАР) нашите преминаха груповата фаза след поражение от Оман с 2:3 и победи над Ирландия (4:1) и Нигерия (2:0). </a>В директните еиминации отстранихме Германия след дузпи (0:0 в редовното време), Колумбия (3:2) и Израел след дузпи (1:1 в редовното време). Във финала България отстъпи на Аржентина с 1:2.</p>
    </article>
  </body>
</html>