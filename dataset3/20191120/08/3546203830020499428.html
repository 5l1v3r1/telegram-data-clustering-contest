<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_2072491525_Te_sa_na_13-14_i_gonyat_2_metra_A_tova_e_problem"/>
    <meta property="og:site_name" content="webcafé"/>
    <meta property="article:published_time" content="2019-11-20T08:12:00+00:00"/>
    <meta property="og:title" content="Те са на 13-14 и гонят 2 метра! А това е проблем"/>
    <meta property="og:description" content="Чували ли сте за ефекта на относителната възраст?"/>
  </head>
  <body>
    <article>
      <h1>Те са на 13-14 и гонят 2 метра! А това е проблем</h1>
      <address><time datetime="2019-11-20T08:12:00+00:00">20 Nov 2019, 08:12</time> by <a rel="author" href="https://www.webcafe.bg/author/id_4_Sportcafe" target="_blank">Sportcafe</a></address>
      <figure>
        <img src="https://images.webcafe.bg/2019/11/20/david/1170x720.jpg"/>
        <figcaption>Дейвид Исмон и Ибрахим Соу - съответно вляво и вдясно.</figcaption>
      </figure>
      <p>
        <b>През последните няколко дни снимката на Дейвид Исмон обиколи света. На пръв поглед на нея се вижда един снажен професионален футболист с екипа на Аякс до дете в цветовете на Спарта Ротердам. Нищо толкова смущаващо, освен че фотографията е от двубой от холандското първенство до 15 години, а Исмон е на 14. И е висок над 190 сантиметра!</b>
      </p>
      <p>Дейвид играе като централен защитник и според треньорите в школата се справя забележително. Мнозина предричат, че само след няколко години Холандия ще има още един като Върджил ван Дайк. Дано му се усмихне щастието.</p>
      <p>С подобни габарити Исмон е безкопромисен не само в задни позиции, но и знае как се бележи. Томно като асът на Ливърпул и националния отбор на "лалетата".</p>
      <p>Снимката на холандския гигант се превърна в абсолютна сензация, а AS, Sportbible и Fox Sports бяха сред медиите, които й обърнаха внимание.</p>
      <p>
        <b>Въпреки шума около Исмон, той далеч не е най-известното дете-гигант в световния футбол.</b>
      </p>
      <p>Миналата година мрежата обиколи снимката на 12-годишния защитник на ПСЖ Ел-Чадаил Бичиабу, също 190 см. Шумът около французина се видгна по време на турнир в Испания, на който съперниците на парижани поискаха доказателсства, че момчето наистина е на 12.</p>
      <figure>
        <img src="https://images.webcafe.bg/2019/11/20/el-chadail/618x412.jpeg?_=1574234562435"/>
      </figure>
      <p>Друг шокиращ пример с 12-годишен играч е този на нападателя на Севиля Ибрахим Соу, който вкара 29 гола през миналия сезон. Снимката на нападателя също повдигна въпроси в мрежата, въпреки че той все още е далеч от Бичиабу - само 175 см към момента на общественото обсъждане. Въпреки това, на фона на съотборниците си той изглежда повече от внушително.</p>
      <figure>
        <iframe data-src="https://twitter.com/FutbolBible/status/1196423621956243457?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Без съмнение - тези играчи имат страхотно бъдеще във футбола заради физическото си превъзходство спрямо останалите, но някои специалисти отново се спряха на темата за ефекта на относителната възраст (relative age effect).</b>
      </p>
      <p>Този термин най-често описва закономерност, според която в по-голямата част от детските отбори преобладават играчи, родени в началото на годината. Това се дължи на факта, че в детска възраст разлика от дори няколко месеца може значително да повлияе на физическото развитие на децата.</p>
      <p>По време на подбора треньорите често обръщат огромно внимание на физическите дадености на младите състезатели, което поставя в губеща позиция тези, които са родени в по-късните месеци от годинана.</p>
      <p>На снимката по-долу са момчета от един набор от академията на Фулъм.</p>
      <figure>
        <img src="https://images.webcafe.bg/2019/11/20/fulham/618x858.png?_=1574234319156"/>
      </figure>
      <p>В научната спортна литература на ефекта на относителната възраст се обръща голямо внимание. И затова усилията на специалистите са насочени именно към намаляване на отрицателния ефект върху "късните" деца. В Аякс също не правят изключение.</p>
      <p>Воос де Буд, ръководителят на научния отдел на академията на амстердамци, казва, че се изучават телата на младите спортисти и се взема предвид не само хронологичната, но и биологичната им възраст.</p>
      <p>
        <b>Като пример се дава една от най-ярките звезди на "аяксите" през последните години Матайс де Лихт. В школата забелязват, че той биологично изпреварва с две години истинската си възраст.</b>
      </p>
      <p>В случай, че някое дете изостава от връстниците си, академиите в Холандия предоставят своите данни на местната федерация, която разглежда различните случаи и по преценка може да позволи картотеката на по-голямо момче в отбор от по-долна възрастова група.</p>
      <p>
        <b>Очевидно е, че борбата при равни условия с такива гиганти е изключително трудна. А подобна ситуация се отразява негативно и на самите тях.</b>
      </p>
      <p>Изпреварвайки толкова категорично връстниците си физически, те се открояват, привличат вниманието на скаутите и агентите и получават бърз шанс да се пробват в професионалния футбол, но често се оказва, че все още не са достатъчно готови за това. Разбира се, всеки случай е различен.</p>
      <p>Но темата е наистина доста деликатна и въпреки че не е нова, 190 см ръст при футболисти на 13-14 е нещо, което няма как да не привлече световното внимание.</p>
      <related>
        <a href="https://www.webcafe.bg/sportcafe/futbol-svyat/id_377668695_Akademiyata_na_Ayaks_90_skauti_urotsi_po_psihologiya_i_taksa_1_evro"/>
      </related>
    </article>
  </body>
</html>