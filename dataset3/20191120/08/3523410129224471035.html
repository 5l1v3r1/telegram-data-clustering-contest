<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640873/%D8%A8%D8%B1%D8%B1%D8%B3%DB%8C-%D9%86%D8%A7%D8%A2%D8%B1%D8%A7%D9%85%DB%8C-%D9%87%D8%A7%DB%8C-%D8%A7%DB%8C%D8%B1%D8%A7%D9%86-%D8%AF%D8%B1-%D8%B1%D8%B3%D8%A7%D9%86%D9%87%E2%80%8C%D9%87%D8%A7%DB%8C-%D8%AA%D8%B1%DA%A9%DB%8C%D9%87"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T08:17:00+00:00"/>
    <meta property="og:title" content="بررسی ناآرامی های ایران در رسانه‌های ترکیه"/>
    <meta property="og:description" content="اگر کشورهای غربی بخواهند همانند سوریه یا عراق، ایران را به سوی جنگ داخلی ببرند مقامات ایران نیز پاسخ سختی به این سناریو خواهند داد."/>
  </head>
  <body>
    <article>
      <h1>
        <a href="https://www.bultannews.com/fa/news/640873/%D8%A8%D8%B1%D8%B1%D8%B3%DB%8C-%D9%86%D8%A7%D8%A2%D8%B1%D8%A7%D9%85%DB%8C-%D9%87%D8%A7%DB%8C-%D8%A7%DB%8C%D8%B1%D8%A7%D9%86-%D8%AF%D8%B1-%D8%B1%D8%B3%D8%A7%D9%86%D9%87%E2%80%8C%D9%87%D8%A7%DB%8C-%D8%AA%D8%B1%DA%A9%DB%8C%D9%87">بررسی ناآرامی های ایران در رسانه‌های ترکیه</a>
      </h1>
      <h2>اگر کشورهای غربی بخواهند همانند سوریه یا عراق، ایران را به سوی جنگ داخلی ببرند مقامات ایران نیز پاسخ سختی به این سناریو خواهند داد.</h2>
      <address><time datetime="2019-11-20T08:17:00+00:00">20 Nov 2019, 08:17</time> by <a rel="author">بولتن نیوز | bultannews.com</a></address>
      <p>به گزارش<b> بولتن نیوز</b>،حقی اویغور، جانشین رئیس مرکز مطالعات ایرانی <b>آنکارا</b> "ایرام" در میزگرد بررسی تحولات ایران که در <b>شبکه هابر ترک</b> ترکیه برگزار شد طی سخنانی با اشاره به وضعیت موجود ایران گفت: این موضوع از سال گذشته انتظار می‌رفت زیرا از سوی آمریکا تحریم‌های بسیار سختی علیه ایران وضع شده که بر وضعیت اقتصادی این کشور اثر گذاشته است اما با نگاهی به گذشته نیز می‌توان دریافت که هر زمان قیمت بنزین افزایش زیادی داشته این واکنش‌ها از سوی مردم انجام گرفته است. وی در پاسخ به سوالی درباره عمق و گسترده این تظاهرات نیز گفت: این تظاهرات آنچنان بزرگ و زیاد نیست و موضوع تغییر نظام در ایران مطرح نیست. البته برخی مسئولین و مقامات نظام ایران از جمله برخی مراجع و نمایندگان مجلس به این موضوع اعتراضاتی داشتند اما موضع صریح<b> آیت الله خامنه‌ای</b> این اعتراضات را کاهش داد.  رهبران ایران طی 40 سال گذشته در این خصوص تجربه زیادی کسب کرده‌اند.   <b>اویغور</b> بحران در ایران را بدترین سناریو برای ترکیه خواند و اظهار داشت: بحران در ایران روابط ما با آسیا را تحت تاثیر قرار خواهد داد. همینطور باعث به راه افتادن موج مهاجرت خواهد شد. با توجه به وضعیت منطقه، بحران در ایران شرایط را برای ترکیه سختتر خواهد کرد.   وی درباره واکنش ترکیه نیز گفت: مقامات ترکیه واکنش معقولی داشتند. از یکسو چاووش اوغلو آرزوی آرامش را داشت و از سوی دیگر نیز رئیس جمهور توصیه کرد که راه حلی برای مشکلات مردم پیدا شود. همینطور در بحران پیش آمده بین ایران و آمریکا نیز همواره طرفین را به استفاده از دیپلماسی تشویق کرده است.   جانشین رئیس مرکز مطالعات ایرانی آنکارا "ایرام" در پاسخ به این سوال که آیا این اتفاقات باعث عقب نشینی ایران از عراق و سوریه خواهد شد یا نه گفت: ایران چنین کاری نخواهد کرد زیرا کشورهای غربی بخصوص آمریکا در مرزهای این کشور حضور دارند و از نگاه مقامات ایرانی، ایران با حضور در این کشورها در حال دفاع از خود است. پس از حمله آمریکا به افغانستان و عراق، ایران نگران حمله آمریکا شده و بر همین اساس دفاع را خارج از مرزهای خود دنبال می‌کند.   اویغور یادآور شد: در تئوری تغییر نظام ایران ممکن نیست اما اگر کشورهای غربی بخواهند همانند سوریه یا عراق، ایران را به سوی جنگ داخلی ببرند مقامات ایران نیز پاسخ سختی به این سناریو خواهند داد.   «خبرگزاری تسنیم »</p>
    </article>
  </body>
</html>