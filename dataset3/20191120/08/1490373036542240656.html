<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/hokej/nhl-hokej_1909200840_mov"/>
    <meta property="og:site_name" content="iROZHLAS"/>
    <meta property="article:published_time" content="2019-11-20T08:40:00+00:00"/>
    <meta property="og:title" content="Pastrňák dvakrát skóroval při výhře Bostonu nad New Jersey. Trefili se i Nosek a Nečas"/>
    <meta property="og:description" content="Carolina uspěla v Chicagu 4:2 i díky třiceti zákrokům Petra Mrázka. Brankář David Rittich neodvrátil 23 zásahy prohru Calgary 2:3 s Coloradem."/>
  </head>
  <body>
    <article>
      <h1>Pastrňák dvakrát skóroval při výhře Bostonu nad New Jersey. Trefili se i Nosek a Nečas</h1>
      <address><time datetime="2019-11-20T08:40:00+00:00">20 Nov 2019, 08:40</time> by <a rel="author">ČTK</a></address>
      <p>
        <b>Útočník David Pastrňák potvrdil pozici nejlepšího střelce NHL dvěma góly, kterými pomohl Bostonu k úterní výhře 5:1 na ledě New Jersey a byl zvolen první hvězdou zápasu. Vítězství podpořil dvěma asistencemi David Krejčí. Carolina uspěla v Chicagu 4:2 i díky brance Martina Nečase a 30 zákrokům Petra Mrázka. Tomáš Nosek zlomil ve třetí třetině gólem nerozhodný stav 1:1 a nasměroval Vegas k výhře 4:2 nad Torontem.</b>
      </p>
      <p>Boston udeřil v 15. minutě dvakrát během čtrnácti sekund. U obou gólů si připsal druhou asistenci Krejčí, který nahradil v elitním útoku zraněného Patrice Bergerona.</p>
      <related>
        <h4>Číst článek</h4>
        <a href="https://www.irozhlas.cz/sport/hokej/hokej-vaclav-nedomansky-sin-slavy-oceneni-historie-cesky-hokej_1911190829_mim"/>
      </related>
      <p>„Je vždy hezké, když dostanete šanci si zahrát s takovými hráči,“ řekl Krejčí ke spolupráci s Bradem Marchandem a Pastrňákem. Společně nasbírali sedm bodů (2+5). „Patří k nejlepším hráčům na světě, hrozně mi to usnadňovali,“ doplnil český centr, který bodoval ve čtvrtém zápase za sebou (0+6).</p>
      <p>Pastrňák pouze oprášil s Krejčím souhru ze začátku své kariéry. „Hrál jsem s ním pár let a je mezi námi úžasná chemie. Bylo snadné se k němu zase vrátit. Vím, co od něho očekávat. Musím být celou dobu připravený na cokoliv, protože dokáže přihrát přesně na hokejku z neskutečných pozic,“ vyzdvihl Pastrňák.</p>
      <p>Krejčí přihrál u úvodní trefy na modrou čáru Marchandovi, ten přenesl hru na levou stranu a Matt Grzelcyk se prosadil z bodu pro vhazování. Vzápětí Krejčí založil rychlý protiútok, ve kterém Marchand nabil Pastrňákovi. Havířovský rodák zvýšil na 2:0 střelou bez přípravy z levého kruhu.</p>
      <figure>
        <iframe data-src="https://twitter.com/NHLBruins/status/1196953553878708224?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>New Jersey v závěru prostřední třetiny snížilo, ale ve 44. minutě využil Pastrňák bleskově přesilovou hru ranou zpoza pravého kruhu a připsal si 19. zásah sezony. Výhru pojistili obránce Grzelcyk druhým gólem v zápase a Connor Clifton.</p>
      <figure>
        <iframe data-src="https://twitter.com/NHLBruins/status/1196991302631473152?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Krejčí i Pastrňák shodně prohlásili, že se poučili z předchozího zápasu s Washingtonem, ve kterém vstoupili do třetí části také s vedením 2:1, ale prohráli na nájezdy. „O druhé přestávce jsme si připomínali, že musíme hrát správným způsobem, a to se povedlo. Celou třetinu jsme měli pod kontrolou a zvýšili jsme náskok,“ radoval se Pastrňák, který má na kontě 19 branek z 21 zápasů. Tabulku kanonýrů vede o tři trefy před Leonem Draisaitlem.</p>
      <related>
        <h4>Číst článek</h4>
        <a href="https://www.irozhlas.cz/sport/hokej/hokej-nhl-dominik-kubalik-chicago-nashville-calgary-vegas_1911180657_tat"/>
      </related>
      <p>„Mám ho (Pastrňáka) na očích od doby, co se stal profesionálem. Sledujete toho chlapce, který chodí šťastný na stadion a nedává velkou váhu jen střílení branek a tvorbě šancí, ale chce vyhrávat. Prohry nesnáší a jeho celkový růst je dán hlavně tím, že hokej miluje,“ řekl trenér Bostonu Bruce Cassidy. Vyzdvihl i atmosféru, jakou Pastrňák kolem sebe šíří. „Má vždy výbornou náladu. To v tréninku i zápasech také potřebujete,“ podotkl.</p>
      <p>New Jersey v závěru prostřední třetiny snížilo, ale ve 44. minutě využil Pastrňák bleskově přesilovou hru ranou zpoza pravého kruhu a připsal si 19. zásah sezony. Výhru pojistili druhým gólem v zápase obránce Grzelcyk a Connor Clifton.</p>
      <h3>Mrázek vychytal Chicago</h3>
      <p>Nečas otevřel v 15. minutě skóre, když si v nájezdu dvou hráčů na gólmana vyměnil kotouč s Ninem Niederreiterem a zakončil akci do prázdné branky. Český útočník řekl, že do takové situace se v zápase dostal pravděpodobně poprvé od žáků. „Tohle nikdy netrénujete," podotkl Nečas. "Doufal jsem, že ho přihrávkami dostaneme do těžší pozice, a vyšlo to,“ potěšilo českého útočníka, který bodoval v listopadu v osmi z devíti zápasů (3+6).</p>
      <p>V prostřední části zvýšili Andrej Svečnikov a Niederreiter. Mrázek, který vychytal i únik Dominika Kubalíka, držel nulu do 53. minuty. Poté během 70 sekund snížili Erik Gustafsson a Connor Murphy. Další šance český gólman kryl a vítězství zpečetil při hře bez brankáře Sebastian Aho.</p>
      <p>„Myslím si, že jsme hráli velmi dobře ve středním pásmu. Jejich nejlepším hráčům, jakým je například Kane, nemůžete dát hodně prostoru, protože je pak nemožné je zastavit a vždy z toho něco vytvoří. Většinu zápasu se nám to dařilo. Poté dali dva rychlé góly, ale třetí už naštěstí ne. I díky Petrovi, který předvedl několik skvělých zákroků,“ řekl Nečas. Mrázek už v této sezoně Chicago jednou vynuloval.</p>
      <figure>
        <iframe src="https://www.youtube.com/embed/WVp8eoVXUEQ" width="560" height="315" data-service="Youtube" scrolling="no"/>
      </figure>
      <h3>Nosek přerušil sérii bez bodu</h3>
      <p>Nosek, jenž nebodoval v předchozích čtrnácti zápasech, odpověděl za 41 sekund na vyrovnávací branku Toronta. Český centr obral soupeře ve středním pásmu o puk a sólový únik zakončil precizním bekhendovým blafákem. O dvě minuty později zvýšil Mark Stone na 3:1. Na druhé straně ještě zápas zdramatizoval kontaktní trefou Zach Hyman, ale 450. vychytanou výhru Marca-Andreho Fleuryho zpečetil v závěru Cody Eakin.</p>
      <p>„Měl jsem štěstí, že jsem hrál v dobrých týmech,“ řekl Fleury, který je sedmým gólmanem v historii NHL s tolika výhrami. O jubilejní vítězství se zasloužil 31 zásahy včetně efektního okamžiku, kdy se vrhl za stavu 3:2 po puku letícím do prázdné branky a ukryl ho v lapačce.</p>
      <figure>
        <iframe data-src="https://twitter.com/GoldenKnights/status/1197028532133588992?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Radim Šimek zmírnil v závěru přihrávkou porážku San Jose s Edmontonem na konečných 2:5. „V minulém vzájemném utkání (výhra San Jose 6:3) jsme ubránili jejich první lajnu a McDavid s Draisaitlem nic neměli. Dnes to bylo naopak. Nedrželi jsme se našeho plánu, ztráceli jsme puky. Nejlepší taktikou, jak na ně, je hrát v jejich obranném pásmu, ale vůbec jsme se tam neudrželi,“ řekl útočník San Jose Tomáš Hertl.</p>
      <p>Filip Hronek asistoval u dvou branek Detroitu při domácí prohře s Ottawou 3:4. Český obránce vstřelil za stavu 0:1 gól, ale trenérská výzva odhalila ofsajd Tylera Bertuzziho a rozhodčí branku odvolali. Radek Faksa pomohl přihrávkou k výhře Dallasu 6:1 nad Vancouverem. Český útočník se podílel na prvním gólu utkání a poprvé v NHL bodoval v sedmi zápasech za sebou (3+5).</p>
      <p>Brankář David Rittich neodvrátil 23 zásahy prohru Calgary 2:3 s Coloradem. Ze střídačky vítězů sledoval zápas Pavel Francouz, jenž utrpěl před týdnem zranění po kolizi s Markem Scheifelem a doteď nebyl týmu k dispozici.</p>
      <figure>
        <iframe src="https://www.youtube.com/embed/sLKQTn0SunY" width="560" height="315" data-service="Youtube" scrolling="no"/>
      </figure>
      <p><b>NHL:</b><br/>Buffalo - Minnesota 1:4, Florida - Philadelphia 5:2, New Jersey - Boston 1:5, Pittsburgh - NY Islanders 4:5 v prodl., Columbus - Montreal 5:2, Detroit - Ottawa 3:4, Nashville - Winnipeg 1:2, Chicago - Carolina 2:4, Dallas - Vancouver 6:1, Calgary - Colorado 2:3, St. Louis - Tampa Bay 3:1, San Jose - Edmonton 2:5, Vegas - Toronto 4:2.</p>
      <related>
        <h4>Související články</h4>
        <a href="https://www.irozhlas.cz/sport/hokej/nhl-hokejova-sin-slavy-vaclav-nedomansky-projev-dominik-hasek_1911191841_mim"/>
        <a href="https://www.irozhlas.cz/sport/hokej/hokej-sin-slavy-toronto-vaclav-nedomansky-utek_1911181023_tat"/>
        <a href="https://www.irozhlas.cz/sport/hokej/nhl-dominik-kubalik-david-kampf-david-pastrnak-boston-bruins-chicago-blackhawks_1911170944_mim"/>
        <a href="https://www.irozhlas.cz/sport/hokej/hokej-nhl-vaclav-nedomansky-sin-slavy-toronto-emigrace-kanada-ceskoslovensko_1911161148_mim"/>
        <a href="https://www.irozhlas.cz/sport/hokej/hokej-nhl-filip-chlapik-ottawa-senators-philadelphia-flyers-jakub-voracek_1911160706_mim"/>
      </related>
    </article>
  </body>
</html>