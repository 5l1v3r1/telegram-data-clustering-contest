<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/pernik-vladimirov-voda-1618377.html"/>
    <meta property="og:site_name" content="Cross"/>
    <meta property="article:published_time" content="2019-11-20T08:13:00+00:00"/>
    <meta property="og:title" content="Станислав Владимиров: Перничани са гневни и очакват да има наказан за несвършена работа"/>
    <meta property="og:description" content="/КРОСС/ „Перник е на воден режим вече почти 48 часа, но за съжаление първите стъпки, които ВиК операторът трябваше да предприеме по въвеждането му не са добри, защото разходът на вода от язовир „Студена“ не е намален“, заяви кметът на Перник Станислав Владимиров пред БТВ."/>
  </head>
  <body>
    <article>
      <h1>Станислав Владимиров: Перничани са гневни и очакват да има наказан за несвършена работа</h1>
      <address>
        <time datetime="2019-11-20T08:13:00+00:00">20 Nov 2019, 08:13</time>
      </address>
      <p>/КРОСС/ „Перник е на воден режим вече почти 48 часа, но за съжаление първите стъпки, които ВиК операторът трябваше да предприеме по въвеждането му не са добри, защото разходът на вода от язовир „Студена“ не е намален“, заяви кметът на Перник Станислав Владимиров пред БТВ.</p>
      <figure>
        <img src="http://www.cross.bg/../../../photo_new_gallery/2019/11/20/a31a868873349c9f2ae852b4938b67a6.jpg"/>
      </figure>
      <p>Той добави, че намаляването на разхода на питейна вода е основното при въвеждане на такъв режим, защото с намаляването на отока се цели в язовира да има вода, която да бъде осигурена на перничани до месец април.</p>
      <p>Той коментира, че ВиК дружеството не е направило така, че Перник да има вода във времето, което е зададено и да се ограничат разходите и потреблението на вода.</p>
      <p>„Ако продължаваме така, ще имаме вода още два месеца и това е поредната червена лампа, която светва за неправилни действия от страна на водното дружество“, категоричен бе Станислав Владимиров.</p>
      <p>Кметът на Перник добави, че днес е имало съвещание в община Перник за текущи проблеми и зимното почистване и единственият отсъстващ е бил управителят на ВиК, който дори не е изпратил свой представител, въпреки че това е тема не само за Перник.</p>
      <p>„Никой не дойде да обясни какви са първите стъпки по плана, който начертахме миналата сряда. Имаше желание в рамките на няколко дни да имаме информация, но след една седмица аз все още нямам такава нито за това дали водата в язовир „Долна Диканя“ е годна, нито по другите важни въпроси“, обясни Владимиров.</p>
      <p>Станислав Владимиров коментира още, че първите червени лампи, че притокът на вода към язовира е далеч по-малък от разхода са още от началото на тази година.</p>
      <p>По думите му, вместо МОСВ да ограничи разхода на вода от язовир „Студена“, до миналият месец тай е бил константен.</p>
      <p>„Водата се е пилеела, въпреки че е имало индикации за бъдещ проблем. Защо въпреки недостатъчния приток толкова много време е разходвано еднакво количество вода? Преди повече от два месеца зададох въпрос на министър Петя Аврамова в тази посока. Тогава водата в язовир „Студена“ беше под 10 млн. кубика и обясних, че ако този период продължи, ще изпаднем в кризата, в която сме в момента. За съжаление мерки не бяха взети навреме“, добави кметът на община Перник.</p>
      <p>Той обясни, че има добра комуникация с премиера, но надолу по веригата има проблем. „Утре имам среща със зам.- министър Николай Нанков и се надявам да получа по-конкретна информация за всичко, което бяхме начертали като действия и за последващите стъпки, които трябва да предприемем“, обяви Владимиров.</p>
      <p>Той добави, че единственото, което община Перник трябва да направи в тази ситуация е да съгласува режима с ВиК оператора.</p>
      <p>„Ние обаче предприехме бързи стъпки, за да съгласуваме всичко с РЗИ, детските градини, училищата и перничани“, каза още кметът на община Перник.</p>
      <p>Той добави, че на областния управител, МОСВ и всички отговорни институции трябва да се зададе въпросът- защо толкова късно се започват действия, които е трябвало да бъдат направени много по-рано.</p>
      <p>Във връзка с различни слухове за източването на язовир „Студена“ Станислав Владимиров обясни, че липсата на достатъчно информация от компетентните органи е довела до това в Перник да има различни слухове- защо МОСВ е разрешило такъв оток от язовира и какво е направило водното дружество в Перник, за да предотврати кризата.</p>
      <p>„Това е въпрос, на който няма логичен отговор. Затова в понеделник подадох сигнал до прокуратурата и искам да разбера защо с действията си ВиК операторът е довел Перник до тази криза. Надявам се прокуратурата да влезе във ВиК дружеството в спешен порядък и да направи преглед на всички действия. Разчитам да се направи и обстойна проверка от изпълнителната власт надолу по веригата, каквото е и желанието на премиера“, заяви Станислав Владимиров.</p>
      <p>Той бе категоричен, че очаква бързи и конкретни стъпки от изпълнителната власт и ВиК и най-вече бързо да се разбере кой е виновен, защото, категоричен е той, виновен има.</p>
      <p>„В Перник има огромен гняв, защото перничани не са виновни за това, че някой не си е свършил работата и съгражданите ми очакват най-накрая да има наказан за цялата ситуация“ заяви кметът на Перник. </p>
      <p>Във връзка с проведеното в неделя заседание на НС на БСП Станислав Владимиров коментира, че често интерпретациите са много по-гръмки отколкото това, което се случва на заседанията.</p>
      <p>„Откакто съм член на НС на БСП не се случва нищо по-различно. Имаше дебат, който е съвсем нормален за демократична партия като БСП. Понякога тази демократичност в БСП оставя впечатление у хората, че в партията няма дисциплина, но това съвсем не е така, при нас е нормално да се чуват и критични мнения, и градивни мнения“, завърши Владимиров. </p>
    </article>
  </body>
</html>