<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/se-cesar-jedel-rajhenbursko-cokolado-foto-250445"/>
    <meta property="og:site_name" content="Slovenske novice"/>
    <meta property="article:published_time" content="2019-11-20T08:59:00+00:00"/>
    <meta property="og:title" content="Še cesar jedel rajhenburško čokolado (FOTO)"/>
    <meta property="og:description" content="Kulturni dom Krško je na brestaniškem gradu, ki je njegova enota, že peto leto zapored pripravil dan čokolade in likerjev. Prireditev je zasnovana na bogati dediščini menihov trapistov, ki so bi..."/>
  </head>
  <body>
    <article>
      <h1>Še cesar jedel rajhenburško čokolado (FOTO)</h1>
      <h2>Na gradu, kjer so živeli trapisti, že petič organizirali dan za sladke grižljaje.</h2>
      <address><time datetime="2019-11-20T08:59:00+00:00">20 Nov 2019, 08:59</time> by <a rel="author">Nada Černič Cvetanovski</a></address>
      <slideshow>
        <figure>
          <img src="https://www.slovenskenovice.si/images/slike/2019/11/18/1683188.jpg"/>
          <figcaption>Raj za ljubitelje čokolade FOTO: Nada Černič Cvetanovski</figcaption>
        </figure>
        <figure>
          <img src="https://www.slovenskenovice.si/images/slike/2019/11/18/1683150.jpg"/>
          <figcaption>Grad Rajhenburg je bil nekoč dom trapistov, pozneje največje preselitveno taborišče, danes pa je spomenik državnega pomena. FOTO: Nada Černič Cvetanovski</figcaption>
        </figure>
        <figure>
          <img src="https://www.slovenskenovice.si/images/slike/2019/11/18/1683155.jpg"/>
          <figcaption>Kunejeva čokoladnica ohranja izročilo čokolade znamke Imperial. FOTO: Nada Černič Cvetanovski</figcaption>
        </figure>
        <figure>
          <img src="https://www.slovenskenovice.si/images/slike/2019/11/18/1683159.jpg"/>
          <figcaption>Informativna tabla o delu in življenju trapistov na rajhenburškem gradu FOTO: Nada Černič Cvetanovski</figcaption>
        </figure>
        <figure>
          <img src="https://www.slovenskenovice.si/images/slike/2019/11/18/1683179.jpg"/>
          <figcaption>Penicilin zdravi, žganje pa osrečuje, so zapisali ob svoji zbirki dobrot. FOTO: Nada Černič Cvetanovski</figcaption>
        </figure>
        <figure>
          <img src="https://www.slovenskenovice.si/images/slike/2019/11/18/1683183.jpg"/>
          <figcaption>Mojster je sproti pripravljal čokoladne dobrote. FOTO: Nada Černič Cvetanovski</figcaption>
        </figure>
        <figure>
          <img src="https://www.slovenskenovice.si/images/slike/2019/11/18/1683187.jpg"/>
          <figcaption>Dan čokolade in likerjev na gradu Rajhenburg FOTO: Nada Černič Cvetanovski</figcaption>
        </figure>
      </slideshow>
      <p>Kulturni dom Krško je na brestaniškem gradu, ki je njegova enota, že peto leto zapored pripravil dan čokolade in likerjev. Prireditev je zasnovana na bogati dediščini menihov trapistov, ki so bili med drugim znani kot izdelovalci odlične čokolade in likerjev.</p>
      <figure>
        <img src="https://www.slovenskenovice.si/images/slike/2019/11/18/1683183.jpg"/>
        <figcaption>Mojster je sproti pripravljal čokoladne dobrote. FOTO: Nada Černič Cvetanovski</figcaption>
      </figure>
      <p>Francoski menihi so leta 1881 kupili grad Rajhenburg s pripadajočim posestvom. Živeli so po načelu moli in delaj. Njihov delovni dan je trajal 17 ur. Ukvarjali so se z vsemi vejami gospodarskega življenja; bili so poljedelci, živinorejci, vinogradniki, čebelarji, izdelovali so sir. Obsežna posestva so najprej obdelovali ročno, kmalu pa so v posavske kraje prinesli strojne pripomočke.</p>
      <figure>
        <img src="https://www.slovenskenovice.si/images/slike/2019/11/18/1683159.jpg"/>
        <figcaption>Informativna tabla o delu in življenju trapistov na rajhenburškem gradu FOTO: Nada Černič Cvetanovski</figcaption>
      </figure>
      <p>Kot prvi v Posavju so že leta 1929 kupili traktor, leto pozneje pa kombajn za žetev žita in povezovanje snopov. Sedem let po prihodu v Posavje so zgradili hleve in redili krave, konje, prašiče in kokoši. Ker mesa praviloma niso uživali, so meso in mesne izdelke prodajali. Trapisti so, kot prvi proizvajalci na Slovenskem, začeli industrijsko proizvodnjo čokolade in likerjev.<br/><br/>Stroje so pripeljali iz Francije, za njihov pogon so najprej uporabljali bencinski motor, ker pa je bila ta energija predraga, so na potoku Brestanica zgradili svojo hidroelektrarno, najstarejšo na enosmerni električni tok na Spodnjem Štajerskem. V samostan so napeljali tudi električno napeljavo in telefon.<br/><br/>Čokolada, ki so jo proizvajali, je bila tako kakovostna, da jo je kupoval tudi dunajski cesarski dvor, cesar <b>Franc Jožef</b> pa jim je leta 1912 podelil častni naziv imperial, ki je postal njihova blagovna znamka.</p>
      <figure>
        <img src="https://www.slovenskenovice.si/images/slike/2019/11/18/1683155.jpg"/>
        <figcaption>Kunejeva čokoladnica ohranja izročilo čokolade znamke Imperial. FOTO: Nada Černič Cvetanovski</figcaption>
      </figure>
      <p>Med vojno so grad Rajhenburg zasedli Nemci in ga spremenili v največje preselitveno taborišče za izgon Slovencev, izgnali so tudi menihe, kolikor jih je bilo na gradu. Po vojni so se vrnili, a je bil red leta 1947 ukinjen, grad pa nacionaliziran.<br/><br/>Danes si na gradu lahko ogledamo muzejsko predstavitev življenja in dela trapistov, Hiša trt in vina Kunej pa je pred šestimi leti v sodelovanju z Mestnim muzejem Krško in gradom Rajhenburg kot partnerji v projektu Vpliv trapistov na posavsko podeželje začela izdelovati čokoladne izdelke po navdihu trapistovske dediščine. S tem so prevzeli odgovornost za oživitev čokolade znamke Imperial. Proizvodnja poteka v Mozerjevi hiši v neposredni bližini prenovljenega gradu.</p>
      <figure>
        <img src="https://www.slovenskenovice.si/images/slike/2019/11/18/1683150.jpg"/>
        <figcaption>Grad Rajhenburg je bil nekoč dom trapistov, pozneje največje preselitveno taborišče, danes pa je spomenik državnega pomena. FOTO: Nada Černič Cvetanovski</figcaption>
      </figure>
      <p>Na letošnjem dnevu čokolade in likerjev je sodelovalo osem ponudnikov: Sladkozvočje Gorazd Potočnik, slednji je vodil delavnico izdelave čokoladnih sladic afrika, Čokoladnica La chocolate, Passero podeželska čokoladnica, Hiša trt, vina in čokolade Kunej, Torras čokolade, Žganje iz Rožc, Muzejska trgovina Gradu Rajhenburg ter Kavarna in slaščičarna Grad Rajhenburg. Spremljajoči kulturni program je bil afriško obarvan.</p>
    </article>
  </body>
</html>