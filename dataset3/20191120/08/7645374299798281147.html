<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.repubblica.it/cronaca/2019/11/20/news/filippo_trapianto_midollo_osseo_linfostiocitosi_emofagocitica_cusano_milanino-241463182/"/>
    <meta property="og:site_name" content="Repubblica.it"/>
    <meta property="article:published_time" content="2019-11-20T08:25:00+00:00"/>
    <meta property="og:title" content="&quot;Tutto pronto per il trapianto, ma la donatrice non è più disponibile&quot;: riparte la ricerca per il piccolo Filippo"/>
    <meta property="og:description" content="Il bambino ha 7 mesi ed è affetto da una rara malattia, centinaia di persone in coda ai banchetti di Admo per trovare un donatore di midollo osseo. La"/>
  </head>
  <body>
    <article>
      <h1>"Tutto pronto per il trapianto, ma la donatrice non è più disponibile": riparte la ricerca per il piccolo Filippo</h1>
      <h2>Il bambino ha 7 mesi ed è affetto da una rara malattia, centinaia di persone in coda ai banchetti di Admo per trovare un donatore di midollo osseo. La persona scelta ha rinunciato a pochi giorni dall'intervento: "Immaginiamo abbia avuto un motivo serio, potrebbe essere incinta o a sua volta ammalata. Noi continuiamo a sperare"</h2>
      <address><time datetime="2019-11-20T08:25:00+00:00">20 Nov 2019, 08:25</time> by <a rel="author">TIZIANA DE GIORGIO</a></address>
      <p>Affidano le loro parole al piccolo Filippo, che fra pochi giorni avrebbe dovuto affrontare quel trapianto di midollo osseo così sognato e che poteva salvargli la vita. Ma la voce è quella di un'intera famiglia che aveva visto una speranza diventare reale. Per poi svanire nel nulla. "Eccomi qui, oggi compio sette mesi, un traguardo che solo qualche mese fa sembrava irraggiungibile", hanno scritto su Facebook i genitori <a href="https://milano.repubblica.it/cronaca/2019/09/26/news/appello_social_donatore_piccolo_filippo_petronella_linfoistiocitosi_emofagocitica_cusano_milanino-236990954/">del bimbo di Cusano Milanino affetto da una malattia rarissima</a>, che compare in una foto in braccio alla mamma, con i suoi occhi grandi e le guance rotonde. Un post di poche righe su quella pagina aperta per lui, nel disperato tentativo di raggiungere con la propria richiesta d'aiuto più persone possibili: "Avrei voluto dirvi oggi che il mio dono stava per arrivare. Questo doveva essere il mio ultimo complemese prima del trapianto. E invece la mia donatrice italiana che ci avevano essere perfetta per me, giovane e sana, non è più disponibile". Impossibile, ovviamente, conoscere i motivi di questo: la ragazza potrebbe essere incinta, o a sua volta essersi ammalata.<br/> <br/>Filippo soffre di linfostiocitosi emofagocitica, una malattia genetica che colpisce un neonato su 50 mila. La stessa che <a href="http://milano.repubblica.it/cronaca/2018/11/02/news/milano_donatori_midollo_alessandro_policlinico-210600965/">era stata diagnosticata ad Alex</a>, il piccolo che lo scorso anno aveva commosso l'Italia, innescando una gara di solidarietà per diventare donatori di midollo osseo senza precedenti. Da settembre, dopo un appello lanciato sul web dalla mamma, la magia si è ripetuta. E solo in Lombardia più di novecento persone si sono messe in coda davanti ai gazebo di Admo, con la speranza di essere compatibili con il bambino. Il mese scorso il nome di una donatrice compatibile con Filippo è arrivato. Una notizia accolta dai genitori come un dono. "Avevamo poche informazioni su di lei: una ragazza giovane, probabilmente emiliana visto che l'ospedale di riferimento era quello di Ferrara -  racconta la mamma, Serena Savi - eppure per noi era diventata una presenza così reale che più volte abbiamo immaginato di poterla incontrare, una volta finito tutto". Perché una data per il trapianto di Filippo già c'era, racconta Serena, le procedure erano in uno stato avanzato, in un misto di ansia e attesa: "Eravamo convinti che entro la fine delle vacanze di Natale ne saremmo usciti".<br/> <br/>E invece, purtroppo, ecco la notizia più inattesa. La donatrice non c'è più, ha ritirato la propria disponibilità. "Impossibile, ovviamente, conoscere i motivi di questo, che vogliamo immaginare seri e legittimi", prosegue la mamma. Nessuno sa se questa ragazza nel frattempo si sia ammalata, sia rimasta incinta o abbia avuto semplicemente paura. Non c'è da averne - assicura Admo Lombardia  - se fosse così, siamo pronti a sostenerla e a rassicurarla su qualsiasi dubbio.  Ma in questo momento per Filippo non resta che ricominciare la ricerca. "E noi - concludono i suoi genitori - continuiamo ad aspettare e sperare".<br/> </p>
    </article>
  </body>
</html>