<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.larena.it/territori/citt%C3%A0/via-carducci-chiusa-per-tre-giorni-ingorghi-a-veronetta-1.7789456"/>
    <meta property="og:site_name" content="L'Arena"/>
    <meta property="article:published_time" content="2019-11-20T08:54:45+00:00"/>
    <meta property="og:title" content="Via Carducci chiusa per tre giorni Ingorghi a Veronetta"/>
    <meta property="og:description" content="Mattinata difficile per il traffico"/>
  </head>
  <body>
    <article>
      <h1>Via Carducci chiusa <br/>per tre giorni <br/>Ingorghi a Veronetta</h1>
      <address><time datetime="2019-11-20T08:54:45+00:00">20 Nov 2019, 08:54</time> by <a rel="author">Ilaria Noro</a></address>
      <p><b>Veronetta</b>, nella zona di piazza Isolo e strade limitrofe, si è svegliata nella <b>morsa del traffico</b>. Sono iniziati su Interrato dell’Acqua Morta i lavori di messa in sicurezza della strada da parte dei tecnici di Acque Veronesi. <b>Proseguiranno fino a venerdì 22 novembre</b>.</p>
      <p>E la viabilità <b>ne ha pesantemente risentito</b> fin dalle prime ore della mattina. Alcuni residenti parlano di attese lunghe anche quaranta minuti per una manciata di metri. E c’è anche chi ha deciso di rinunciare ad andare al lavoro, tornando a casa dopo quasi un’ora persa nel traffico.</p>
      <p>Durante la mattinata la zona era congestionata da San Giorgio e Ponte Pietra fino a Ponte Navi. Ora, l’emergenza sta rientrando ma con tutta probabilità le code si ripresenteranno nelle prossime ore di punta. Il cantiere, oltre a restringere la carreggiata da dopo Piazza Isolo e verso Ponte Navi per una quindicina di metri, è proprio a ridosso del semaforo con <b>via Carducci</b>.</p>
      <p>Per motivi logistici, <a href="https://www.larena.it/territori/citt%C3%A0/cede-l-asfalto-a-veronetta-caos-e-allagamenti-1.7781329">si è resa necessaria anche la chiusura della via stessa</a>, con conseguente deviazione del traffico privato e delle linee dei bus 31, 32 e 33. I lavori proseguiranno fino a venerdì compreso. Il consiglio della polizia municipale è di evitare la zona scegliendo percorsi alternativi, dalle Torricelle alla circonvallazione esterna.</p>
      <p>
        <a href="https://www.larena.it/home/video/news/via-carducci-chiusa-traffico-a-veronetta-noro-1.7789448?ot=it.athesis.pagelayout.EmptyPageLayout.ot">La situazione caotica: il VIDEO </a>
      </p>
      <p><b>AGGIORNAMENTO ORE 10.30.</b> I disagi hanno riguardato questa mattina anche il trasporto pubblico. Pesanti ritardi su tutte le numerose linee, sia urbane che extraurbane, che transitano su piazza Isolo e dintorni. Una congestione che ha avuto ripercussioni sull'intera rete del trasporto pubblico Per verificare gli effettivi tempi di attesa, l'Atv consiglia di consultare <a href="https://m.atv.verona.it/#/">InfobusVerona</a>.</p>
      <related>
        <a href="https://www.larena.it/home/video/news/giornata-di-passione-in-auto-a-veronetta-1.7790687?ot=it.athesis.pagelayout.EmptyPageLayout.ot"/>
        <a href="https://www.larena.it/home/video/news/via-carducci-chiusa-traffico-a-veronetta-noro-1.7789448?ot=it.athesis.pagelayout.EmptyPageLayout.ot"/>
      </related>
    </article>
  </body>
</html>