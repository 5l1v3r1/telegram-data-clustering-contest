<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sthlm/fraga-eva-karin-nederlandska-lokar-var-startskottet/"/>
    <meta property="og:site_name" content="DN.SE"/>
    <meta property="article:published_time" content="2019-11-20T08:29:12+00:00"/>
    <meta property="og:title" content="Fråga Eva-Karin: Nederländska lökar var startskottet"/>
    <meta property="og:description" content="DN:s Eva-Karin Gyllenberg svarar på läsarnas frågor om Stockholm."/>
  </head>
  <body>
    <article>
      <h1>Fråga Eva-Karin: Nederländska lökar var startskottet</h1>
      <address><time datetime="2019-11-20T08:29:12+00:00">20 Nov 2019, 08:29</time> by <a rel="author" href="https://www.dn.se/av/eva-karin-gyllenberg/" target="_blank">Eva-Karin Gyllenberg</a></address>
      <p>
        <b>DN:s Eva-Karin Gyllenberg svarar på läsarnas frågor om Stockholm.</b>
      </p>
      <p>
        <b>I parken mitt emot Nordiska museet planteras varje år fem vackra blomsterrabatter i blått, gult, vitt, rosa respektive rött. Jag har hört att holländarna skickade blommor efter kriget till Stockholms stad som tack för hjälp och att de sattes i denna park. Är det så? Det kan väl inte gälla än?</b>
      </p>
      <p>
        <b>Gunnel Elmer</b>
      </p>
      <p><b>Svar:</b> Eftersom frågan handlar om planteringar på södra Djurgården vände jag mig med fullt förtroende till Djurgårdsförvaltningen och slottsfogden Magnus Andersson.</p>
      <p>Magnus kollade med parkchefen på Djurgårdsförvaltningen och hans bror, som passande nog är anställd i Stockholms stad.</p>
      <p> – Vi har kommit fram till att Holland lär ha skänkt 50.000 lökar som tack efter andra världskriget, men det är oklart var de planterades, säger Magnus och berättar vidare att de färgavstämda rabatterna i Lusthusportens park (mittemot Nordiska museet) är ett resultat av den upprustning som skedde under 1960-talet på Gustav VI Adolfs initiativ. </p>
      <p><b>Denna upprustning leddes</b> av den hyllade stadsträdgårdsmästaren Holger Blom i samarbete med trädgårdsarkitekten Walter Bauer. Även kungen var aktiv i denna upprustning, trädgårdsintresserad (och kunnig) som han var.</p>
      <p>Magnus Andersson säger att parkens enkla form med en samlad gräsmatta, omgiven av blommor, exempelvis var kungens idé. </p>
      <p>Nyinvigningen av parken ägde rum 1967 och fem år senare skrev Holger Blom: </p>
      <p>
        <i>”Onekligen har anläggningen blivit tilltalande. Fullt ärligt tillskriver jag konungen största förtjänsten härför.”</i>
      </p>
      <p>De vackra rabatterna återuppstår varje vår, men numera är det Djurgårdsförvaltningen som står för blomsterprakten.  </p>
      <p><b>Dagens överkurs:</b> Apropå blommor och Gustav VI Adolf så är en av stationerna på den så kallade Bernadottevandringen, som invigdes våren 2018, placerad just vid Lusthusportens park. Vandringen börjar vid Blå porten med en skylt tillägnad vår nuvarande kung. Vandringen avslutas vid Rosendals slott med anfadern Karl XIV Johan. Mellan den sjunde och den förste Bernadotten på Sveriges tron är det fem stationer, en för varje kung om än inte i kronologisk ordning. </p>
      <details>
        <summary>Fråga Eva-Karin</summary>
        <p>Skicka frågor till <a href="mailto:ekg@dn.se">ekg@dn.se</a> och skriv gärna i ärendefältet vad frågan gäller, till exempel staty, gatunamn, idrott. Eller: Eva-Karin Gyllenberg, DN, 10515 Stockholm.</p>
      </details>
      <p><a href="https://www.dn.se/om/fraga-eva-karin/">Läs fler frågor här</a> </p>
    </article>
  </body>
</html>