<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nczas.com/2019/11/20/rzad-nie-ustaje-w-probach-ograbienia-polakow-pis-zapowiada-powrot-zniesienia-limitu-30-krotnosci-skladek-na-zus/"/>
    <meta property="og:site_name" content="Najwyższy Czas!"/>
    <meta property="article:published_time" content="2019-11-20T08:45:24+00:00"/>
    <meta property="og:title" content="Rząd nie ustaje w próbach ograbienia Polaków. PiS zapowiada powrót zniesienia limitu 30-krotności składek na ZUS"/>
    <meta property="og:description" content="Wycofaliśmy się na razie ze zniesienia limitu 30-krotności przy składkach ZUS, żeby przeprowadzić konsultacje; szanujemy głos naszych koalicjantów, strona społeczna także domagała się dalszych rozmów – mówił w środę szef Komitetu Stałego Rady Ministrów Łukasz Schreiber."/>
  </head>
  <body>
    <article>
      <h1>Rząd nie ustaje w próbach ograbienia Polaków. PiS zapowiada powrót zniesienia limitu 30-krotności składek na ZUS</h1>
      <address><time datetime="2019-11-20T08:45:24+00:00">20 Nov 2019, 08:45</time> by <a rel="author" href="https://nczas.com/author/pr/" target="_blank">PR</a></address>
      <p>Wycofaliśmy się na razie ze zniesienia limitu 30-krotności przy składkach ZUS, żeby przeprowadzić konsultacje; szanujemy głos naszych koalicjantów, strona społeczna także domagała się dalszych rozmów – mówił w środę szef Komitetu Stałego Rady Ministrów Łukasz Schreiber.</p>
      <p>Sejm miał przeprowadzić pierwsze czytanie projektu PiS we wtorek wieczorem. Wcześniej poseł PiS Marcin Horała w imieniu swego klubu wycofał ten projekt. Wcześniej brak poparcia dla projektu zadeklarowali nie tylko przedstawiciele Koalicji Obywatelskiej, ale także koalicjant PiS ze Zjednoczonej Prawicy – Porozumienie Jarosława Gowina. Ugrupowanie to przyjęło uchwałę, która zobowiązuje posłów i senatorów Porozumienia do głosowania przeciwko likwidacji tego limitu.</p>
      <p>Schreiber został w środę zapytany w radiowej Jedynce, czy PiS wycofał projekt ze względu na to, że wicepremier Gowin zagroził wyjściem z koalicji. „Wycofaliśmy się na razie dlatego, żeby przeprowadzić konsultacje” – odpowiedział. „Dlatego, że szanujemy oczywiście głos naszych koalicjantów, prowadziliśmy rozmowy; dlatego także, że strona społeczna, m.in. część związków zawodowych tutaj domagała się dalszych rozmów – to są powody całościowe takiej decyzji” – stwierdził Schreiber.</p>
      <p>W rozmowie padło też pytanie o słowa posła Horały, że ze względu na możliwy deficyt budżetowy trzeba poszukać innych źródeł finansowania. „Nie ma takich planów w tej chwili” – odparł Schreiber. „Być może będzie deficyt budżetowy, zobaczymy” – dodał. Pytany m.in. o możliwy powrót trzeciego progu podatkowego dla najbogatszych, Schreiber również odparł, że nie zna takich planów. „Nie sądzę, byśmy mieli do tego wracać” – dodał.</p>
      <p>„Tutaj nie ma mowy o żadnej tragedii czy o żadnym kryzysie, to jest tak, że nasi poprzednicy mieli deficyt budżetowy na poziomie przekraczającym nawet 7 proc. PKB” – przekonywał polityk. Ocenił też, że obecna koalicja rządzącą to najlepiej funkcjonująca koalicja od 1989 r. „Natomiast to, że są jakieś różnice – są. Gdyby ich nie było, wszyscy bylibyśmy w jednej formacji” – dodał.</p>
      <p>We wtorek wieczorem Gowin napisał na Twitterze: „Wbrew tym, którzy wieszczyli dekompozycję Zjednoczonej Prawicy, udowodniliśmy, że łączące nas porozumienie ma silne fundamenty programowe. Gramy do jednej bramki”; opatrując wpis tagiem „30-krotność”.</p>
      <p>Projekt PiS zakładający likwidację od 2020 r. górnego limitu przychodu, do którego płaci się składki na ubezpieczenia emerytalne i rentowe, który wynosi 30-krotność prognozowanego przeciętnego wynagrodzenia w gospodarce, został złożony w Sejmie w ubiegłą środę. Według autorów projektu, miało to przynieść dodatkowe 7,1 mld zł. (PAP)</p>
      <related>
        <h4>PODOBNE ARTYKUŁY</h4>
        <a href="https://nczas.com/2019/11/20/mentzen-ostro-o-przemowieniu-morawickiego-i-socjalistycznych-zapedach-partii-rzadzacej-po-tym-sie-nie-pozbieraja-video/"/>
        <a href="https://nczas.com/2019/11/20/mocne-dobromir-sosnierz-wprost-o-planach-rzadu-morawieckiego-magiczne-sztuczki-w-socjalizmie-video/"/>
        <a href="https://nczas.com/2019/11/20/czy-niemcy-beda-przejmowac-majatki-w-polsce-agnes-trawny-rozpoczyna-kolejna-batalie/"/>
        <a href="https://nczas.com/2019/11/20/konrad-berkowicz-dobitnie-punktuje-plany-morawieckiego-i-ustawe-megazus-kolejny-pretekst-do-grabienia-polakow-z-pieniedzy-video/"/>
        <a href="https://nczas.com/2019/11/20/dramat-hillary-clinton-w-samolocie-ktorym-leciala-pojawil-sie-dym/"/>
        <a href="https://nczas.com/2019/11/20/tylko-u-nas-jacek-wilk-ostrzega-przed-katastrofa-to-juz-jest-pewne-video/"/>
        <a href="https://alaluna.pl/newsy/dramat-kamila-glika-oberwal-tak-mocno-ze-stracil-przytomnosc-i-ma-zlamany-nos-video/"/>
        <a href="https://nczas.com/2019/11/20/nadciaga-kompletne-zalamanie-pogody-juz-niedlugo-czeka-nas-prawdziwy-atak-zimy/"/>
        <a href="https://nczas.com/2019/11/20/janusz-korwin-mikke-miazdzy-podniesienie-akcyzy-przez-pis-najgorszy-podatek-od-polskiej-prowincji-video/"/>
      </related>
    </article>
  </body>
</html>