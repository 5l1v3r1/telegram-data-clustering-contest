<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prohardver.hu/hir/inkabb_szoftveresen_gamer_tuf_monitort_villantott.html"/>
    <meta property="og:site_name" content="PROHARDVER!"/>
    <meta property="article:published_time" content="2019-11-20T08:08:00+00:00"/>
    <meta property="og:title" content="Inkább szoftveresen gamer TUF monitort villantott az ASUS"/>
    <meta property="og:description" content="A tajvaniak 28 hüvelykes újdonsága átlagos specifikációi mellett HDR10 támogatást és rengeteg szoftveres extrát kapott."/>
  </head>
  <body>
    <article>
      <h1>Inkább szoftveresen gamer TUF monitort villantott az ASUS</h1>
      <address><time datetime="2019-11-20T08:08:00+00:00">20 Nov 2019, 08:08</time> by <a rel="author" href="https://prohardver.hu/tag/sidcorky.html" target="_blank">SidCorky</a></address>
      <h3>Hird﻿e﻿tés</h3>
      <figure>
        <a href="https://track.adform.net/C/?bn=33708157;C=0">
          <img src="https://track.adform.net/adfserve/?bn=33708157;srctype=4;ord=[timestamp]"/>
        </a>
      </figure>
      <p>A gamer kifejezés nem számít újdonságnak a Prohardveren (egészen pontosan 1806 találatot dob fel a keresőnk), ám sajnos ezt a szót inkább csak marketingcélból használják a gyártók, nem pedig a tökéletes játékélmény elérésére szolgáló termékek esetében. Az ASUS most bemutatott <a href="https://www.asus.com/Monitors/TUF-GAMING-VG289Q/overview/">TUF Gaming VG289Q-t</a> tekintve is inkább előbbi lehetőségről van szó, hiszen bár a 28 hüvelykes, UHD felbontású IPS panelen minden cím gyönyörűen fog mutatni, hardveres szempontból nincs olyan tulajdonsága, amivel kitűnne a gamer megjelenítők tömegéből.</p>
      <figure>
        <img src="https://prohardver.hu/dl/cnt/2019-11/156493/pic1.jpg"/>
      </figure>
      <p>Persze ez nem azt jelenti, hogy az 5 ezredmásodperces késleltetéssel és a 60 Hz-es (AMD FreeSync/Adaptive Sync technológiákkal megtámogatott) képfrissítési mutatóval ne lehetne egy jót játszani. A legtöbb „kocajátékos” számára talán még pozitívum is lehet, hogy az IPS panel 90%-ban fedi le a DCI-P3 színteret, a HDR10 támogatás pedig tartalomgyártás és -fogyasztás alkalmával jöhet majd jól.</p>
      <figure>
        <img src="https://prohardver.hu/dl/cnt/2019-11/156493/pic2.jpg"/>
      </figure>
      <p>Szoftveres oldalról már jóval több játékélményt fokozó fícsört kapunk, ide tartozik például a Shadow Boost és a hét előre beállított színprofilt (versenyzés, MOBA, FPS, stb.) tartalmazó GameVisual technológia is, de lehetőségünk van célkereszt vagy időzítő beállítására, továbbá az FPS szám megjelenítésére is. Szemünk egészségéről a villódzásmentes háttérvilágítás és a csökkentett kékfénykibocsátás gondoskodik, a testreszabhatóság pedig az állítható magasságú, dönthető, forgatható és pivot módot is lehetővé tevő talpban ölt testet. Csatlakozók tekintetében megkapunk mindent, ami egy átlagos videokártyán megtalálható, az egy DisplayPort 1.2 és a két HDMI 2.0 bemenet mellett ráadásul egy 3,5 milliméteres jack kimenet is elfért a hátoldalon.</p>
      <p>A TUF stílusjegyeket magán viselő ASUS TUF Gaming VG289Q árazása és piacra kerülésének ideje egyelőre ismeretlen.</p>
    </article>
  </body>
</html>