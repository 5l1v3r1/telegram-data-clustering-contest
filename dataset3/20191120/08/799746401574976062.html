<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/20/7103252/"/>
    <meta property="og:site_name" content="Європейська правда"/>
    <meta property="article:published_time" content="2019-11-20T08:32:07+00:00"/>
    <meta property="og:title" content="Данилюк каже, що пропонував американцю очолити Міноборони жартома"/>
    <meta property="og:description" content="Колишній секретар РНБО України Олександр Данилюк каже, що пропонував підполковнику США Александру Віндману очолити Міністерство оборони України жартома."/>
  </head>
  <body>
    <article>
      <h1>Данилюк каже, що пропонував американцю очолити Міноборони жартома</h1>
      <address>
        <time datetime="2019-11-20T08:32:07+00:00">20 Nov 2019, 08:32</time>
      </address>
      <p>Колишній секретар РНБО України Олександр Данилюк каже, що пропонував підполковнику США Александру Віндману очолити Міністерство оборони України жартома.</p>
      <p>Як повідомляє "Європейська правда", про це він розповів у коментарі <a href="https://www.thedailybeast.com/">The Daily Beast.</a></p>
      <p>Під час слухань щодо імпічменту Трампа в Конгресі республіканці хотіли почути від Віндмана, чи був він лояльним до України у зв'язку з тим, що отримав пропозицію про роботу.</p>
      <p>Данилюк сказав, що пригадує лише одну розмову з Віндманом про посаду міністра оборони. За його словами, вони вели бесіду про те, як жили поруч у колишньому Радянському союзі. Саме тоді Данилюк жартома сказав Віндману, що він повинен обійняти пост міністра оборони в Україні.</p>
      <p>"Ми обоє усміхнулись та засміялися. Це явно був жарт", - сказав Данилюк. Він додав, що без прямої вказівки президента Зеленського не міг би всерйоз запропонувати Віндману посаду.</p>
      <p>Під час слухань Віндман заявив, що Данилюк <b><a href="https://www.eurointegration.com.ua/news/2019/11/19/7103241/">запропонував йому цю роботу</a></b> тричі, але він "негайно відхилив" пропозицію, оскільки є американцем, та повідомив про зустрічі своєму начальству і контррозвідці, а "потім забув про це".</p>
      <p>Віндман також зазначив, що Данилюк, можливо, жартував, коли говорив про пропозицію.</p>
      <p>Читайте також: "<b><a href="https://www.eurointegration.com.ua/articles/2019/11/19/7103244/">Американець на чолі ЗСУ та "догідливий" Зеленський: що показали нові слухання у Конгресі США</a></b>".</p>
      <related>
        <a href="https://www.eurointegration.com.ua/news/2019/11/19/7103241/"/>
      </related>
    </article>
  </body>
</html>