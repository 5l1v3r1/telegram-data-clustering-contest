<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/jose-mourinho-a-revenit-in-premier-league-antrenorul-portughez-a-semnat-cu-tottenham-hotspur_3059647.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-20T08:24:54+00:00"/>
    <meta property="og:title" content="Jose Mourinho a revenit în Premier League. Antrenorul portughez a semnat cu Tottenham Hotspur"/>
    <meta property="og:description" content="Jose Mourinho a revenit în Premier League. Antrenorul portughez a preluat formaţia Tottenham Hotspur, semnând un contract valabil până la sfârşitul sezonului 2022/2023."/>
  </head>
  <body>
    <article>
      <h1>Jose Mourinho a revenit în Premier League. Antrenorul portughez a semnat cu Tottenham Hotspur</h1>
      <address><time datetime="2019-11-20T08:24:54+00:00">20 Nov 2019, 08:24</time> by <a rel="author">PUBLIKA.MD</a></address>
      <p><b>Jose Mourinho a revenit în Premier League. Antrenorul portughez a preluat formaţia Tottenham Hotspur, semnând un contract valabil până la sfârşitul sezonului 2022/2023.</b> "The Special One" l-a înlocuit, astfel, pe argentinianul Mauricio Pochettino. <br/><br/>Anterior, Mourinho a mai antrenat grupările englezeşti Chelsea Londra şi Manchester United. Cu "aristocraţii", lusitanul a cucerit 8 trofee, printre care 3 titluri în Premier League, iar cu "diavolii roşii" - 3 trofee, printre acestea fiind şi cel al Ligii Europei.<br/><br/><b>Mourinho a avut succes şi pe banca tehnică a formaţiilor FC Porto, Internazionale Milano şi Real Madrid.</b> Cu toate a cucerit titlurile naţionale, iar cu echipele din Portugalia şi Italia a triumfat câte o dată în Liga Campionilor. <br/><br/>Fostul antrenor al lui Tottenham, Mauricio Pochettino a activat la club timp de 4 ani şi jumătate. În sezonul trecut, cu argentinianul la timonă, Spurs au stabilit cea mai mare performanţă a lor, când au ajuns în finala Ligii Campionilor.<br/><br/>În actuala ediţie a campionatului intern, însă, Tottenham Hotspur a câştigat doar 3 meciuri din 12 şi se află pe locul 14 în clasament.</p>
    </article>
  </body>
</html>