<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/historia/10271449/polski-konsul-w-berlinie-niemcy-nie-chca-aby-w-obozach-byly-eksponowane-wartosci-chrzescijanskie.html"/>
    <meta property="og:site_name" content="Wprost"/>
    <meta property="article:published_time" content="2019-11-20T08:19:00+00:00"/>
    <meta property="og:title" content="Polski konsul w Berlinie: Niemcy nie chcą, aby w obozach były eksponowane wartości chrześcijańskie"/>
    <meta property="og:description" content="Konsul Generalny RP w Berlinie był gościem Radia Szczecin, gdzie zarzucał, że na stawianych przez nich pomnikach nie ma krzyży. – Niemcy nie chcą, aby w obozach koncentracyjnych były eksponowane wartości chrześcijańskie i związane z narodem polskim – stwierdził Piotr Golema."/>
  </head>
  <body>
    <article>
      <h1>Polski konsul w Berlinie: Niemcy nie chcą, aby w obozach były eksponowane wartości chrześcijańskie</h1>
      <address>
        <time datetime="2019-11-20T08:19:00+00:00">20 Nov 2019, 08:19</time>
      </address>
      <p>
        <b>Konsul Generalny RP w Berlinie był gościem Radia Szczecin, gdzie zarzucał, że na stawianych przez nich pomnikach nie ma krzyży. – Niemcy nie chcą, aby w obozach koncentracyjnych były eksponowane wartości chrześcijańskie i związane z narodem polskim – stwierdził Piotr Golema.</b>
      </p>
      <p>Jako przykład takiego zachowania niemieckich urzędników konsul podał sprawę odkrytych jakiś czas temu prochów 430 Polaków na cmentarzu Altglienicke w Berlinie. – Władze niemieckie rozpisały międzynarodowy konkurs na upamiętnienie tego miejsca. Wpłynęło 12 prac konkursowych. Żadna z nich nie zawierała elementu krzyża na pomniku. Wygrała jedna z tych dwunastu – powiedział Golema na antenie radia Szczecin.</p>
      <p>Konsul przywołuje też inny przykład. Twierdzi, że w Muzeum Obozu Koncentracyjnego w Ravensbrück zorganizowało debatę na temat pomysłu likwidacji izb narodowych. Najliczniejszą grupę więźniów w Ravensbrück stanowiły Polki.</p>
      <p>– Kierownictwo muzeum Ravensbrück, a w związku z tym zapewne też władze polityczne landu są przekonane, że narodowe wystawy zakłamują rzeczywistość, bo służą do realizacji politycznych celów aktualnych rządów, że pokazują nieprawdę – podkreślił Golema.</p>
      <p>Jak podaje Radio Szczecin, w niemieckiej narracji historycznej coraz częściej podkreśla się, że w obozach takich jak Ravensbrück czy Sachsenhausen pod Berlinem, ofiarami byli przedstawiciele mniejszości seksualnych.</p>
      <related>
        <h4>Czytaj także:</h4>
        <a href="https://www.wprost.pl/zycie/10271318/dzieci-zolnierza-wykletego-zadaja-12-mln-zl-placic-mialby-skarb-panstwa.html"/>
      </related>
      <footer>Opracowała: <a href="https://www.wprost.pl/profil/24897/malgorzata-maj.html">Małgorzata Maj</a></footer>
      <footer>Źródło: Radio Szczecin</footer>
    </article>
  </body>
</html>