<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/roi-idiseon/thetiki-ypodochi-me-arketoys-asteriskoys-sti-galliki-protasi-gia-ti-diadikasia-dieyrynsis-tis-ee/"/>
    <meta property="og:site_name" content="ert.gr"/>
    <meta property="article:published_time" content="2019-11-20T08:00:44+00:00"/>
    <meta property="og:title" content="Θετική υποδοχή με αρκετούς αστερίσκους στη γαλλική πρόταση για τη διαδικασία διεύρυνσης της ΕΕ"/>
    <meta property="og:description" content="Τη μεταρρύθμιση επτά σημείων για την διαδικασία ένταξης νέων χωρών στην ΕΕ, παρουσίασε στη σύνοδο Γενικών Υποθέσεων, η Γαλλίδα υφυπουργός αρμόδια για ευρωπαϊκές υποθέσεις Αμελί ντε Μονσαλέν σε μια προσπάθεια να αμβλύνει τη δυσφορία που προκάλεσε το βέτο της Γαλλίας για την έναρξη ενταξιακών διαπραγματεύσεων με τις χώρες των Δυτικών Βαλκανίων και να γίνει μια πρώτη συζήτηση-προσέγγιση."/>
  </head>
  <body>
    <article>
      <h1>Θετική υποδοχή με αρκετούς αστερίσκους στη γαλλική πρόταση για τη διαδικασία διεύρυνσης της ΕΕ</h1>
      <address><time datetime="2019-11-20T08:00:44+00:00">20 Nov 2019, 08:00</time> by <a rel="author">Κων/να Βαλαούρα</a></address>
      <p>Τη <b>μεταρρύθμιση επτά σημείων</b> για την διαδικασία ένταξης νέων χωρών στην ΕΕ, παρουσίασε στη <b>σύνοδο Γενικών Υποθέσεων</b>, η Γαλλίδα υφυπουργός αρμόδια για ευρωπαϊκές υποθέσεις <b>Αμελί ντε Μονσαλέν</b> σε μια προσπάθεια να αμβλύνει τη δυσφορία που προκάλεσε το βέτο της Γαλλίας για την έναρξη ενταξιακών διαπραγματεύσεων με τις χώρες των Δυτικών Βαλκανίων και να γίνει μια πρώτη συζήτηση-προσέγγιση.</p>
      <p>Τα επτά σημεία της πρότασης περιλαμβάνουν την αξιολόγηση των προς ένταξη χωρών σε θέματα όπως το «κράτος Δικαίου και θεμελιώδη δικαιώματα», την «Παιδεία και έρευνα», την «απασχόληση και κοινωνικά ζητήματα», «οικονομικά θέματα», την «ενιαία αγορά, γεωργία και αλιεία», τις «εξωτερικές υποθέσεις» καθώς και ένα έβδομο σημείο με τίτλο «λοιπά θέματα».</p>
      <p>Η διαδικασία ένταξης κατά διαδοχικά βήματα, δίνει σύμφωνα με την γαλλική πρόταση, την δυνατότητα στις υποψήφιες χώρες να επωφελούνται άμεσα, μέσω της συμμετοχής τους σε ευρωπαϊκά προγράμματα ή μέσω στοχευμένης χρηματοδότησης σε καθένα από τα στάδια ένταξης τους. Η πρόσβαση όμως στην ενιαία αγορά και την ελεύθερη κυκλοφορία των εργαζομένων θα δίνεται μόνο όταν οι διαπραγματεύσεις φτάσουν στην τελική φάση τους.</p>
      <p>Το Παρίσι πάντως με μια <b>διπλωματική κίνηση αναδίπλωσης</b> φαίνεται ότι <b>στηρίζει</b> πλέον ανεπιφύλακτα την <b>ευρωπαϊκή προοπτική </b>των χωρών των<b> Δυτικών Βαλκανίων.</b></p>
      <p>Σύμφωνα με διπλωματικές πηγές τα κράτη μέλη που είχαν ήδη ενημερωθεί τις προηγούμενες ημέρες επί των προτάσεων, φαίνεται να τις αντιμετώπισαν στην συνεδρίαση του Γενικού Συμβουλίου ποικιλοτρόπως, είτε εκφράζοντας την πλήρη υποστήριξη ή τη δυσπιστία τους, διάθεση που αποτυπώθηκε και σε δηλώσεις υπουργών που υπογράμμισαν πως οι προτάσεις της Γαλλίας είναι μεν ορθολογιστικές δεν θα πρέπει όμως να ενταχθούν σε μια τακτική του Παρισιού για περαιτέρω αναβολές.</p>
      <p>Άλλωστε όπως τονίζεται το πραγματικό ραντεβού σχετικά με την διεύρυνση της ΕΕ θα είναι η σύνοδος ΕΕ-Δυτικών Βαλκανίων, στις 6 και 7 Μαΐου 2020 στο Ζάγκρεμπ.</p>
      <p>
        <b>Πηγή ΕΡΤ, Ανταπόκριση, Στρασβούργο: Κώστας Δαβάνης</b>
      </p>
      <p>
        <b>Σχετική είδηση: </b>
        <b>
          <a href="https://www.ert.gr/roi-idiseon/nea-entaxiaki-diadikasia-epta-vimaton-proteinei-i-gallia-parathyro-gia-ta-dytika-valkania/">Νέο σχέδιο 7 βημάτων για ένταξη στην ΕΕ προτείνει η Γαλλία-«Παράθυρο» για τα Δυτικά Βαλκάνια</a>
        </b>
      </p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/roi-idiseon/nea-entaxiaki-diadikasia-epta-vimaton-proteinei-i-gallia-parathyro-gia-ta-dytika-valkania/"/>
        <a href="https://www.ert.gr/eidiseis/politismos/to-mellon-tis-anthropotitas-sto-epikentro-tis-mpienale-ton-psifiakon-technon-nemo-sto-parisi/"/>
        <a href="https://www.ert.gr/eidiseis/diethni/evropi/dramatiki-ekklisi-tis-unesco-gia-ti-venetia-varycheimonia-os-tin-iviriki-video/"/>
        <a href="https://www.ert.gr/roi-idiseon/gallia-enas-nekros-kai-ektetamena-provlimata-logo-ton-ischyron-chionoptoseon/"/>
        <a href="https://www.ert.gr/eidiseis/diethni/kosmos/synechizetai-o-apokleismos-apo-katalanoys-aytonomistes-toy-dromoy-poy-syndeei-tin-ispania-me-ti-gallia/"/>
        <a href="https://www.ert.gr/eidiseis/diethni/kosmos/kinitopoiiseis-se-gallika-panepistimia-meta-tin-aytopyrpolisi-foititi-sti-lyon/"/>
      </related>
    </article>
  </body>
</html>