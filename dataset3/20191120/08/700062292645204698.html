<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/economy/714381-epidoma-thermanshs-apo-64-eos-350-eyro-stoys-dikaioychoys-tha-dothei-oloklhro-mechri-telos-dekemvrioy.html"/>
    <meta property="og:site_name" content="madata.gr"/>
    <meta property="article:published_time" content="2019-11-20T08:33:00+00:00"/>
    <meta property="og:title" content="Επίδομα θέρμανσης: Από 64 έως 350 ευρώ στους δικαιούχους, θα δοθεί ολόκληρο μέχρι τέλος Δεκεμβρίου"/>
    <meta property="og:description" content="Ανοίγει τις επόμενες ώρες η ηλεκτρονική πλατφόρμα της ΑΑΔΕ μέσω της οποία θα πρέπει να νοικοκυριά να υποβάλουν αίτηση για να λάβουν μέχρι το τέλος"/>
  </head>
  <body>
    <article>
      <h1>Επίδομα θέρμανσης: Από 64 έως 350 ευρώ στους δικαιούχους, θα δοθεί ολόκληρο μέχρι τέλος Δεκεμβρίου</h1>
      <address>
        <time datetime="2019-11-20T08:33:00+00:00">20 Nov 2019, 08:33</time>
      </address>
      <p>Ανοίγει τις επόμενες ώρες η ηλεκτρονική πλατφόρμα της ΑΑΔΕ μέσω της οποία θα πρέπει να νοικοκυριά να υποβάλουν αίτηση για να λάβουν μέχρι το τέλος του έτους το επίδομα θέρμανσης το οποίο κυμαίνεται από 64 έως 350 ευρώ.</p>
      <p>Οι δικαιούχοι θα πρέπει να σπεύσουν να υποβάλουν αίτηση καθώς η προθεσμία λήγει στις 20 Δεκεμβρίου 2019.</p>
      <p>Για να λάβει κάποιος όλο το επίδομα αρκεί να αγοράσει πετρέλαιο αξίας ίσης ή μεγαλύτερης με το διπλάσιο του επιδόματος από τις 15 Οκτωβρίου έως τις 31 Δεκεμβρίου.</p>
      <p>Η πληρωμή ολόκληρου του επιδόματος θα γίνει έως τις 31 Δεκεμβρίου 2019 ενώ μετά τις 15 Ιανουαρίου και έως το τέλος Μαρτίου 2020 θα γίνουν διασταυρώσεις στα στοιχεία των αγορών πετρελαίου θέρμανσης που θα δηλώσουν οι δικιαούχοι.</p>
      <p>Λίγο πριν ανοίξει η ηλεκτρονική εφαρμογή για την υποβολή των αιτήσεων τα νοικοκυριά θα πρέπει να γνωρίζουν τα εξής:</p>
      <p>
        <b>1. Ποιους κωδικούς θα πρέπει να χρησιμοποιήσω για να συνδεθώ με την Εφαρμογή Δικαιούχων του Επιδόματος πετρελαίου Θέρμανσης;</b>
      </p>
      <p>α. Οι πιστοποιημένοι χρήστες των ηλεκτρονικών υπηρεσιών συνδέονται χρησιμοποιώντας τους κωδικούς πρόσβασης στο TAXISnet.</p>
      <p>β. Οι χρήστες που δε διαθέτουν κωδικούς πρόσβασης TAXISnet, θα ταυτοποιούνται εναλλακτικά δίνοντας Α.Φ.Μ. και αριθμό ειδοποίησης κάποιου εκκαθαριστικού/πράξης προσδιορισμού φόρου Δήλωσης Φόρου Εισοδήματος Φυσικών Προσώπων των τελευταίων (5) πέντε ετών.</p>
      <p>Εάν δε θυμάστε τους κωδικούς πρόσβασης και τυχαίνει το όνομα χρήστη (username) να ταυτίζεται με τον Α.Φ.Μ. σας, τότε δεν μπορείτε να χρησιμοποιήσετε τον εναλλακτικό τρόπο σύνδεσης. Για αυτό θα πρέπει να ανακτήσετε τον κωδικό πρόσβασής σας μέσω των σχετικών διαδικασιών.</p>
      <p>
        <b>2. Μέχρι πότε έχω προθεσμία υποβολής αίτησης στο Μητρώο Δικαιούχων Επιδόματος Πετρελαίου Θέρμανσης;</b>
      </p>
      <p>
        <b>Μέχρι 20 Δεκεμβρίου 2019.</b>
      </p>
      <p>3. Ποια στοιχεία θα πρέπει να δηλώσω στην ηλεκτρονική αίτηση;</p>
      <p>
        <b>Στην αίτηση αναγράφονται κατά περίπτωση τα ακόλουθα στοιχεία:</b>
      </p>
      <p>- ο αριθμός Φορολογικού Μητρώου του αιτούντος – υπόχρεου φορολογικής δήλωσης,</p>
      <p>- το ονοματεπώνυμό του,</p>
      <p>- ο αριθμός των εξαρτώμενων τέκνων του,</p>
      <p>- ο αριθμός τραπεζικού λογαριασμού (IBAN) στον οποίο επιθυμεί να πιστωθεί το ποσό και το ονοματεπώνυμο του πρώτου δικαιούχου,</p>
      <p>- ο αριθμός παροχής ηλεκτρικού ρεύματος του ακινήτου κύριας κατοικίας,</p>
      <p>- η ταχυδρομική διεύθυνση που αντιστοιχεί στη συγκεκριμένη παροχή ηλεκτρικού ρεύματος,</p>
      <p>- αν η κατοικία είναι ιδιόκτητη, ενοικιαζόμενη ή δωρεάν παραχωρούμενη καθώς και ο Α.Φ.Μ. του εκμισθωτή ή του δωρεάν παραχωρούντος,</p>
      <p>- τα τετραγωνικά μέτρα κύριων χώρων της κύριας κατοικίας κατά το χρόνο υποβολής της αίτησης,</p>
      <p>- η ένδειξη αν πρόκειται για πολυκατοικία,</p>
      <p>- τα στοιχεία επικοινωνίας του (διεύθυνση ηλεκτρονικού ταχυδρομείου, αριθμός κινητού ή και σταθερού τηλεφώνου).</p>
      <p>Προσοχή: Δεν είναι αποδεκτή η χρήση του ίδιου αριθμού λογαριασμού τραπέζης (IBAN) από δύο διαφορετικούς δικαιούχους επιδόματος. Επίσης δεν είναι αποδεκτή η χρήση του ίδιου αριθμού παροχής ηλεκτρικού ρεύματος για περισσότερους από δύο δικαιούχους κατά την ίδια χρονική στιγμή.</p>
      <p>
        <b>4. Είμαι διαχειριστής στην πολυκατοικία ποια στοιχεία θα πρέπει να δηλώσω στην αίτηση;</b>
      </p>
      <p>Οι διαχειριστές ή οι εκπρόσωποι των πολυκατοικιών ή οι εταιρίες διαχείρισης πολυκατοικιών, δηλώνουν στην εφαρμογή τα ακόλουθα στοιχεία:</p>
      <p>- τον αριθμό φορολογικού μητρώου του διαχειριστή ή του προσώπου που εκπροσωπεί την πολυκατοικία ή της εταιρίας διαχείρισης της πολυκατοικίας,</p>
      <p>- τον Α.Φ.Μ. της πολυκατοικίας, εφόσον υπάρχει,</p>
      <p>- τον αριθμό της κοινόχρηστης παροχής ηλεκτρικού ρεύματος ή μιας παροχής ηλεκτρικού ρεύματος που εκπροσωπεί την πολυκατοικία,</p>
      <p>- τα χιλιοστά συμμετοχής των διαμερισμάτων στις δαπάνες θέρμανσης,</p>
      <p>- το ονοματεπώνυμο των φυσικών προσώπων που διαμένουν στα διαμερίσματα τα οποία δεν χρησιμοποιούνται ως επαγγελματική στέγη.</p>
      <p>Μετά τη συμπλήρωση των παραπάνω στοιχείων προ- βαίνουν σε ενεργοποίηση της διαδικασίας πληρωμής. Η ενεργοποίηση αυτή δεν μπορεί να γίνει μετά τις 20 Δεκεμβρίου 2019.</p>
      <p>
        <b>5. Σε ποιο ΑΦΜ θα πρέπει να εκδοθεί το παραστατικό αγοράς του πετρελαίου θέρμανσης;</b>
      </p>
      <p>Το παραστατικό αγοράς πετρελαίου θέρμανσης θα πρέπει να εκδοθεί στον ΑΦΜ του αιτούντος, δηλαδή στον ΑΦΜ που αντιστοιχεί στους κωδικούς TAXISnet με τους οποίους θα υποβληθεί η ηλεκτρονική αίτηση. Στην περίπτωση πολυκατοικίας το παραστατικό αγοράς πετρελαίου θέρμανσης θα πρέπει να εκδοθεί είτε στον ΑΦΜ της πολυκατοικίας, εάν αυτός υφίσταται, είτε στον ΑΦΜ που αντιστοιχεί στο κωδικούς TaxisNet με τους οποίους δημιουργήθηκε το προφίλ της πολυκατοικίας.</p>
      <p>
        <b>6.  Πότε θα πληρωθεί το επίδομα στους δικαιούχους;</b>
      </p>
      <p>Η πληρωμή του επιδόματος πετρελαίου θέρμανσης διενεργείται μέσω τραπεζικών ή λοιπών πιστωτικών ιδρυμάτων.</p>
      <p>Το ποσό επιδόματος καταβάλλεται εξ ολοκλήρου έως τις 31 Δεκεμβρίου 2019 για το σύνολο των αιτούντων δικαιούχων, ανεξαρτήτως αγορών πετρελαίου εσωτερικής καύσης θέρμανσης, με την επιφύλαξη των διατάξεων του άρθρου 6 της παρούσας.</p>
      <p>Μετά τις 15 Ιανουαρίου 2020 και όχι αργότερα από τις 31 Μαρτίου 2020, πραγματοποιείται διασταύρωση των αγορών πετρελαίου θέρμανσης με βάση τα υποβληθέντα φορολογικά στοιχεία στο ηλεκτρονικό σύστημα παρακολούθησης πετρελαίου θέρμανσης και επαναϋπολογισμός του ποσού επιδόματος πετρελαίου θέρμανσης του κάθε δικαιούχου. Για τις περιπτώσεις που προκύψουν διαφορές μεταξύ του αρχικά καταβληθέντος ποσού και του επαναϋπολογισθέντος, επιβάλλονται κυρώσεις και αποκλείονται από τη χορήγηση επιδόματος πετρελαίου θέρμανσης</p>
      <p>
        <b>7. Το επίδομα θέρμανσης φορολογείται;</b>
      </p>
      <p>Όχι. Το επίδομα είναι αφορολόγητο, δεν αποτελεί εισόδημα και δεν υπόκειται σε καμιά κράτηση υπέρ του Δημοσίου ή τρίτου.  Επίσης δεν κατάσχεται στα χέρια του Δημοσίου ή οποιουδήποτε τρίτου κατά παρέκκλιση κάθε γενικής ή ειδικής διάταξης, δεν υπόκειται σε κανενός είδους παρακράτηση και δεν συμψηφίζεται με τυχόν οφειλές του δικαιούχου βεβαιωμένες στη Φορολογική Διοίκηση.</p>
      <p>8.  O προμηθευτής πετρελαίου δεν μου έδωσε στοιχεία για να υποβάλω αίτηση χορήγησης επιδόματος. Πώς θα γίνει η διασταύρωση των στοιχείων;</p>
      <p>
        <b>Ο προμηθευτής πετρελαίου δεν δίνει στοιχεία για την υποβολή της αίτησής σας. Κάθε παραστατικό αγοράς πετρελαίου υποβάλλεται από τον προμηθευτή στην Α.Α.Δ.Ε. Αυτά που πρέπει να προσέξετε είναι:</b>
      </p>
      <p>•Η σωστή αναγραφή του Α.Φ.Μ. σας ή του Α.Φ.Μ. διαχειριστή-εκπροσώπου αν πρόκειται για πολυκατοικία ή του Α.Φ.Μ. της πολυκατοικίας εφόσον έχει δηλωθεί από το διαχειριστή.</p>
      <p>•Η σωστή αναγραφή του αριθμού παροχής της Δ.Ε.Η. ή του κοινόχρηστου αριθμού παροχής, αν πρόκειται για πολυκατοικία. ΠΡΟΣΟΧΗ! Τα στοιχεία του Α.Φ.Μ. και του αριθμού παροχής της Δ.Ε.Η. πρέπει να είναι τα ίδια στο παραστατικό του προμηθευτή και στην αίτησή σας.</p>
      <p>
        <b>9. Τι πρέπει να κάνει ο διαχειριστής σε ότι αφορά στην εφαρμογή Διαχείρισης Χιλιοστών Θέρμανσης μιας Πολυκατοικίας;</b>
      </p>
      <p>Η Εφαρμογή Διαχείρισης Χιλιοστών Θέρμανσης Πολυκατοικίας απευθύνεται στους διαχειριστές των πολυκατοικιών ή σε εκπροσώπους κτισμάτων όπου υπάρχουν περισσότερες από μία κατοικίες (ολιγοκατοικίες) και για τις οποίες υπάρχει κοινός καυστήρας.</p>
      <p>Ο διαχειριστής-εκπρόσωπος εισάγει τα στοιχεία των διαμερισμάτων της πολυκατοικίας/ολιγοκατοικίας, καθώς και τη συμμετοχή κάθε ενός από αυτά στις δαπάνες θέρμανσης σε χιλιοστά. Αλλαγές στα παραπάνω στοιχεία μπορεί ο διαχειριστής να πραγματοποιήσει μόνο πριν ενεργοποιήσει τη δυνατότητα πληρωμής.</p>
      <p>Είναι υποχρεωτικό να δηλωθούν τα χιλιοστά συμμετοχής σε δαπάνες θέρμανσης για όλα τα διαμερίσματα μιας πολυκατοικίας για να δημιουργηθεί η συνολική εικόνα της (ανοικτά -κλειστά -τα οποία ανήκουν σε φυσικά ή νομικά πρόσωπα). Θα πρέπει να συμφωνήσετε σε μια κατανομή που θα ισχύει για όλο το χρόνο. Το σύνολο των χιλιοστών των διαμερισμάτων πρέπει να είναι 1000, ώστε να μπορεί να ενεργοποιηθεί και η δυνατότητα πληρωμής. Μπορείτε να ενεργοποιήσετε τη δυνατότητα πληρωμής, όταν θα έχουν υποβληθεί όλες οι αιτήσεις από τους δικαιούχους.</p>
      <p>Πριν προβείτε στην ενεργοποίηση της δυνατότητας πληρωμής, επιβεβαιώστε την ορθή υποβολή των αιτήσεων των δικαιούχων. Η αίτησή τους είναι σωστή μόνο όταν δίπλα στα στοιχεία τους υπάρχει η ένδειξη «Υπάρχει αίτηση».</p>
      <p>Στα παραστατικά των αγορών πετρελαίου θέρμανσης τα στοιχεία του Α.Φ.Μ. και του αριθμού κοινόχρηστης παροχής της Δ.Ε.Η. θα πρέπει να ταυτίζονται με αυτά τα οποία έχετε εισάγει στην Εφαρμογή Διαχείρισης Χιλιοστών Θέρμανσης. Σε περίπτωση που έχει εκδοθεί Α.Φ.Μ. για την πολυκατοικία και θέλετε τα παραστατικά αγοράς πετρελαίου θέρμανσης να εκδίδονται σε αυτόν τον Α.Φ.Μ., θα πρέπει να ορίσετε τον Α.Φ.Μ. αυτόν στα στοιχεία της πολυκατοικίας, επιλέγοντας το σχετικό δεσμό «Ορισμός Α.Φ.Μ.».</p>
      <p>Ο Α.Φ.Μ. πολυκατοικίας δεν μπορεί να αλλάξει στη συνέχεια, ούτε και να διαγραφεί. ΠΡΟΣΟΧΗ! Ακόμη και στην περίπτωση που έχει οριστεί Α.Φ.Μ. πολυκατοικίας, στις αιτήσεις των ενοίκων θα αναγράφεται ο Α.Φ.Μ. του διαχειριστή.</p>
      <p><b>10. Είμαι διαχειριστής, αλλά δεν έχουμε κοινόχρηστο μετρητή Δ.Ε.Η.(ρολόι Δ.Ε.Η.) στην πολυκατοικία. Ποιο ρολόι Δ.Ε.Η. πρέπει να δηλώσω σαν Κοινόχρηστ</b>ο;</p>
      <p>Δηλώστε το δικό σας (ως διαχειριστή/εκπροσώπου) ρολόι Δ.Ε.Η., ή εναλλακτικά επιλέξτε ένα ρολόι (αρ. παροχής Δ.Ε.Η.) που θα έχετε συμφωνήσει με όλους τους ενοίκους της πολυκατοικίας σας.</p>
      <p>
        <b>11. Τι πρέπει να γίνει στην περίπτωση αλλαγής διαχειριστή;</b>
      </p>
      <p>Στην Εφαρμογή Διαχείρισης Χιλιοστών Θέρμανσης Πολυκατοικίας, θα δηλωθούν τα νέα στοιχεία. Οι ένοικοι θα υποβάλουν τις νέες αιτήσεις με τον νέο Α.Φ.Μ. διαχειριστή. Ο διαχειριστής θα ενεργοποιήσει τη δυνατότητα πληρωμής. ΠΡΟΣΟΧΗ! Οι νέες διασταυρώσεις παραστατικών αγοράς πετρελαίου θέρμανσης, αφορούν στις αγορές που θα πραγματοποιηθούν μετά την ημερομηνία ενεργοποίησης της δυνατότητας πληρωμής.</p>
      <p>
        <b>12.  Είμαστε μια πολυκατοικία, όπου κάθε διαμέρισμα έχει δικό του καυστήρα. Πρέπει να τη δηλώσουμε σαν πολυκατοικία ή ο κάθε ένοικος να κάνει αίτηση ως κάτοικος μονοκατοικίας;</b>
      </p>
      <p>Θα κάνετε χωριστή αίτηση ο καθένας ως κάτοικος μονοκατοικίας, με την προϋπόθεση ότι θα προμηθευτείτε πετρέλαιο με διαφορετικά παραστατικά αγοράς. Τα στοιχεία του Α.Φ.Μ. και του αριθμού παροχής της Δ.Ε.Η. πρέπει να είναι τα ίδια στο παραστατικό του πρατηριούχου και αντίστοιχα στην αίτηση κάθε δικαιούχου</p>
      <p>
        <a href="https://www.newsbeast.gr/financial/arthro/5665461/epidoma-thermansis-apo-64-eos-350-eyro-stoys-dikaioychoys-tha-dothei-olokliro-mechri-telos-dekemvrioy">newsbeast</a>
      </p>
    </article>
  </body>
</html>