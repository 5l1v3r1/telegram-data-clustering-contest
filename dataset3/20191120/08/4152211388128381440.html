<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/country/news/591877/%E0%A6%9B%E0%A6%BF%E0%A6%A8%E0%A6%A4%E0%A6%BE%E0%A6%87%E0%A7%9F%E0%A7%87%E0%A6%B0-%E0%A6%B8%E0%A6%AE%E0%A7%9F-%E0%A6%86.%E0%A6%B2%E0%A7%80%E0%A6%97-%E0%A6%A8%E0%A7%87%E0%A6%A4%E0%A7%8D%E0%A6%B0%E0%A7%80%E0%A6%B0-%E0%A6%9B%E0%A7%87%E0%A6%B2%E0%A7%87-%E0%A6%86%E0%A6%9F%E0%A6%95"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-20T08:14:00+00:00"/>
    <meta property="og:title" content="ছিনতাইয়ের সময় আ.লীগ নেত্রীর ছেলে আটক"/>
    <meta property="og:description" content="সাতক্ষীরায় ছিনতাই করতে গিয়ে জনতার হাতে আটক হয়েছেন জেলা মহিলা আওয়ামী লীগের সাধারণ সম্পাদক ও পৌর কাউন্সিলর জোৎস্না আরার ছেলে আবরার জাহিন। মঙ্গলবার (১৯ নভেম্বর) রাতে সদর উপজেলার দহাকুলা মোড়ে ছিনতাই করে পালানোর সময় তাকে আটক করে পুলিশে দেয় স্থানীয়রা। জাহিন সাতক্ষীরা শহরের কাটিয়া লস্করপাড়া..."/>
  </head>
  <body>
    <article>
      <h1>ছিনতাইয়ের সময় আ.লীগ নেত্রীর ছেলে আটক</h1>
      <address><time datetime="2019-11-20T08:14:00+00:00">20 Nov 2019, 08:14</time> by <a rel="author">সাতক্ষীরা প্রতিনিধি</a></address>
      <figure>
        <img src="http://cdn.banglatribune.com/contents/cache/images/700x0x1/uploads/media/2019/11/20/5f3228887e9a164f1186279eea1d9f82-5dd4f5fe77b35.jpg"/>
      </figure>
      <p>সাতক্ষীরায় ছিনতাই করতে গিয়ে জনতার হাতে আটক হয়েছেন জেলা মহিলা আওয়ামী লীগের সাধারণ সম্পাদক ও পৌর কাউন্সিলর জোৎস্না আরার ছেলে আবরার জাহিন। মঙ্গলবার (১৯ নভেম্বর) রাতে সদর উপজেলার দহাকুলা মোড়ে ছিনতাই করে পালানোর সময় তাকে আটক করে পুলিশে দেয় স্থানীয়রা। জাহিন সাতক্ষীরা শহরের কাটিয়া লস্করপাড়া এলাকার আবু জাফরের ছেলে।</p>
      <p>সদর উপজেলার ব্রহ্মরাজপুর পুলিশ ফাঁড়ির ইনচার্জ এসআই হাসানুজ্জামান বাংলা ট্রিবিউনকে বলেন, ধুলিহর ইউনিয়নের বয়ারবাতান এলাকার নিরঞ্জন মিস্ত্রির ছেলে সাগর রামচন্দ্রপুর ও দহাকুলার মধ্যবর্তী স্থানে মোবাইলে ছবি দেখছিলেন। এমন সময় দ্রুত গতিতে একটি পালসার মোটরসাইকেল চালিয়ে উড়ন্ত স্টাইলে সাগরের হাত থেকে ফোন নিয়ে পালানোর চেষ্টা করেন জাহিন। এ সময় সাগরের চিৎকারে স্থানীয়রা মোটরসাইকেল থামিয়ে তাকে আটক করে। পরে তাকে পুলিশে দেয় স্থানীয়রা।</p>
      <p>এ ব্যাপারে সাতক্ষীরা সদর থানার ভারপ্রাপ্ত কর্মকর্তা মোস্তাফিজুর রহমান বলেন, আবরার জাহিনের বিরুদ্ধে ছিনতাই মামলা হয়েছে। বুধবার দুপুরে তাকে আদালতে পাঠানো হয়েছে।</p>
      <footer>/এআর/</footer>
    </article>
  </body>
</html>