<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/noul-ministru-al-finanelor-risca-dosar-penal-la-salariul-de-bugetar-e-foarte-greu-sa-justifice-averea-de-1-mil--de-euro-148699.html"/>
    <meta property="og:site_name" content="Timpul.md"/>
    <meta property="article:published_time" content="2019-11-20T08:11:00+00:00"/>
    <meta property="og:title" content="Noul ministru al Finanțelor RISCĂ dosar penal: „La salariul de bugetar, e foarte greu să justifice averea de 1 mil. de euro”"/>
    <meta property="og:description" content="Vicepremierul Serghei Pușcuța, noul ministru al Finanțelor în Guvernul Chicu, este acuzat de îmbogățire ilicită și de faptul că a admis mai multe scheme de corupție, evaziune..."/>
  </head>
  <body>
    <article>
      <h1>Noul ministru al Finanțelor RISCĂ dosar penal: „La salariul de bugetar, e foarte greu să justifice averea de 1 mil. de euro”</h1>
      <address>
        <time datetime="2019-11-20T08:11:00+00:00">20 Nov 2019, 08:11</time>
      </address>
      <p>Vicepremierul Serghei Pușcuța, noul ministru al Finanțelor în Guvernul Chicu, este acuzat de îmbogățire ilicită și de faptul că a admis mai multe scheme de corupție, evaziune fiscală și protecționism în calitate de șef al Serviciului Fiscal de Stat.</p>
      <p>Acuzațiile au fost lansate, astăzi, de președintele Comisiei securitate națională, apărare și ordine publică, Chiril Moțpan.</p>
      <p>Potrivit lui Moțpan, Serghei Pușcuța a reușit să adune o avere impresionantă, printre care se numără și 500 de hectare de teren.</p>
      <p>Doar între anii 2015 - 2018, Pușcuța a achiziționat 470 de hectare de terenuri agricole în raionul Drochia, între care 189 de hectare au fost vândute către persoane terțe, iar circa 150 de hectare au fost achiziționate de cumnatul său, Eduard Ababii, fost judecător la Curtea de Apel Bălți și actualul membru al Curții Constituționale.</p>
      <p>„Terenurile familiei Pușcuța sunt date în arendă, aducând un venit anual de toată frumusețea. Ultima achiziție este un teren de 5 hectare în satul Cubolta, r. Sângerei. La salariul de bugetar, i-ar veni foarte greu să justifice proprietățile obținute care se ridică la un milion de euro”, a declarat Chiril Moțpan.</p>
      <p>Totodată, potrivit informațiilor de care dispune Comisia securitate națională, Serghei Pușcuța, în calitate de șef al SFS din 22 februarie 2016, a promovat în funcții importante mai multe persoane loiale, inclusiv doi fini de cununie.</p>
      <p>Mai mult, președintele Comisiei securitate națională acuză că există zeci de firme care au beneficiat de un tratament preferențial din partea FISC-ului, fapt care a prejudiciat bugetul de stat cu miliarde de lei.</p>
      <p>„În privința unor funcționari, procurorii anticorupție au intentat dosare penale pentru îmbogățire ilicită și abuz în serviciu”, a mai spus Moțpan.</p>
      <p>Chiril Moțpan a anunțat că materialele deținute de Comisia securitate națională, apărare și ordine publică, care conțin informații în mare parte secretizate, au fost trimise la Procuratura Generală.</p>
      <p>Totodață, Moțpan spune că aceste informații i-au fost prezentate președintelui Parlamentului, Zinaida Greceanâi, înainte de învestirea Guvernului Chicu. „Sunt materiale șocante, eu nu v-am spus foarte multe detalii”, a adăugat șeful Comisiei securitate națională.</p>
      <p>Serghei Pușcuța nu a comentat deocamdată acuzațiile lui Chiril Moțpan.</p>
    </article>
  </body>
</html>