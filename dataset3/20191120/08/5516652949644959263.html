<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426159/sthn-exodo-kai-oi-argentinoi-apo-ton-diagora"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-20T08:22:53+00:00"/>
    <meta property="og:title" content="Στην έξοδο και οι Αργεντίνοι απο τον Διαγόρα"/>
    <meta property="og:description" content="Oι Αργεντίνοι Ναβαλόν και Παρέχο είναι πολύ πιθανό να αποτελέσουν τους επόμενους ποδοσφαιριστές που θα αποτελέσουν παρελθόν από την ομάδα του Διαγόρα."/>
  </head>
  <body>
    <article>
      <h1>Στην έξοδο και οι Αργεντίνοι απο τον Διαγόρα</h1>
      <h2>Παρέχο και Ναβαλόν δεν έχουν κατορθώσει να μπουν στο κλίμα της ομάδας και όλα δείχνουν ότι το πιθανότερο είναι να υπάρξει διακοπή της συνεργασίας. Σήμερα αρχίζει η προετοιμασία ενόψει Αιγάλεω</h2>
      <address>
        <time datetime="2019-11-20T08:22:53+00:00">20 Nov 2019, 08:22</time>
      </address>
      <p>
        <b>Oι Αργεντίνοι Ναβαλόν και Παρέχο είναι πολύ πιθανό να αποτελέσουν τους επόμενους ποδοσφαιριστές που θα αποτελέσουν παρελθόν από την ομάδα του Διαγόρα.</b>
      </p>
      <p>Και οι δυο, μένουν συνεχώς εκτός 18αδας και όλα δείχνουν ότι δεν θα έχουν μακρύ μέλλον στην ομάδα του νησιού μας. Αν και οι δυο είχαν δείξει καλά στοιχεία στην περίοδο της προετοιμασίας και στα φιλικά παιχνίδια, εντούτοις όταν ξεκίνησαν οι επίσημες υποχρεώσεις έδειξαν ότι δεν μπόρεσαν να μπουν ποτέ στο κλίμα της ομάδας με αποτέλεσμα να μην υπολογίζονται καθόλου από τον προπονητή Πέτρο Ρουτζιέρη. Οι πληροφορίες αναφέρουν ότι η διοίκηση εξετάζει πολύ σοβαρά το ενδεχόμενο να προχωρήσει στη λύση της συνεργασίας, κάτι που θα ξεκαθαρίσει οριστικά το αμέσως επόμενο διάστημα.</p>
      <p><b>Αρχίζει η προετοιμασία ενόψει Αιγάλεω</b><br/>Κατά τα αλλά, σήμερα ουσιαστικά ξεκινάει η προετοιμασία για το δεύτερο συνεχόμενο εκτός έδρας παιχνίδι του Διαγόρα, την προσεχή Κυριακή απέναντι στο Αιγάλεω στο πλαίσιο της 9ης αγωνιστικής της Football League. Οι «κυανέρυθροι» μετά το ρεπό που πήραν χθες, επιστρέφουν στις προπονήσεις. Το παιχνίδι αναμένεται να είναι πολύ δύσκολο απέναντι σε μια ομάδα που είναι χαμηλά στη βαθμολογία και «καίγεται» για τους βαθμούς της νίκης. Ο Διαγόρας από τη δική του πλευρά θέλει να …ρεφάρει την ήττα της Νεάπολης και για τον λόγο αυτό αναμένεται να πάει …διαβασμένος στο Αιγάλεω θέλοντας να μπλοκάρει τα ατού των αντιπάλων και να κάνει το «διπλό» που ασφαλώς θα είναι πολύ σημαντικό ενόψει της συνέχειας.</p>
      <p><b>Με τον κόσμο στο πλευρό του</b><br/>Με τους φιλάθλους του αναμένεται να αγωνιστεί στο Αιγάλεω ο Διαγόρας. Και αυτό διότι ο Σύνδεσμος Οργανωμένων Φιλάθλων «Θύρα 6» διοργανώνει εκδρομή για το Αιγάλεω. Σύμφωνα μάλιστα με όσα έγιναν γνωστά, υπάρχει αυξημένο ενδιαφέρον από τον κόσμο προκειμένου να βρεθεί στις εξέδρες του Αιγάλεω.</p>
    </article>
  </body>
</html>