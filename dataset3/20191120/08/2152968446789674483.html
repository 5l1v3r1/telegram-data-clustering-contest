<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/20/djonsyn-obeshta-byrz-brexit-korbin-nova-sdelka-i-referendum.430187"/>
    <meta property="og:site_name" content="Dnes.bg"/>
    <meta property="article:published_time" content="2019-11-20T08:01:00+00:00"/>
    <meta property="og:title" content="Джонсън обеща бърз Brexit, Корбин - нова сделка и референдум"/>
    <meta property="og:description" content="Двамата се сблъскаха в тв дебат | Dnes.bg"/>
  </head>
  <body>
    <article>
      <h1>Джонсън обеща бърз Brexit, Корбин - нова сделка и референдум</h1>
      <h2>Двамата се сблъскаха в тв дебат</h2>
      <address><time datetime="2019-11-20T08:01:00+00:00">20 Nov 2019, 08:01</time> by <a rel="author" href="https://www.dnes.bg/author/217" target="_blank">Александър Попов</a></address>
      <p>Британският премиер Борис Джонсън увеличи залога в своите предизборни обещания, като заяви, че само той е в състояние да изведе Великобритания бързо от Европейския съюз. Той пое този ангажимент в телевизионен дебат с лидера на опозиционната Лейбъристка партия Джереми Корбин по британската телевизия Ай Ти Ви, съобщи Ройтерс и БТА.</p>
      <p>След едночасовия дебат проучванията показаха, че зрителите са разделени по въпроса кой от двамата е излязъл победител. Според 51 процента това е Джонсън, а според 49 процента - Корбин. Анализатори коментираха, че този резултат е по-скоро в полза на лейбъристкия лидер, който изостава в социологическите проучвания.</p>
      <p>И двамата лидери се опитаха да подкопаят позицията на другия в първия подобен дебат преди общите избори на 12 декември, свикани от Джонсън в опит да преодолее безизходицата около Брекзит, която вреди на позицията на Великобритания в света и на петата най-голяма световна икономика.</p>
      <p>"Ние сигурно ще излезем от ЕС на 31 януари, защото имаме сделка. Всичко е готово", заяви Джонсън.</p>
      <p>Британският премиер обещава да приложи сделката, която договори с Брюксел, и да изведе Великобритания от Съюза до 31 януари. Той се ангажира да спази срока до 2020 г. за постигане на търговско споразумение за дългосрочните отношения на страната с ЕС.</p>
      <p>Корбин обаче каза, че вместо бързина Джонсън обещава още години на преговори, за да осигури търговска сделка в канадски стил, в която, според него, правителството планира да продаде общественото здравеопазване. Джонсън отхвърли това обвинение.</p>
      <p>"Мисълта, че сделката на министър-председателя Борис Джонсън може да бъде прокарана и приключена до края на януари, е направо безсмислица", заяви Корбин.</p>
      <p>Лидерът на лейбъристите иска да договори нова сделка за излизане от ЕС и да я постави на референдум в рамките на шест месеца заедно с оставането в Съюза като възможен избор. По време на дебата Корбин каза, че ще уважи резултата от такъв референдум, какъвто и да бъде той.</p>
      <p>Джонсън отвърна на Корбин, като го атакува за отказа му да каже дали ще се обяви за напускане или за оставане в ЕС на бъдещ референдум.</p>
      <p>Социологическите проучвания дават на Консервативната партия преднина от почти 18 процентни пункта пред лейбъристите, но резултатът е трудно да бъде предсказан заради различните съюзи и договорености и от двете страни на спора около Brexit.</p>
      <related>
        <h4>Още по темата</h4>
        <a href="https://www.dnes.bg/world/2019/11/17/imigracionni-politiki-sled-brexit-torite-iskat-nai-sposobnite-rabotnici.429929"/>
        <a href="https://www.dnes.bg/eu/2019/11/14/briuksel-pogna-london-che-ne-mu-dava-komisar.429688"/>
        <a href="https://www.dnes.bg/eu/2019/11/12/britanci-bogatashi-gotovi-da-si-trygnat-ako-korbin-specheli-vota.429363"/>
        <a href="https://www.dnes.bg/eu/2019/11/05/korbin-za-politikata-na-djonsyn-tacherizym-na-steroidi.428679"/>
      </related>
    </article>
  </body>
</html>