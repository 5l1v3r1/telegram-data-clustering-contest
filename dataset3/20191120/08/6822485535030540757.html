<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829026.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T08:56:00+00:00"/>
    <meta property="og:title" content="سخنگوی دولت: گفته بودم اغتشاشات بیش از دو روز دوام نخواهد داشت"/>
    <meta property="og:description" content="به گزارش ایرنا، علی ربیعی ‏دستیار ارتباطات اجتماعی رییس جمهوری و سخنگوی دولت گفت: هدف طرح حمایت معیشتی با مدیریت مصرف سوخت، نه جبران کسری بودجه‌ دولت، که جبران کسریِ حمایت از معیشت مردم، به ویژه اقشار کمتربرخوردار است."/>
  </head>
  <body>
    <article>
      <h1>سخنگوی دولت: گفته بودم اغتشاشات بیش از دو روز دوام نخواهد داشت</h1>
      <address>
        <time datetime="2019-11-20T08:56:00+00:00">20 Nov 2019, 08:56</time>
      </address>
      <p>علی ربیعی با بیان اینکه گفته بودم پدیده اغتشاشات بیش از دو روز دوام نخواهد داشت گفت: جفای خشونت‌ها و اغتشاش‌های خیابانی این است که صدای اعتراض مدنی را به حاشیه می‌برد.</p>
      <p>به گزارش ایرنا، علی ربیعی ‏دستیار ارتباطات اجتماعی رییس جمهوری و سخنگوی دولت گفت: هدف طرح حمایت معیشتی با مدیریت مصرف سوخت، نه جبران کسری بودجه‌ دولت، که جبران کسریِ حمایت از معیشت مردم، به ویژه اقشار کمتربرخوردار است.</p>
      <p>ربیعی بامداد چهارشنبه افزود: من در نشست سخنگویی گفتم پدیده اغتشاشات بیش از دو روز دوام نخواهد داشت. احساس کردم مرزبندی میان اعتراض مدنی و خشونت ضد مردمی تعمیق شده است.</p>
      <p>وی با تاکید بر اینکه جفای خشونت‌ها و اغتشاش‌های خیابانی این است که صدای اعتراض مدنی را به حاشیه می‌برد، گفت: این حاشیه‌رانی، خواست بدخواهان ایران و تروریست‌ها است.</p>
      <p>دستیار ارتباطات اجتماعی رییس جمهوری اظهار داشت: دوگانه اعتراض یا اغتشاش، دوگانه گفت‌وگوی اجتماعی یا خشونت است‌ اولی سبب پویش و دومی عامل فرسایش است. نخبگان، انجمن‌های علمی و احزاب می‌توانند پیشرو گفت‌وگو باشند. دست همه اهل گفت‌وگو را می‌فشاریم.</p>
      <p>سخنگوی دولت گفت:‌ حدود ۶۰ درصد خانوارهای ایران خودرو شخصی ندارند و مصرف بخش بزرگی از خودروداران روستایی و شهرهای کوچک هم زیر 60 لیتر در ماه است. این طرح به نفع هر دو این ‌گروه‌ بزرگ است که اکثر شهروندان ایرانند. هموطنان‌مان به خصوص این دو گروه، به مرور زمان، آثار مثبت آن را خواهند دید.</p>
    </article>
  </body>
</html>