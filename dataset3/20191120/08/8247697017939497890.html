<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://iauto.lv/zinas/pasaule/33270-kia-parada-sportiska-fastbeka-k5-attelus-foto"/>
    <meta property="og:site_name" content="iAuto"/>
    <meta property="article:published_time" content="2019-11-20T08:21:00+00:00"/>
    <meta property="og:title" content="Kia parāda sportiskā fastbeka K5 attēlus (+ FOTO)"/>
    <meta property="og:description" content="Kia atklāj jaunā Korejas tirgum domātā ‘fastback’ tipa sedana K5 attēlus"/>
  </head>
  <body>
    <article>
      <h1>Kia parāda sportiskā fastbeka K5 attēlus (+ FOTO)</h1>
      <address><time datetime="2019-11-20T08:21:00+00:00">20 Nov 2019, 08:21</time> by <a rel="author">Kia Motors</a></address>
      <p>Kia atklāj jaunā Korejas tirgum domātā ‘fastback’ tipa sedana K5 attēlus</p>
      <p>Kia Motors publicējis pilnībā jaunā Kia K5 sedana attēlus, modeļa specifikācija paredzēta Korejas tirgum. K5 piedāvā svaigu un inovatīvu skatu uz sedanu segmentu, kā arī demonstrē Kia jauno un drosmīgo dizaina virzienu.</p>
      <p>Jaunais Kia K5 uzrunā ar savu sportisko, moderno un drosmīgo raksturu. Auto priekšpusē izvietots Kia raksturīgais jaunais “tīģera deguns”, tā apjomīgais, trīsdimensionālais dizains integrē ventilācijas restes un priekšējos lukturus vēl organiskāk nekā citos modeļos. Restīšu struktūra modelēta pēc līdzības ar haizivs ādas strukūru, bet lukturiem piešķirts īpašs “sirdspukstu” motīvs, tā nodrošinot elegantu un dinamisku izskatu. K5 jaunie priekšējie lukturi izstaro īpašu plūstošu dienasgaismu.</p>
      <p>Virs restēm izvietots izteikti konturēts motora pārsegs un raksturīgais zemais priekšējais bamperis, uzsverot automašīnas priekšpuses gludās līnijas un nodrošinot K5 stabilitāti uz ceļa.</p>
      <p>K5 profila muskulatūra ir vairāk izteikta nekā priekšgājējam, to nodrošina viegls sašaurinājums viduslīnijā starp riteņu arkām. Šis raksturīgais ieliekums vizuāli pagarina auto, savukārt hromētā līnija virs spēkrata jaunajiem bezietvaru logiem piešķir lielāku dramatismu tā nogludinātajai fastback jumta līnijai.</p>
      <p>Jaunais K5 ir garāks un platāks nekā tā priekšgājējs. Jaunā modeļa garums ir palielināts par 50 mm, sasniedzot 4 905 mm, bet platums par 25 mm, sasniedzot 1 860 mm. Riteņu bāze ir palielināta līdz 2 850 mm, nodrošinot stabilu braukšanas stilu. 20 mm augstuma samazinājums palīdz radīt zemo un sportisko profilu.</p>
      <p>K5 aizmugurē ir jaunie kombinētie lukturi, kas nodrošina sportisku siluetu, ko vēl vairāk atspoguļo trīsdimensionālais K5 aizmugures spārnu dizains. Arī unikālajās aizmugures gaismās atbalsojas tas pats “sirdspukstu” motīvs, kas priekšpusē, bet hromētā līnija, ierāmējot jumta izliekumu, turpinās ap aizmugures logu, eleganti apvienojot sānu un aizmugures dizainu.</p>
      <p>K5 būs pieejams ar 19, 18, 17 vai 16 collu alumīnija diskiem spīdīgi melnā, tumši pelēkā vai gaiši pelēkā krāsā.</p>
      <p>Jaunās paaudzes K5 Korejas tirgū būs jau decembrī.</p>
      <figure>
        <img src="https://iauto.lv/_mm/i/20191120/33270_1e06510c57b.jpg"/>
      </figure>
      <figure>
        <img src="https://iauto.lv/_mm/i/20191120/33270_27f5fda9f96.jpg"/>
      </figure>
      <figure>
        <img src="https://iauto.lv/_mm/i/20191120/33270_3918ea6da6a.jpg"/>
      </figure>
    </article>
  </body>
</html>