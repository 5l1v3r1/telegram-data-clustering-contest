<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/recept/gombas-paprikas-csirkemell/"/>
    <meta property="og:site_name" content="FEMINA"/>
    <meta property="article:published_time" content="2019-11-20T08:48:21+00:00"/>
    <meta property="og:title" content="Gombával és paprikával sült omlós csirkemell: ínyenc fogás 30 perc alatt"/>
    <meta property="og:description" content="Ha gyorsan készítenél egy igazán izgalmas főételt, ne habozz kipróbálni a gombás, paprikás csirkemellet!"/>
  </head>
  <body>
    <article>
      <h1>Gombával és paprikával sült omlós csirkemell: ínyenc fogás 30 perc alatt</h1>
      <h2>Ha gyorsan készítenél egy igazán izgalmas főételt, ne habozz kipróbálni a gombás, paprikás csirkemellet!</h2>
      <address><time datetime="2019-11-20T08:48:21+00:00">20 Nov 2019, 08:48</time> by <a rel="author">Papp Cecília</a></address>
      <p>Csirkemell, paprika és gomba: három nagy kedvenc is kerül a serpenyőbe. Kifejezetten jól jön a megszokott csirkés ételek után egy kis változatosság. Gyors vacsora vagy akár hétvégi főfogás is lehet. Ha bírod a csípőset, chilit is tegyél a húsra. A bortól még zamatosabbá válik a nagyszerű egytálétel. </p>
      <h3>Gombás-paprikás csirkemell</h3>
      <h3>Hozzávalók 4 személyre:</h3>
      <ul>
        <li>50 dkg csirkemell</li>
        <li>20 dkg gomba</li>
        <li>3 db paprika</li>
        <li>2 dkg fokhagyma</li>
        <li>1 dl fehérbor</li>
        <li>1 fej vöröshagyma</li>
        <li>petrezselyem</li>
        <li>só</li>
        <li>bors</li>
        <li>olaj</li>
      </ul>
      <hr/>
      <ul>
        <li>Előkészítési idő:<b> 10 perc</b></li>
        <li>Elkészítési idő: <b>20 perc</b></li>
      </ul>
      <hr/>
      <h3>Elkészítés:</h3>
      <p>A csirkemellet mosd meg, törölgesd szárazra, és vágd is kisebb kockákra. A vöröshagymát hámozd meg, és aprítsd fel. A paprikát karikázd fel, a gombát pucold meg, és szeld fel. Hevíts kevés olajat, és dobd bele a vöröshagymát, majd pirítsd pár percig. Tedd hozzá a zúzott fokhagymát is, azzal is süsd egy kicsit. Rakd bele a csirkemelldarabokat, kevergesd fehéredésig, majd szórd meg sóval, borssal, bazsalikommal. Tedd hozzá a paprikát és a gombát, és locsold meg a borral. Süsd-párold addig, amíg a hús és a zöldségek megpuhulnak. A végén még aprított petrezselyemmel is szórd meg. <br/><b><a href="https://sobors.hu/receptek/mezes-mustaros-csirkemell-recept-1/">A csirkemell mézes-mustáros pácban</a></b> is kitűnő, és biztosan nem szárad ki. </p>
    </article>
  </body>
</html>