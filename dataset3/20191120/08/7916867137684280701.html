<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134809-isimintinas-vakaras-los-andzele-lebrono-sou-vainikuotas-trimis-istoriniais-pasiekimais.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-20T08:03:00+00:00"/>
    <meta property="og:title" content="Įsimintinas vakaras Los Andžele: LeBrono šou vainikuotas trimis istoriniais pasiekimais"/>
    <meta property="og:description" content="Los Andželo „Lakers“ (12-2) Nacionalinėje krepšinio asociacijoje (NBA) šventė eilinę pergalę, o LeBronas Jamesas vėl pateko į šios lygos metraščius. LeBrono ir Anthony Daviso vedami „Lakers“ namuose 112:107 (33:28, 30:25, 30:34, 19:20) palaužė Oklahomos „Thunder“ (5-9) pasipriešinimą, kuri kol kas pralaimėjo visus 6 išvykos mačus. Jamesas per 37 minutes pelnė 25 taškus (8/16 dvit., 2/5 trit., 3/5 baudos), atkovojo 11 ir perėmė 2 ..."/>
  </head>
  <body>
    <article>
      <h1>Įsimintinas vakaras Los Andžele: LeBrono šou vainikuotas trimis istoriniais pasiekimais</h1>
      <address>
        <time datetime="2019-11-20T08:03:00+00:00">20 Nov 2019, 08:03</time>
      </address>
      <p>Nuotr.: AP-Scanpix</p>
      <figure>
        <a href="https://www.basketnews.lt/paveikslelis-207243-any1000x1000.jpg">
          <img src="https://www.basketnews.lt/paveikslelis-207243-any630x500.jpg"/>
        </a>
      </figure>
      <p>Nuotr. AP-Scanpix</p>
      <p>Los Andželo „Lakers“ (12-2) Nacionalinėje krepšinio asociacijoje (NBA) šventė eilinę pergalę, o LeBronas Jamesas vėl pateko į šios lygos metraščius.</p>
      <p>LeBrono ir Anthony Daviso vedami „Lakers“ namuose <b>112:107</b> (33:28, 30:25, 30:34, 19:20) palaužė Oklahomos „Thunder“ (5-9) pasipriešinimą, kuri kol kas pralaimėjo visus 6 išvykos mačus.</p>
      <p>Jamesas per 37 minutes pelnė 25 taškus (8/16 dvit., 2/5 trit., 3/5 baudos), atkovojo 11 ir perėmė 2 kamuolius, atliko 10 rezultatyvių perdavimų bei suklydo 7 kartus.</p>
      <p>LeBronas pagal sužaistų minučių skaičių pakilo į penktąją vietą tarp visų laikų NBA krepšininkų. „Lakers“ žvaigždė yra sužaidęs 56,775 minutes ir taip aplenkė San Antonijaus „Spurs“ legendą Timą Duncaną, kuris per savo karjerą sužaidė 56,742 minutes.</p>
      <p>Tai taip pat buvo pirmasis Jameso trigubas dublis prieš „Thunder“ klubą, o tai leido jam tapti pirmuoju krepšininku NBA istorijoje, surinkusiu trigubą dublį prieš visas lygos komandas.</p>
      <p>Galų gale, Jamesas šiąnakt suklydo 7 kartus ir tapo daugiausiai klaidų NBA istorijoje padariusiu žaidėju. LeBrono sąskaitoje šiuo metu yra 5075 klaidos, o į antrąją vietą nustumto Karlo Malone‘o – 5074.</p>
      <p>Ketvirtojo kėlinio viduryje Deonte Burtonas pataikė dvitaškį, Danilo Gallinari – tritaškį ir „Thunder“ deficitą sumažino iki 6 taškų (98:104). Vis tik Davisas surinko 4 taškus paeiliui, Jamesas smeigė tritaškį ir, likus kiek daugiau nei 3 minutėms, „Lakers“ pirmavo 109:98.</p>
      <p>Vis tik „Thunder“ nenuleido rankų. Gallinari realizavo baudų metimus, Nerlensas Noelis įkrovė iš viršaus, o Shai Gilgeous-Alexanderis pelnė taškus su pražanga ir, likus pusantros minutės, svečiai nurėžė atsilikimą iki 4 taškų (105:109).</p>
      <p>Gallinari realizavo dar dvi baudas, bet prasidėjus paskutinei minutei šeimininkams gaivų oro gurkšnį suteikė Kentavious Caldwellas-Pope‘as, kuris pataikė iš toli – 112:107. Būtent šis metimas įtvirtino pergalę.</p>
      <p>
        <i>Netrukus papildysime.</i>
      </p>
    </article>
  </body>
</html>