<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/oikonomia/ayksisi-poliseon-gia-tin-mars-elladas/2919519/"/>
    <meta property="og:site_name" content="Newsit.gr"/>
    <meta property="article:published_time" content="2019-11-20T08:28:36+00:00"/>
    <meta property="og:title" content="Αύξηση πωλήσεων για την Mars Ελλάδας"/>
    <meta property="og:description" content="Αύξηση των πωλήσεων της τάξης του 9% καταγράφει την τρέχουσα χρήση η Mars Ελλάδος, καθώς η ζήτηση για τις σοκολάτες, τις τσίχλες, τα είδη διατροφής και τις ζωοτροφές που περιλαμβάνει η γκάμα των προϊόντων της, έχει αυξηθεί από την αρχή του χρόνου, σε αντίθεση με το 2018, που αποτέλεσε μία δύσκολη χρονιά για την εταιρεία, καθώς οι πωλήσεις μειώθηκαν κατά 8%."/>
  </head>
  <body>
    <article>
      <h1>Αύξηση πωλήσεων για την Mars Ελλάδας</h1>
      <h2>Αύξηση των πωλήσεων της τάξης του 9% καταγράφει την τρέχουσα χρήση η Mars Ελλάδος, καθώς η ζήτηση για τις σοκολάτες, τις τσίχλες, τα είδη διατροφής και τις ζωοτροφές που περιλαμβάνει η γκάμα των προϊόντων της, έχει αυξηθεί από την αρχή του χρόνου, σε αντίθεση με το 2018, που αποτέλεσε μία δύσκολη χρονιά για την εταιρεία, καθώς οι πωλήσεις μειώθηκαν κατά 8%.</h2>
      <address><time datetime="2019-11-20T08:28:36+00:00">20 Nov 2019, 08:28</time> by <a rel="author">Μαίρη Ι. Παπακωνσταντίνου</a></address>
      <p>Όπως ανέφερε η διοίκηση της εταιρείας, σε εκπροσώπους του Τύπου, η θετική πορεία των πωλήσεων οφείλεται σε μία σειρά ενεργειών, που αφορά όλες τις κατηγορίες στις οποίες δραστηριοποιείται. Στο πλαίσιο αυτό, οι πωλήσεις των έτοιμων γευμάτων που λάνσαρε από πέρυσι, κινούνται ανοδικά, καθώς, η εταιρεία έχει υιοθετήσει τις Αρχές της υγιεινής διατροφής. Φέτος επίσης, απέδωσαν οι προσπάθειες για να τοποθετήσει τα προϊόντα της τσίχλας σε όσο το δυνατόν περισσότερα σημεία πώλησης, καθώς αποτελεί προϊόν της «αυθόρμητης αγοράς», ενώ ανοδική είναι η ζήτηση και για τις σοκολάτες, που αποτελούν «σταθερή αξία» για τον όμιλο.</p>
      <p>Με ταχύτερους ωστόσο ρυθμούς, «τρέχει», η κατηγορία προϊόντων που απευθύνονται στα κατοικίδια, τόσο οι ζωοτροφές, όσο και τα προϊόντα για την προστασία των δοντιών. Όπως ειπώθηκε, οι τροφές για κατοικίδια, αποτελούν και το πιο δυνατό κομμάτι της εταιρείας, καθώς αφορούν το 45% επί του τζίρου της, ακολουθεί η σοκολάτα με 30% και το υπόλοιπο μερίδιο το μοιράζονται ισομερώς η τσίχλα και τα σκευάσματα φαγητού (ρύζι). Στη στρατηγική της εταιρείας αναφέρθηκε η Γεωργία Καρούντζου, Διευθύντρια Εταιρικών Σχέσεων, λέγοντας ότι στηρίζεται στο τρίπτυχο: Αξιοποίηση των νέων στάσεων της αγοράς, προώθηση εναλλακτικών προϊόντων με λιγότερη ζάχαρη και υψηλή ποιότητα σε όλες τις κατηγορίες.</p>
      <h3>Φιλική πολιτική για τα κατοικίδια</h3>
      <p>Η Mars, εξάλλου, αποτελεί μια εταιρεία που υποστηρίζει έμπρακτα τους φιλόζωους, καθώς, επιτρέπει στους εργαζόμενους να φέρνουν τα κατοικίδια στην εργασία τους, αφού όπως τόνισε ο γενικός διευθυντής της Mars Ελλάδος Jonas Victor Schauman «Θεωρούμε αντιπαραγωγικό να βρίσκονται μακριά από τις οικογένειές τους για ώρες». Αναφορικά με το εργασιακό περιβάλλον, η εταιρεία δίνει μεγάλη έμφαση στο να αισθάνονται οι εργαζόμενοι απόλυτα ευχαριστημένοι τις ώρες που εργάζονται. Στο πεδίο αυτό, έχει αποσπάσει σημαντικά βραβεία.</p>
      <p>Θυγατρική μιας αμερικάνικης πολυεθνικής που γράφει ιστορία 100 χρόνων, η Mars Ελλάδος, διατηρεί το προφίλ μιας οικογενειακής επιχείρησης, όπως και η πολιτική του ομίλου. Αξίζει να σημειωθεί ότι η Mars έχει στην Ελλάδα το κέντρο διοίκησης για την περιοχή της Ανατολικής Μεσογείου όπου ανήκουν η Ελλάδα, η Κύπρος, η Μάλτα, το Ισραήλ και η Παλαιστινιακή Αρχή. Στην Ελλάδα και την Κύπρο καταγράφεται το μισό του τζίρου της Mars East Med που πέρυσι έφτασε τα 85 εκατομμύρια ευρώ.</p>
      <p>Όσον αφορά τον όμιλο, πραγματοποιεί πωλήσεις 35 δισεκατομμυρίων το χρόνο, διαθέτει 125.000 συνεργάτες και αναπτύσσει δραστηριότητα σε 80 χώρες. Το 55% των πωλήσεων καταγράφεται στις ΗΠΑ και το 22% Ευρώπη με κράτη όπως η Γαλλία, η Ιταλία, η Ρωσία και το Ηνωμένο Βασίλειο να έχουν παραγωγικές μονάδες. Τα εμπορικά σήματα του ομίλου στον τομέα της σοκολάτας είναι Mars, Snickers, Twix, Bounty, M&amp;M’s και Maltesers, στο ρύζι και τις σάλτσες Uncle Ben’s, στις τσίχλες Orbit και 5, στις τροφές για κατοικίδια Royal Canin, Pedigree, Whiskas, Sheba, Cesar Nutro και Catisfactions, ενώ στις premium τροφές για κατοικίδια δραστηριοποιείται με τα Royal Cannin Hellas.</p>
    </article>
  </body>
</html>