<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.arimnews.co.il/education/30213"/>
    <meta property="og:site_name" content="ערים"/>
    <meta property="article:published_time" content="2019-11-20T08:54:57+00:00"/>
    <meta property="og:title" content="שמו של בית הספר הממ&quot;ד הדמוקרטי החדש ברחובות ייבחר בהליך דמוקרטי בין התלמידים וההורים"/>
    <meta property="og:description" content="אורות, בראשית, מעלה, אור חדש, או שבת אחים: אחד מהשמות האלה ייבחר בהליך דמוקרטי בין הורי ותלמידי בית הספר הממלכתי-דתי החדש ברחובות, כיאה לבית ספר עם מסלול דמוקרטי"/>
  </head>
  <body>
    <article>
      <h1>שמו של בית הספר הממ"ד הדמוקרטי החדש ברחובות ייבחר בהליך דמוקרטי בין התלמידים וההורים</h1>
      <h2>אורות, בראשית, מעלה, אור חדש, או שבת אחים: אחד מהשמות האלה ייבחר בהליך דמוקרטי בין הורי ותלמידי בית הספר הממלכתי-דתי החדש ברחובות, כיאה לבית ספר עם מסלול דמוקרטי</h2>
      <address><time datetime="2019-11-20T08:54:57+00:00">20 Nov 2019, 08:54</time> by <a rel="author">אלעד חיימוביץ'</a></address>
      <p>בבית הספר הממ"ד הדמוקרטי החדש ברחובות ניצלו את הצורך בבחירת שם לחגיגה של דמוקרטיה. בבית הספר הצומח 2 כיתות א׳, כיתה ב׳ וכיתה ג׳. מתחילת השנה ביה״ס עובר תהליכים של בניית קהילה ועבודה על תוכניות לימוד ייחודיות, כשגולת הכותרת היא המסלול הדמוקרטי.</p>
      <p>לקראת הבחירות האחרונות לכנסת, תלמידי בית הספר למדו על הליך הבחירות הדמוקרטיות והוסבר להם שגם בבית הספר ייערך תהליך של בחירת שם לבית הספר, כשכל אחד ואחת יוכלו להציע שם. התלמידים עקבו בתקופת הבחירות לכנסת אחרי ועדת הבחירות, הליך הגשת הרשימות ועד להצבעה ולתוצאות, במטרה ללמוד ולעשות הליך דומה בבית הספר עם בחירת השם. בין היתר הוקם תקנון לבחירות הכולל תאריכים ויעדים מדויקים, והוגשו כ-60 הצעות לוועדה בראשות ראש העיר רחמים מלול, אשר סיננה את ההצעות ובחרה ב-5 שמות שיתמודדו בבחירות דמוקרטיות ביום שישי השבוע: אורות, בראשית, מעלה, אור חדש, או שבת אחים. התלמידים מכינים "תעודות זהות" וכל תלמיד והורה יוכלו להגיע ולהצביע, כמובן רק עם תעודת זהות.</p>
      <p>זהר בלום, מ״מ ראש העיר ומחזיק תיק החינוך, אשר מלווה את בית הספר מרעיון הקמתו, יכריז על פתיחת הקלפיות. גם עובדי אגף החינוך בעירייה וחברי מועצת העיר הוזמנו להשתתף במהלך הבחירה. על פי התקנון, השם הנבחר יוכרז בבית הספר ביום שישי.</p>
      <p>ראש העיר רחמים מלול: "פתיחת בית ספר חדש בעיר היא התרחשות נדירה, ובפרט בית ספר פורץ דרך וחדשני כמו הממ"ד החדש עם המסלול הדמוקרטי. התייחסנו לבחירת השם בחרדת קודש. עשרות שמות נפלאים הוגשו על ידי ההורים והתלמידים והיה קשה לבחור כמה מביניהם. אין לי ספק שהשם שייבחר יבטא מסר חברתי וקהילתי חזק".</p>
      <p>מ"מ ראש העיר ומחזיק תיק החינוך, זהר בלום: "הממ"ד החדש הוא מסגרת ראשונה וייחודית במדינת ישראל, המשלבת מסלול דמוקרטי עם ממ"ד רגיל, וגם בבחירת השם עיריית רחובות הובילה מהלך לשיתוף ציבור בבחירת השם".</p>
      <p>מנהל בית הספר, אופיר ביכלר: "שמחנו לשתף את הקהילה ואת התלמידים וההורים והנהלת העיר בבחירת שם לבית הספר החדש בעיר. אני מודה לכל מי שהגיש שם שחשוב לו במסגרת התהליך. כל אחד מהשמות הסופיים מבטא ערך ומשמעות רבה עומדת מאחוריו. אני בטוח שהשם שייבחר יבטא את הרוח המיוחדת של בית הספר".</p>
    </article>
  </body>
</html>