<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%87%ce%b1%ce%bc%ce%b5%ce%bd%ce%b5%ce%90-%cf%84%ce%bf-%ce%b9%cf%81%ce%ac%ce%bd-%ce%b1%cf%80%cf%8e%ce%b8%ce%b7%cf%83%ce%b5-%cf%84%ce%bf%ce%bd-%ce%b5%cf%87%ce%b8%cf%81%cf%8c-%ce%bf%ce%b9-%ce%b4.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-20T08:29:29+00:00"/>
    <meta property="og:title" content="Χαμενεΐ: Το Ιράν απώθησε τον εχθρό, οι διαδηλώσεις δεν προέρχονταν από τον λαό"/>
    <meta property="og:description" content="Ο ανώτατος ηγέτης του Ιράν αγιατολάχ Αλί Χαμενεΐ δήλωσε την Τετάρτη ότι «ο εχθρός» απωθήθηκε έπειτα από αρκετές ημέρες κινητοποιήσεων που ξέσπασαν μετά την ανακοίνωση της αύξησης της τιμής της βενζίνης στη διάρκεια των οποίων σκοτώθηκαν πολλοί άνθρωποι."/>
  </head>
  <body>
    <article>
      <h1>Χαμενεΐ: Το Ιράν απώθησε τον εχθρό, οι διαδηλώσεις δεν προέρχονταν από τον λαό</h1>
      <address>
        <time datetime="2019-11-20T08:29:29+00:00">20 Nov 2019, 08:29</time>
      </address>
      <p>
        <b>Ο ανώτατος ηγέτης του Ιράν αγιατολάχ Αλί Χαμενεΐ δήλωσε την Τετάρτη ότι «ο εχθρός» απωθήθηκε έπειτα από αρκετές ημέρες κινητοποιήσεων που ξέσπασαν μετά την ανακοίνωση της αύξησης της τιμής της βενζίνης στη διάρκεια των οποίων σκοτώθηκαν πολλοί άνθρωποι.</b>
      </p>
      <p>«Απωθήσαμε τον εχθρό στην στρατιωτική αρένα. Απωθήσαμε τον εχθρό στον πολιτικό πόλεμο», τόνισε ο Χαμενεΐ στη διάρκεια τηλεοπτικού του διαγγέλματος αργά χθες Τρίτη, χωρίς ωστόσο να διευκρινίσει ποιος είναι αυτός «ο εχθρός».</p>
      <p>«Απωθήσαμε τον εχθρό στην αρένα του πολέμου ασφαλείας (…) τις τελευταίες ημέρες», πρόσθεσε, εκτιμώντας ότι οι διαδηλώσεις δεν διοργανώθηκαν από ένα λαϊκό κίνημα.</p>
      <p>«Οι πρόσφατες δράσεις ήταν πρόβλημα ασφαλείας, (δεν προέρχονταν) από τον λαό», σημείωσε ο ανώτατος ηγέτης του Ιράν. «Απωθήσαμε τον εχθρό».</p>
      <p>Η κρατική τηλεόραση, που σπάνια μεταδίδει εικόνες από τις διαδηλώσεις στο Ιράν, έδειξε εικόνες από μασκοφόρους νεαρούς άνδρες να συγκρούονται με τις δυνάμεις ασφαλείας.</p>
      <p>Το κίνημα διαμαρτυρίας ξέσπασε την Παρασκευή το βράδυ λίγες ώρες μετά την ανακοίνωση της αύξησης της τιμής της βενζίνης σε μια χώρα που πλήττεται από οικονομική κρίση.</p>
      <p>Ο ΟΗΕ ανακοίνωσε χθες Τρίτη ότι φοβάται πως «δεκάδες» άνθρωποι σκοτώθηκαν στη διάρκεια των διαδηλώσεων. Την ίδια ημέρα η Διεθνής Αμνηστία έκανε λόγο για 100 με 200 νεκρούς στο Ιράν, καταγγέλλοντας επίσης την προσφυγή των δυνάμεων της τάξης «σε θανάσιμη βία» εναντίον των «κυρίως ειρηνικών» διαδηλωτών.</p>
    </article>
  </body>
</html>