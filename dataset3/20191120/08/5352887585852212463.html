<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/ekonomika/ukis/spres-del-garantijos-nib-paskolai-klaipedos-naftai-1751137/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-20T08:43:00+00:00"/>
    <meta property="og:title" content="Spręs dėl garantijos NIB paskolai „Klaipėdos naftai“"/>
    <meta property="og:description" content="Reklama"/>
  </head>
  <body>
    <article>
      <h1>Spręs dėl garantijos NIB paskolai „Klaipėdos naftai“</h1>
      <address><time datetime="2019-11-20T08:43:00+00:00">20 Nov 2019, 08:43</time> by <a rel="author" href="https://www.ve.lt/autoriai/bns/" target="_blank">BNS</a></address>
      <p>Reklama</p>
      <p>
        <b>Vyriausybė trečiadienį svarstys valstybės garantiją už 135,5 mln. eurų Šiaurės investicijų banko (NIB) paskolą „Klaipėdos naftai“. Gavusi paskolą įmonė galės ilgesniam laikui paskirstyti Klaipėdos suskystintųjų gamtinių dujų (SGD) terminalo kaštus. </b>
      </p>
      <p>„Klaipėdos nafta“ ketina iš NIB 26 metams skolintis iki 135,5 mln. eurų su valstybės garantija. Paskola būtų skirta laivo-saugyklos „Independence“ išlaikymui, paskirstant kaštus iki 2044 metų. </p>
      <p>Energetikos ministras Žygimantas Vaičiūnas BNS sakė tikintis, kad iki metų pabaigos bus priimti visi sprendimai, reikalingi sumažinti vadinamąją terminalo saugumo dedamąją vartotojams nuo kitų metų sausio 1 dienos. </p>
      <p>„Jeigu yra pritariama Seime šiai valstybės garantijai, tarkime, iki gruodžio pradžios, pirmosiomis savaitėmis, tai tas tikslas įgyvendinti SGD dedamosios mažinimą ir kartu Vyriausybės tikslas sumažinti dujų terminalo išlaikymo kaštus bus tikrai įgyvendintas“, – sakė Ž. Vaičiūnas. </p>
      <p>„Neabejoju, kad turint Seimo pritarimą valstybės garantijai, šie susitarimai bus pasirašyti iki Naujųjų metų“, – pridūrė ministras, paklaustas, kada galėtų būti pasirašyta sutartis su NIB. </p>
      <p>Iki 2024 metų, kai baigsis laivo nuomos iš Norvegijos „Hoegh LNG“ sutartis, vadinamoji saugumo dedamoji sumažėtų po 27 mln. eurų kasmet. Tokia valstybės pagalba jau suderinta su Europos Komisija (EK).</p>
      <p>Reklama</p>
      <p>Kiek ji sumažėtų nuo 2024 metų, kai laivas būtų išpirktas, iki 2044 metų, neskelbiama. </p>
      <p>2018 metų pabaigoje skelbta, kad Klaipėdos SGD terminalo veiklos metinės sąnaudos siekia apie 66 mln. eurų per metus (be paskirtojo tiekimo), planuota jau nuo 2019 metų vidurio jas mažinti 23 mln. eurų iki 43 mln. eurų, 2024 metais – iki 40 mln. eurų, 2034 metais – iki 37 mln. eurų, o 2043 metais – iki 35 mln. eurų.</p>
      <p>„Klaipėdos naftos“ valdyba taip pat yra pavedusi įmonės vadovybei iki 2020 metų balandžio pabaigos su bankais susitarti dėl paskolos laivui-saugyklai įsigyti, taip pat turės būti suderinta valstybės pagalba su EK.</p>
      <p>Anksčiau skelbta, kad tam reikės skolintis dar 121-160 mln. eurų.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/ekonomika/ukis/nauji-tarifai-klaipedos-naftai-leidzia-mazinti-terminalo-dedamaja-1750293/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/kn-generaliniu-direktoriumi-tapo-darius-silenskis-1747744/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/lietuva/ministras-z-vaiciunas-apie-r-masiulio-santykius-su-valdanciaisiais-1747665/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ekonomika/sgd/i-klaipeda-plaukia-naujas-novatek-sgd-krovinys-1745287/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ekonomika/ukis/vtek-r-masiulis-galetu-vadovauti-klaipedos-naftai-1744278/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ekonomika/ukis/naujas-klaipedos-naftos-vadovas-kol-kas-nepaskirtas-1744221/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ekonomika/sgd/z-vaiciunas-sgd-terminalo-islaikymas-turetu-pigti-nuo-sausio-1743127/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ekonomika/sgd/i-klaipeda-plaukia-naujas-nedidelis-novateko-duju-krovinys-1742400/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>