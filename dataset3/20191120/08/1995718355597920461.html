<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152581-u-merii-lucka-vidchytaly-pereviznyka"/>
    <meta property="og:site_name" content="ВолиньPost"/>
    <meta property="article:published_time" content="2019-11-20T08:13:00+00:00"/>
    <meta property="og:title" content="У мерії Луцька «відчитали» перевізника"/>
    <meta property="og:description" content="У Луцькій міській раді незадоволені роботою «АТП №1», що обслуговує два маршрути – №11 та №19"/>
  </head>
  <body>
    <article>
      <h1>У мерії Луцька «відчитали» перевізника</h1>
      <address>
        <time datetime="2019-11-20T08:13:00+00:00">20 Nov 2019, 08:13</time>
      </address>
      <p>У Луцькій міській раді незадоволені роботою «АТП №1», що обслуговує два маршрути – №11 та №19.<br/><br/>Про це йшлося у середу, 20 листопада, під час засідання виконкому Луцькради.<br/><br/>Так, «АТП №1» здійснює перевезення пасажирів автобусами на маршрутах №№ 11, 19. В системі моніторингу щодня не відображаються 1-3 автобуси, що свідчить про відсутність працездатного обладнання в салонах транспортних засобів. <br/><br/>Виконання розкладу руху автобусами, що відображались в системі моніторингу, складає 86,73 % при нормі 95 %. Станом на сьогодні, за словами заступника мера Луцька <b>Григорія Недопада</b>, на маршруті №11 з 11 автобусів відображався в системі лише один, із 9-ти на маршруті №19 – 0.<br/><br/>До служби оперативного реагування «15-80», повідомив Недопад, за період з 1 до 15 листопада надійшло 39 звернень, із них 10 звернень стосувалися порушення розкладу руху; стану транспортних засобів, комфортності перевезень – 3 звернення; не зупинився – 8 звернень; культури обслуговування, взаємовідносини пасажира та водія – 2 звернення; порушення схеми руху – 6 звернень. <br/><br/>«Автобуси вийшли, система МАК не працює у потрібному режимі. Усі наші запитання відповідають, що люди звільнилися, відбуваються збої в системі. Те ж і з маршрутом №10», - відповів директор ПП «АТП №1» <b>Едуард Самчук</b>. Окрім того, каже Григорій Недопад, підприємство не обслуговує соціально необхідний маршрут №14. Едуард Самчук зауважив, що цей маршрут – збитковий, а на його утримання треба чималі гроші, однак зізнався, що це питання не аналізував, мовляв, й так «бачив». <br/><br/>Директор «АТП №1» також повідомив, що в автобусах не встановили валідатори і вважає, що АСОП принесе лише збитки. <br/><br/>«Для того й АСОП зараз впроваджується, щоб бачити, наскільки маршрут є збитковим, скільки пасажирів він перевозить, де, можливо, треба змінити рух маршруту тощо», - відзначив Григорій Недопад і додав, що з перевізниками, які не впроваджують нову систему оплати проїзду, розриватимуть договори. <br/><br/>Члени виконкому додали, якщо до грудня «АТП №1» введе електронний квиток, договір із ним не розриватимуть. <br/><br/>Насамкінець начальник управління транспорту та зв’язку <b>Володимир Степанов</b> наголосив, що система МАК працює, договір із «Візором» уклали. <br/><br/>«На мою думку, система МАК працює неналежним чином. Якщо у місті відображаються менше третини автобусів на маршрутах, то у мене є питання до тих, хто забезпечує діяльність системи. Тому частково можу погодитися з перевізником», - констатував член виконкому <b>Михайло Щур</b>. Тож управлінню транспорту доручили вивчити це питання.</p>
    </article>
  </body>
</html>