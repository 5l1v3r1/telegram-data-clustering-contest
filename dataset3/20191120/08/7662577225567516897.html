<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lidovky.cz/domov/prazska-policie-by-rada-testovala-technologii-rozpoznavani-obliceju-schvalit-to-musi-magistrat.A191120_085159_ln_domov_rkj"/>
    <meta property="og:site_name" content="Lidovky.cz"/>
    <meta property="article:published_time" content="2019-11-20T08:55:00+00:00"/>
    <meta property="og:title" content="Pražská policie chce testovat technologii rozpoznávání obličejů. Schválit to musí magistrát"/>
    <meta property="og:description" content="Vedení pražské policie požádalo magistrát, aby aktivoval na šesti místech v hlavním městě automatické rozpoznávání obličejů. Policie by tak mohla automatizovaně sledovat a zaznamenávat pohyb osob, které kamery zachytí, informoval ve středu server iROZHLAS.cz. Předseda bezpečnostní komise magistrátu Petr Hlubuček (STAN) uvedl, že jde o citlivou záležitost a Praha požádá o stanovisko Úřad pro ochranu osobních údajů."/>
  </head>
  <body>
    <article>
      <h1>Pražská policie chce testovat technologii rozpoznávání obličejů. Schválit to musí magistrát</h1>
      <address>
        <time datetime="2019-11-20T08:55:00+00:00">20 Nov 2019, 08:55</time>
      </address>
      <p>
        <mark>Praha </mark>
        <b> Vedení pražské policie požádalo magistrát, aby aktivoval na šesti místech v hlavním městě automatické rozpoznávání obličejů. Policie by tak mohla automatizovaně sledovat a zaznamenávat pohyb osob, které kamery zachytí, informoval ve středu server iROZHLAS.cz. Předseda bezpečnostní komise magistrátu Petr Hlubuček (STAN) uvedl, že jde o citlivou záležitost a Praha požádá o stanovisko Úřad pro ochranu osobních údajů.</b>
      </p>
      <p>Úřad na konci léta odmítl, aby se technologie rozpoznávání obličejů používala k identifikaci fotbalových chuligánů na stadionech. Podle ochránců údajů „nelze najít dostatečný právní důvod ke zpracování biometrických osobních údajů návštěvníků fotbalového utkání“, napsal <u><a href="https://www.irozhlas.cz/zpravy-domov/kamery-sledovani-praha-policie-zlocin-soukromi_1911200600_cib">server</a></u>.</p>
      <p>Kamery, které umí za pomoci speciálního softwaru rozlišovat obličeje, slouží policii při hledání pachatelů trestných činů či ztracených osob. Zároveň ale tato technologie vyvolává pochybnosti kvůli možnému zneužívání či nespolehlivosti.</p>
      <p>„V rámci komunikace s Magistrátem hlavního města Prahy pražská policie navrhla zamyslet se do budoucna nad možností otevření tématu ohledně systému rozpoznávání obličejů a jeho využitelnosti v rámci městského kamerového systému,“ sdělil serveru mluvčí pražské policie Jan Daněk. Nejde podle něj o pilotní projekt, ale o „otevření tohoto tématu k diskusi“.</p>
      <h3>Systém již funguje na letišti</h3>
      <p>Praha v minulých letech modernizovala svůj kamerový systém, kamery nyní umožňují záznam ve vysokém rozlišení a vidí i ve tmě.</p>
      <p>Podle nezávislé studie z letošního léta systém na rozpoznávání obličejů, testovaný v Londýně, chybně označil podezřelého v 81 procentech případů. Londýnská policie ale tvrdí, že se kamery spletou jen v jednom z tisíce případů. Například San Francisco použití takové technologie zakázalo z obavy z jejího zneužívání.</p>
      <p>O efektivitě systému pochybuje advokát Jan Vobořil, který se ve sdružení Iuridicum remedium věnuje ochraně soukromí. „Snižuje se počet trestných činů, tak proč se má zavádět automatické sledování občanů?“ řekl serveru iROZHLAS. Člen městské komise pro kamerový systém Oldřich Kužílek pokládá za potřebné, aby se podrobně vyjasnilo postavení městského kamerového systému. Nyní totiž není jasné, kdo je zpracovatelem údajů, jaké jsou účely kamerového sledování nebo jaký je osud získaných údajů, dodal.</p>
      <p>Nákladný a technicky náročný systém pro rozpoznávání obličejů už funguje na pražském Letišti Václava Havla. Na letišti je 145 kamer, které jsou schopny okamžitě porovnat zachycenou tvář s databází hledaných osob. Kamerový systém se stal loni předmětem diskusí při dopadení hledaných turistů z Nizozemska, kteří napadli v centru Prahy personál restaurace. Policisté tehdy systém nevyužili a na přítomnost hledaných turistů na letišti upozornili až svědci a ostraha letiště.</p>
    </article>
  </body>
</html>