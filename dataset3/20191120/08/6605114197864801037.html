<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/egyperces/exhumaljak-a-hires-francia-filozofus-holttestet-2041836/"/>
    <meta property="og:site_name" content="SZOLJON"/>
    <meta property="article:published_time" content="2019-11-20T08:56:00+00:00"/>
    <meta property="og:title" content="Exhumálják a híres francia filozófus holttestét"/>
    <meta property="og:description" content="Nagyon nem biztos, hogy Montaigne fekszik a bordeaux-i sírban."/>
  </head>
  <body>
    <article>
      <h6 class="kicker">NINCS NYUGALMA</h6>
      <h1>Exhumálják a híres francia filozófus holttestét</h1>
      <address>
        <time datetime="2019-11-20T08:56:00+00:00">20 Nov 2019, 08:56</time>
      </address>
      <h4>Felnyitják a héten Michel de Montaigne-nek (1533-1592) a bordeaux-i Akvitániai Múzeumban lévő sírját, hogy meggyőződjenek róla, valóban a francia humanista filozófus nyugszik-e benne, akinek a holttestét a századok során többször is áthelyezték.</h4>
      <p>„A kétségek tisztázása érdekében november 18. és 22. között régészeti műveletet hajtunk végre a bordeaux-i Akvitániai Múzeum alagsorában, Michel de Montaigne sírjánál” – tudatta hétfőn közleményben a délnyugat-franciaországi város, amelynek Montaigne hajdan a polgármestere volt.</p>
      <p>A polgármesteri hivatal már szerdán számot ad az első felfedezésekről.</p>
      <p>A kutatásokat egy történészekből, régész-antropológusokból és egy paleogenetikusból álló bizottság irányítja. Átvizsgálják a sírt, kutatásokat folytatnak levéltárakban és genetikai elemzést végeznek a csontmaradványokon.</p>
      <blockquote>Michel de Montaigne koporsóját 1593-ban a jelenlegi múzeum helyén álló kolostor (Couvent des Feuillants) kápolnájában helyezték el.</blockquote>
      <p>1802-től a kolostorban a Királyi Gimnázium kapott helyet, amelynek a kápolnájában 1871-ig őrizték a koporsót, amikor az épületet tűzvész pusztította el. A filozófus maradványait ekkor a bordeaux-i Chartreuse temetőben helyezték el átmenetileg.</p>
      <p>Az eredeti helyére – ahol akkor már az egyetem bölcsészet- és természettudományi kara állt, majd jelenleg az Akvitániai Múzeum épülete található – 1886-ban szállították vissza a maradványokat. Azóta vannak kétségek a maradványok azonosságát illetően. Tavaly két kis lyukat fúrtak a filozófus feltételezett sírjába. A lebocsátott minikamerával egy fakoporsót, emberi maradványokat és egy Michel de Montaigne nevét viselő aranyozott réztáblát láttak.</p>
      <p>„Ezek a komoly jelek ismét felébresztették a szakértők kíváncsiságát, akik</p>
      <blockquote>eldöntötték, hogy lezárják a nyitott kérdéseket: azonosítják a koporsóban lévő maradványokat és a sír alsó részében elhelyezett koponyát, és feltárják a sírhely történetét”</blockquote>
      <p>– közölte a város, amelynek Montaigne 1581 és 1585 között volt a polgármestere.</p>
      <p>Michel Eyquem de Montaigne földesúr, városatya, diplomata, utazó volt, aki tevékenyen részt vett a vallásháborúk dúlta kora társadalmi és politikai életében. Író-gondolkodóként fő műve az Esszék.</p>
    </article>
  </body>
</html>