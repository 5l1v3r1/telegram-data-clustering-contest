<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/dunya-haberleri/pentagon-abdnin-cekilmesi-ve-turkiyenin-operasyonu-isidi-guclendirdi-1388951"/>
    <meta property="og:site_name" content="Karar.com"/>
    <meta property="article:published_time" content="2019-11-20T08:10:00+00:00"/>
    <meta property="og:title" content="Pentagon: ABD'nin çekilmesi ve Türkiye'nin operasyonu IŞİD'i güçlendirdi"/>
    <meta property="og:description" content="Pentagon'un hazırladığı IŞİD raporunda,"/>
  </head>
  <body>
    <article>
      <h1>Pentagon: ABD'nin çekilmesi ve Türkiye'nin operasyonu IŞİD'i güçlendirdi</h1>
      <address>
        <time datetime="2019-11-20T08:10:00+00:00">20 Nov 2019, 08:10</time>
      </address>
      <p>
        <b>Pentagon'un hazırladığı IŞİD raporunda, "ABD’nin Suriye’nin kuzeydoğusundan çekilmesi ve Türkiye’nin operasyonu IŞİD’in yeniden örgütlenmesine olanak sağladı" denildi.</b>
      </p>
      <p>AFP'nin haberine göre raporda IŞİD'in "Batı'ya yeni saldırı hazırlığında olabileceği" de belirtiliyor.</p>
      <p>ABD Başkanı Donald Trump'ın Amerikan askerlerini bölgeden çektiğini açıklamasının ardından Türk Silahlı Kuvvetleri ile Suriyeli muhaliflerden oluşan 'Milli Ordu', 9 Ekim'de Suriye'nin kuzeydoğuna 'Barış Pınarı Harekâtı'nı başlattı.</p>
      <p>Trump daha sonra bir grup Amerikan askerinin bölgedeki petrol sahalarının güvenliğini sağlamak için bölgede kalacaklarını duyurdu.</p>
      <p>ABD Savunma Bakanlığı (Pentagon) Denetleme Dairesi'nin raporunda şu ifadeler var: "IŞİD, Türkiye'nin operasyonunu ve ardından Amerikan askerlerinin çekilmesini, Suriye'deki kabiliyetleri ile kaynaklarını yeniden yapılandırmak, ülke dışında saldırı düzenleme kapasitesini güçlendirmek için çıkarına kullandı."</p>
      <p>Pentagon'un bağımsız soruşturma birimi olarak faaliyet gösteren Denetleme Dairesi, 'IŞİD'in Batı'yı hedef almak ve dünya genelindeki 19 uzantısına ve ağına destek sağlamak için zaman ve alana sahip olabileceği' uyarısında bulundu.</p>
      <p>Raporda, ABD Savunma İstihbarat Ajansı'nın (DIA) sağladığı bilgiler kaynak gösterildi.</p>
      <p>DIA'ya atıfta bulunulan raporda 'IŞİD'in uzun vadede Suriye'de bazı nüfuz merkezlerinin kontrolünü yeniden sağlamaya ve dünya genelindeki izlerini genişletmeye çalışacağı' belirtildi.</p>
      <p>Rapora göre DIA, IŞİD lideri Ebubekir el Bağdadi'nin 26 Ekim'de ABD özel harekât timi tarafından öldürülmesinin de 'örgütün yeniden yapılanması üzerinde çok etkili olmayabileceğini' söyledi.</p>
      <related>
        <a href="https://www.karar.com/guncel-haberler/adanada-suriyeli-4-kardese-isid-operasyonu-1386229"/>
      </related>
      <related>
        <a href="https://www.karar.com/dunya-haberleri/isid-liderlerinden-el-bara-sisani-kievde-yakalandi-1385443"/>
      </related>
    </article>
  </body>
</html>