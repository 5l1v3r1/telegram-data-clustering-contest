<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/slatina/oseminte-umane-descoperite-camp-intr-o-localitate-olt-1_5dd4fd1a5163ec42713800a7/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-20T08:52:04+00:00"/>
    <meta property="og:title" content="Două cranii umane, găsite pe un câmp din Olt. Procurorii au cerut expertiză antropologică, dar şi ajutorul criminaliştilor IGPR"/>
    <meta property="og:description" content="Descoperire macabră pe un câmp dintr-o localitate olteană, făcută marţi, 19 noiembrie 2019, de  persoane care efectuau lucrări agricole: două cranii umane şi mai multe oase."/>
  </head>
  <body>
    <article>
      <h1>Două cranii umane, găsite pe un câmp din Olt. Procurorii au cerut expertiză antropologică, dar şi ajutorul criminaliştilor IGPR</h1>
      <address><time datetime="2019-11-20T08:52:04+00:00">20 Nov 2019, 08:52</time> by <a rel="author">Alina Mitran</a></address>
      <h4>Descoperire macabră pe un câmp dintr-o localitate olteană, făcută marţi, 19 noiembrie 2019, de  persoane care efectuau lucrări agricole: două cranii umane şi mai multe oase.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/slatina/o-femeie-scornicesti-disparut-urma-doua-zile-fiica-cerut-ajutor-112-1_5dd4e7d05163ec4271373997/index.html"/>
        <a href="https://adevarul.ro/locale/oradea/o-proaspata-mamica-murit-s-a-intors-medicul-familie-patit-tanara-1_5dd4db565163ec427136d871/index.html"/>
        <a href="https://adevarul.ro/locale/slatina/generatia-fermieri-romani-facultate-vor-lucreze-modern-ce-vazut-germania-e-wow-mult-mult-mai-decat-noi-1_5dd3eeea5163ec42712ef912/index.html"/>
      </related>
      <p><b>UPDATE:</b> Parchetul de pe lângă Tribunalul Olt a înregistrat în acest caz dosar de omor şi a efectuat, în cursul serii de marţi, 19 noiembrie 2019, primele cercetări la faţa locului, după ce persoanele care au făcut descoperirea în jurul orei 18:30 au anunţat Poliţia.</p>
      <p>„Ca urmare a aspectelor sesizate, o echipă operativă constituită din procurorul criminalist din cadrul Parchetului de pe lângă Tribunalul Olt şi comisari de poliţie din cadrul Serviciului Investigaţii Criminale Olt, s-au deplasat la locul indicat, iar în urma cercetării locului faptei au fost găsite mai multe oase şi fragmente osoase, precum şi două cranii.</p>
      <p>În urma examinării macroscopice, medicul legist din cadrul Serviciului de Medicină Legală Olt a apreciat că acestea sunt de natură umană.</p>
      <p>În continuarea anchetei s-a procedat la audierea de martori, respectiv a persoanelor care au găsit iniţial fragmentele osoase pe terenul agricol şi s-a dispus efectuarea unei expertize antropologice de către Institutul Naţional de Medicină Legală Bucureşti.“, au transmis reprezentanţii Parchetului de pe lângă Tribunalul Olt, menţionând că actele de urmărire penală se efectuează cu sprijinul Direcţiei de Investigaţii Criminale din cadrul I.G.P.R. Bucureşti şi Institutului de Criminalistă din cadrul  I.G.P.P.R Bucureşti.</p>
      <p>
        <b>Ştirea iniţială</b>
      </p>
      <p>Mai multe fragmente osoase care par a fi umane au fost descoperite pe un câmp din localitatea olteană Brâncoveni, în zona cunoscută drept „Odaia lui Soreaţă“, la 600-700 metri de satul Mărgheni. Cazul a fost preluat de Parchetul de pe lângă Tribunalul Olt. Procurorul şef Anca Anuţa a confirmat descoperirea şi faptul că autorităţile au fost anunţate în seara zilei de 19 noiembrie 2019, precizând că din concluziile preliminare ar fi vorba de rămăşiţele a două cadavre, fiind descoperite două cranii.</p>
      <hr/>
    </article>
  </body>
</html>