<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/20/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/el-as-telos-stin-asydosia-ton-xiliadon-klefton-tou-dromou/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-20T08:20:43+00:00"/>
    <meta property="og:title" content="ΕΛ.ΑΣ: Τέλος στην ασυδοσία των χιλιάδων «κλεφτών του δρόμου»"/>
    <meta property="og:description" content="Η αλλαγή της τελευταίας στιγμής στον Ποινικό Κώδικα που εξουδετερώνει ανεξέλεγκτους και υπότροπους «πορτοφολάδες» και τον «κλεφτοτουρισμό» της Αθήνας. Η χαρακτηριστική δήλωση του κ Χρυσοχοίδη."/>
  </head>
  <body>
    <article>
      <h1>ΕΛ.ΑΣ: Τέλος στην ασυδοσία των χιλιάδων «κλεφτών του δρόμου»</h1>
      <h2>Η αλλαγή της τελευταίας στιγμής στον Ποινικό Κώδικα που εξουδετερώνει ανεξέλεγκτους και υπότροπους «πορτοφολάδες» και τον «κλεφτοτουρισμό» της Αθήνας. Η χαρακτηριστική δήλωση του κ Χρυσοχοίδη.</h2>
      <address><time datetime="2019-11-20T08:20:43+00:00">20 Nov 2019, 08:20</time> by <a rel="author">Λαμπρόπουλος Βασίλης Γ.</a></address>
      <p>Αισιοδοξία για περιορισμό της εγκληματικότητας του «δρόμου» εκφράζουν αξιωματικοί της ΕΛ.ΑΣ ύστερα από καίρια αλλαγή, της «τελευταίας στιγμής», στον νέο ποινικό  κώδικα που πλέον  θα επιτρέπει την κακουργηματική δίωξη και την φυλάκιση μέχρι  δέκα έτη των εμπλεκόμενων σε  χιλιάδες κλοπές που σημειώνονται καθημερινά στην χώρα!</p>
      <p>Με τη ρύθμιση αυτή θα σταματήσει ο κύκλος της ατιμωρησίας περίπου 2000 ποινικών που εμπλέκονται σε τέτοιου είδους αδικήματα κι αφήνονταν αμέσως ελευθεροι. Κάτι  στο οποίο αναφέρθηκε και στην πρόσφατη συνέντευξής του στο «Βήμα της Κυριακής» ο υπουργός Δημόσιας Ταξης κ. <b>Μιχαλης Χρυσοχοΐδης, </b>ο οποίος είχε επισημάνει ότι «<i>γ</i><i>έμισαν ατιμώρητες σπείρες η Αθήνα και τα αστικά κέντρα</i>».  </p>
      <p>
        <a href="https://www.in.gr/2019/11/20/economy/paroxes-stin-teliki-eytheia-elafrynseis-gia-noikokyria/">Παροχές : Στην τελική ευθεία ελαφρύνσεις για νοικοκυριά</a>
      </p>
      <p>Κι όλα αυτά γιατί με τον  ποινικό κώδικα που είχε ψηφισθεί επί  κυβέρνησης ΣΥΡΙΖΑ φυλάκιση προβλεπόταν μόνο αν η αξία των κλοπιμαίων ήταν πάνω από 120.000  ευρω (σσ. δηλαδή σε σπάνιες περιπτώσεις). Η αλλαγή που είχε προωθηθεί αρχικά ήταν κακουργηματικές διώξεις  να υπάρχουν μόνο για τις διαρρήξεις σε σπίτια και καταστήματα. Όμως τελικώς στις αλλαγές που ψηφίσθηκαν προ μερικών ημερών στη Βουλή, προβλέπεται φυλάκιση και σε όσους οργανώνονται με σκοπό γενικά την τέλεση κλοπών. Αρα και τους «κλέφτες του δρόμου» που μπορεί να έχουν συλληφθεί μέχρι και 10-15 φορές  κι  επανέρχονταν μέχρι τώρα στην εγκληματική δράση…</p>
      <p>Κάθε χρόνο, λοιπόν, σε όλη τη χώρα καταγράφονται περίπου  5.000   αρπαγές πορτοφολιών, κινητών, πολύτιμων αντικειμένων σε συγκοινωνιακά μέσα, 10.000 κλοπές σε ανοικτούς χώρους, 10.000 αρπαγές τσαντών και άλλες περίπου 12.000 άλλων μορφών κλοπές. Το 70-80% αυτών των αδικημάτων διαπράττονταν στην Αττική. Ωστόσο εκτιμάται ότι άλλα παρόμοια 100.000 σχετικά αδικήματα δεν καταγράφονται από τις αρχές είτε γιατί οι πολίτες αποφεύγουν να προχωρούν σε σχετικές μηνύσεις λόγω γραφειοκρατίας είτε γιατί η ΕΛ.ΑΣ δεν θέλει να «μεγεθύνει» την εγκληματικότητα.</p>
      <p>Ο αναθεωρημένος Κώδικας που είχε προωθήσει ο ΣΥΡΙΖΑ έθετε ως μόνη προϋπόθεση για την άσκηση κακουργηματικής δίωξης η αξία των κλοπιμαίων να υπερβαίνει τα 120.000 ευρώ, κάτι που είναι εξαιρετικά δύσκολο να αποδειχθεί, αλλά και δεν μπορεί να το γνωρίζει εκ των προτέρων η ΕΛ.ΑΣ ώστε να προχωρούσε σε προανακριτικές πράξεις όπως άρσεις απορρήτου, παρακολουθήσεις τηλεφώνων κλπ. </p>
      <p>Η ΕΛ.ΑΣ ζήτησε μεταβολή αυτού του σημείου του Ποινικού  Κώδικα και η αρμόδια Επιτροπή του Υπουργείου Δικαιοσύνης είχε προτείνει αρχικά, προ μερικών μηνών, να τιμωρούνται σε βαθμό κακουργήματος και οι εμπλεκόμενοι σε διαρρήξεις, ανεξαρτήτως των ποσών που αφαιρούν από σπίτια, καταστήματα και αλλού (σ.σ κάθε χρόνο σε όλη την Ελλάδα σημειώνονται περίπου 30.000 διαρρηξεις –εισβολές σε σπίτια και καταστήματα). Ωστόσο μέχρι την πρόσφατη ψήφιση στην Βουλή υπήρξαν νέες παρεμβάσεις από την ΕΛ.ΑΣ και συνεννοήσεις  ώστε να χαρακτηρίζονται κακουργήματα κι οι κλοπές του δρόμου που γίνονται από οργανωμένα κυκλώματα  κι οι οποίοι προσδιορίζονταν   μέχρι τώρα ως πλημμελήματα </p>
      <p>     Ετσι ώστε να κτυπηθεί και το φαινόμενο του   επονομαζόμενου «κλεφτοτουρισμού» με την δραση 200-300 αλλοδαπών (κυρίως από Βουλγαρία και Ρουμανία) «πορτοφολάκηδες» και όχι μόνο, που προχωρούν σε πολυήμερες… εκδρομές στην χώρα μας και προχωρούν σε χιλιάδες κλοπές στο κέντρο της πρωτεύουσας. Κι οι οποίοι ακόμη κι αν συλλαμβάνονταν αφήνονταν ελεύθεροι κι επέστρεφαν στην χώρα τους.   Τελικώς κι αυτή  η εισήγηση της ΕΛΑΣ έγινε δέκτη. </p>
      <p>  Είναι ενδεικτικό  ότι ο κ. Χρυσοχοΐδης ανέφερε για αυτό το θέμα «είχαμε κλοπές χωρίς διάρρηξη που έγινε πλημμέλημα και άνθησαν οι πορτοφολάδες και οι απατεώνες εις βάρος ηλικιωμένων. Ποιος σκέφθηκε να βάλει όριο στην αξία κλαπέντων τα 120.000 ευρώ; Στην Ελλάδα της κρίσης, παντού πλην Εκάλης δεν υπάρχει τέτοια περιουσία, για ποιους είχε νομοθετήσει λοιπόν ο ΣΥΡΙΖΑ;».</p>
      <p> </p>
      <p>
        <a href="https://www.tovima.gr/2019/11/19/vimatv/o-k-iaveris-sto-one-channel-gia-tin-elleipsi-odikis-paideias/">Ο Κ. Ιαβέρης στο One Channel για την έλλειψη οδικής παιδείας</a>
      </p>
    </article>
  </body>
</html>