<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/sodniki-niso-podvomili-o-krivdi-a-ostaja-druzinski"/>
    <meta property="og:site_name" content="Primorske novice"/>
    <meta property="article:published_time" content="2019-11-20T08:43:35+00:00"/>
    <meta property="og:title" content="Sodniki niso podvomili o krivdi, a ostaja družinski zdravnik v Razkrižju"/>
    <meta property="og:description" content="Višji sodniki v Mariboru niso podvomili o krivdi zdravnika Davorina Kolarića, ki je za zadovoljevanje spolnih potreb zlorabil mladoletnico. Niso pa ga poslali v zapor in mu prepovedali opravljati poklica, kar je terjal tožilec. Tako ostaja družinski zdravnik v Razkrižju, danes poročata Večer in Dnevnik."/>
  </head>
  <body>
    <article>
      <h1>Sodniki niso podvomili o krivdi, a ostaja družinski zdravnik v Razkrižju</h1>
      <address><time datetime="2019-11-20T08:43:35+00:00">20 Nov 2019, 08:43</time> by <a rel="author">STA</a></address>
      <p>
        <b>Višji sodniki v Mariboru niso podvomili o krivdi zdravnika Davorina Kolarića, ki je za zadovoljevanje spolnih potreb zlorabil mladoletnico. Niso pa ga poslali v zapor in mu prepovedali opravljati poklica, kar je terjal tožilec. Tako ostaja družinski zdravnik v Razkrižju, danes poročata Večer in Dnevnik.</b>
      </p>
      <figure>
        <img src="https://static.primorske.si/foto/highres/gnweb/720436_sodisce.jpg"/>
        <figcaption>Višji sodniki v Mariboru niso podvomili o krivdi zdravnika Davorina Kolarića, ki je za zadovoljevanje spolnih potreb zlorabil mladoletnico. Foto: Tamino Petelinsek</figcaption>
      </figure>
      <p><b>MARIBOR</b> &gt; Zdravnika so marca letos na mariborskem okrožnem sodišču obsodili na 18-mesečno pogojno zaporno kazen zaradi kršitve spolne nedotakljivosti z zlorabo položaja, ker je najstnico, ki je prišla po opravičilo za odsotnost pri športni vzgoji, otipaval po prsih in spolovilu.</p>
      <h3>Sodba je pravnomočna</h3>
      <p>S tem je zadovoljeval svoje spolne potrebe, je zdaj po pisanju Večera odločilo tudi Višje sodišče v Mariboru in v celoti potrdilo sodbo okrožne sodnice <b>Barbare Nerat</b>. To pomeni, da je pogojna kazen na 18 mesecev zapora s preizkusno dobo treh let postala pravnomočna.</p>
      <p>Tako kot že Neratova, tudi višji sodniki po poročanju Večera niso imeli utemeljenih razlogov, da ne bi verjeli oškodovanki. Navsezadnje je v sodnem postopku tudi sam priznal, da je pacientko "pregledal" tako, kot je opisala, a se je zagovarjal, da je ravnal v skladu z doktrino.</p>
      <p>Višji tožilec <b>Zoran Klinc</b>, ki se je tako kot obramba pritožil zoper prvostopenjsko sodbo, je vztrajal, da je treba zdravnika obsoditi na leto in pol zapora in mu za dve leti prepovedati opravljati zdravniški poklic, poročata Dnevnik in Večer. Vendar mu višji sodniki niso sledili. "Višje sodišče v Mariboru je pritožbi zagovornikov obdolženega in državnega tožilca zavrnilo kot neutemeljeni ter potrdilo sodbo sodišča prve stopnje," so po navedbah Večera sporočili s tožilstva.</p>
      <h3>Ne bo šel v zapor in tudi zdravnik bo še naprej</h3>
      <p>Kolariću se torej razen tega, da je sodišče zanj odprlo kazensko evidenco, ne bo zgodilo nič. Ne bo šel v zapor in tudi zdravnik bo še naprej, ker je sodišče o najbolj pomembnem vprašanju, ali naj se Kolariću še naprej zaupa opravljanje zdravniškega poklica, odločilo, da v postopku ni bilo prepoznati nevarnosti, da bi zdravnik dejanje še kdaj ponovil, izpostavlja Večer.</p>
      <p>Začasno prepoved opravljanja zdravniškega poklica lahko izreče tudi zdravniška zbornica, ki je spomladi sprožila postopek nadzora. Po navedbah Dnevnika postopek še ni končan.</p>
      <p>Zloraba, s katero se je ukvarjalo sodišče, se je zgodila septembra 2016 v Zdravstvenem domu Lenart. Direktor tega zdravstvenega doma Jožef Kramberger je julija lani za Večer povedal, da je kmalu po incidentu Kolarića odstavil z mesta vodje urgentne službe in splošnih ambulant, izredne odpovedi proti njemu pa ni sprožil zato, ker ga je Kolarić obvestil, da bo odpoved dal sam, saj si je že takrat urejal koncesijo v občini Razkrižje in marca 2017 tam tudi odprl zasebno ambulanto.</p>
    </article>
  </body>
</html>