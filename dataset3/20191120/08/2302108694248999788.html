<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/consulul-turciei-la-constanta-gest-umilitor-la-adresa-sua-a-coborat-o-pe-reprezentanta-ambasadei-americane-de-pe-scena-inainte-sa-tina-un-discurs-pe-motiv-ca-nu-figureaza-in-program.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-20T08:13:48+00:00"/>
    <meta property="og:title" content="VIDEO Consulul Turciei la Constanța, gest umilitor la adresa SUA: A coborât-o pe reprezentanta ambasadei americane de pe scenă înainte să țină un discurs pe motiv că nu figurează în program"/>
    <meta property="og:description" content="Adjunctul șefului misiunii diplomatice a SUA la București, Abigail Rupp, a urcat, luni, pe scena unui eveniment desfășurat la Constanța de săptămâna"/>
  </head>
  <body>
    <article>
      <h1> VIDEO Consulul Turciei la Constanța, gest umilitor la adresa SUA: A coborât-o pe reprezentanta ambasadei americane de pe scenă înainte să țină un discurs pe motiv că nu figurează în program </h1>
      <address><time datetime="2019-11-20T08:13:48+00:00">20 Nov 2019, 08:13</time> by <a rel="author">Nicolae Bian</a></address>
      <p>Adjunctul șefului misiunii diplomatice a SUA la București, Abigail Rupp, a urcat, luni, pe scena unui eveniment desfășurat la Constanța de săptămâna nașterii profetului Mohamed pentru a ține un discurs, însă consulul Turciei i-a cerut să coboare pe motiv că nu figurează în program.</p>
      <p>Într-o <a href="https://www.facebook.com/DobrogeaTV/videos/1313591018819317/">filmare surprinsă de Dobrogea TV</a>, se vede cum Abigail Rupp intră pe scenă și apucă să salute sala, însă consulul Turciei la Constanța, Sulhi Turan, vine repede la baza scenei și îi spune: ”Ne pare rău, dar discursul nu este în program”.</p>
      <p>Vizibil încurcată, adjuncta șefului misiunii SUA la București coboară de pe scenă fără să-și mai țină discursul.</p>
      <p>Potrivit surselor G4Media.ro, evenimentul de la Constanța a fost organizat de Muftiatul Cultului Musulman din România şi de autoritatea religioasă din Turcia (Diyanet), care a și sponsorizat evenimentul.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FDobrogeaTV%2Fvideos%2F1313591018819317%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>
        <b>Context</b>
      </p>
      <p>Incidentul diplomatic de luni are loc pe fondul tensionării relațiilor dintre Turcia și Statele Unite.</p>
      <p>Preşedintele turc, Recep Tayyip Erdogan, a declarat marţi că i-a spus omologului său american Donald Trump în timpul discuţiilor de săptămâna trecută la Washington că Turcia nu va renunţa la sistemele de apărare antirachetă S-400 pe care le-a achiziţionat anul acesta de la Rusia, în pofida protestelor din partea aliatului său din cadrul NATO, potrivit Reuters, citată de Agerpres.</p>
      <p>Erdogan şi Trump au purtat discuţii la Casa Albă destinate să surmonteze divergenţele în creştere între cei doi aliaţi. Washingtonul susţine că S-400 constituie o ameninţare pentru avioanele sale invizibile F-35 (cu tehnologie stealth) şi a suspendat Turcia din programul privind aceste avioane, în cadrul căruia avea deopotrivă calitatea de cumpărător şi producător.</p>
      <p>De asemenea, Statele Unite au avertizat Turcia împotriva sancţiunilor care ar putea urma pentru tranzacţia cu S-400, dar nu le-au instituit deocamdată.</p>
      <p>Adresându-se membrilor formaţiunii sale – Partidul Justiţiei şi Dezvoltării (AKP) – în parlament, Erdogan a mai declarat că i-a spus lui Trump că dacă SUA îşi vor ‘menţine poziţia fără compromis’ asupra F-35, atunci Turcia va trebui să caute căi alternative pentru a răspunde la necesităţile sale în materie de apărare pe termen mediu.</p>
      <p>În acelaşi timp, Turcia este conştientă că sprijinul SUA pentru miliţia kurdă siriană YPG (Unităţile de protecţie a poporului) nu se va încheia imediat, a adăugat Erdogan, avertizând că Ankara îşi va continua lupta împotriva acesteia.</p>
      <p>Turcia consideră YPG drept grupare ‘teroristă’, având legături cu militanţii kurzi care duc o insurecţie pe teritoriul turc şi a lansat trei ofensive în nordul Siriei împotriva acestei miliţii.</p>
      <p>Autorităţile turce şi-au exprimat în repetate rânduri indignarea faţă de sprijinul acordat de SUA YPG, aliatul occidentalilor în lupta împotriva grupării jihadiste Statul Islamic, cerând Washingtonului să rupă orice relaţie cu miliţia kurdă în Siria.</p>
      <p>În discursul său de marţi, Erdogan a spus că Turcia va continua să lupte împotriva YPG până când toate ameninţările la adresa sa vor înceta, iar fiecare combatant (kurd) va fi eliminat. El a mai spus că niciun plan în regiune nu poate fi realizat fără acordul şi sprijinul Turciei.</p>
    </article>
  </body>
</html>