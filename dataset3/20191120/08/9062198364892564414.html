<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3380990/damat-washingtona-buyukelci-atansin-bagis-ve-disliden-neyi-eksik"/>
    <meta property="og:site_name" content="Milli Gazete"/>
    <meta property="article:published_time" content="2019-11-20T08:41:00+00:00"/>
    <meta property="og:title" content="'Damat, Washington'a büyükelçi atansın! Bağış ve Dişli'den neyi eksik?'"/>
    <meta property="og:description" content="Gazeteci-yazar Deniz Zeyrek, &quot;Prag'a büyükelçi atanan Egemen Bağış'tan, Hollanda'da Türkiye Büyükelçisi olan Şaban Dişli'den neyi eksik?&quot; diye sorarak &quot;Damat, Washington Büyükelçisi olsun&quot; dedi."/>
  </head>
  <body>
    <article>
      <h1>'Damat, Washington'a büyükelçi atansın! Bağış ve Dişli'den neyi eksik?'</h1>
      <h2>Gazeteci-yazar Deniz Zeyrek, "Prag'a büyükelçi atanan Egemen Bağış'tan, Hollanda'da Türkiye Büyükelçisi olan Şaban Dişli'den neyi eksik?" diye sorarak "Damat, Washington Büyükelçisi olsun" dedi.</h2>
      <address>
        <time datetime="2019-11-20T08:41:00+00:00">20 Nov 2019, 08:41</time>
      </address>
      <p>ABD basını, Donald Trump’ın Erdoğan’la yürüttüğü ilişkinin perde arkasında üç damat olduğu kulisini tartışmaya devam ediyor. Trump ve Erdoğan arasında gayri resmi yürütülen bir ilişki bulunduğu iddia edilirken bu ilişkinin üç sacayağını üç damat; Trump’ın damadı Jared Kushner, Erdoğan’ın damadı Berat Albayrak ve Aydın Doğan’ın damadı Mehmet Ali Yalçındağ’ın oluşturduğu söyleniyor.</p>
      <p>Sözcü gazetesi yazarı Deniz Zeyrek de, New York Times gazetesinin konuya ilişkin "Güçle evli damatlar" makalesini okuduğunu belirterek, "Trump'ın Türkiye ile ilişkilerini mercek altına yatırmışlar ve Mehmet Ali Yalçındağ'ın, Trump'ın kızı İvanka ve damadı Kuchner ile iyi ilişkilerinin, kritik rol oynadığına kanaat getirmişler" dedi.</p>
      <p>Zeyrek, "NYT gazetesinde yayınlanan makalede ise özetle Trump'ın (ABD devletinin -Pentagon, CIA, Kongre, Dışişleri Bakanlığı- aksine) Türkiye'ye gösterdiği olumlu tavrın, Ankara ile Washington arasında ‘arka kapı’ diplomasisi yürüten ve Trump Ailesi'nin dostluğunu kazanan Yalçındağ'dan kaynaklandığı iddia ediliyor" ifadesini kullanıyor.</p>
      <p>Sözcü yazarı Zeyrek yazısına şöyle devam etti:</p>
      <blockquote>"Makaleyi okumayı bitirdiğimde kendimi, şu soruyu sorarken buldum:</blockquote>
      <blockquote>S-400 krizi orada öylece duruyor. Belli ki ABD ile yaşayacağımız daha çok kriz var. Madem ABD ile ilişkilerimiz sadece Trump ile ilişkilerden ibaret hale geldi ve madem Yalçındağ, Trump ile ilişkide köprü rolü oynuyor, o zaman Washington'da 5 yılını dolduran ve Ankara'ya dönme zamanı gelen Büyükelçi Serdar Kılıç'ın yerine niye atanmasın ki?</blockquote>
      <blockquote>Prag'a büyükelçi atanan Egemen Bağış'tan, Hollanda'da Türkiye Büyükelçisi olan Şaban Dişli'den neyi eksik?"</blockquote>
    </article>
  </body>
</html>