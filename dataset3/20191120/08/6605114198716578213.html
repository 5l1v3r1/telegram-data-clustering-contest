<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/sport/nemzetkozi-sport/megszakadt-a-golden-nyeretlensegi-sorozata-2041758/"/>
    <meta property="og:site_name" content="SZOLJON"/>
    <meta property="article:published_time" content="2019-11-20T08:08:00+00:00"/>
    <meta property="og:title" content="Megszakadt a Golden nyeretlenségi sorozata"/>
    <meta property="og:description" content="Hét elvesztett mérkőzést követően tudott újra nyerni a Golden State Warriors az észak-amerikai kosárlabdaliga (NBA) keddi játéknapján."/>
  </head>
  <body>
    <article>
      <h6 class="kicker">NBA</h6>
      <h1>Megszakadt a Golden nyeretlenségi sorozata</h1>
      <address>
        <time datetime="2019-11-20T08:08:00+00:00">20 Nov 2019, 08:08</time>
      </address>
      <h4>Hét elvesztett mérkőzést követően tudott újra nyerni a Golden State Warriors az észak-amerikai kosárlabdaliga (NBA) keddi játéknapján.</h4>
      <p>A júniusban nagydöntős Warriors úgy nyert Memphisben, hogy a hazaiak a második negyedben csaknem kilenc perc alatt mindössze négy pontot hoztak össze. A Golden State 2012 óta a leghosszabb vesszőfutásának vetett véget.</p>
      <p>Az ötmeccses sikerszériánál tartó Los Angeles Lakers főként Anthony Davis 34 pontjának és LeBron James történelmi tripla duplájának (három statisztikai mutatóban kétszámjegyű teljesítményének) köszönheti sikerét az Oklahoma City ellen. A kaliforniaiak sztárja – aki 25 ponttal, 11 lepattanóval és 10 gólpasszal zárt – lett az első játékos az NBA-ben, aki mind a 30 csapat ellen ért el tripla duplát.</p>
      <p>A New Orleans elrontotta a 35 éves Carmelo Anthony visszatérését. A Portlandbe szerződött háromszoros olimpiai bajnok egy év szünet utáni első NBA-mérkőzésén 10 pontot szerzett. A 16 NBA-szezonban 10-szeres All Star-válogatott Anthony az előző szezonban csak tíz meccsen lépett pályára a Houston Rockets színeiben, mielőtt a texasi klub szerződést bontott vele.</p>
      <hr/>
      <p><i><b>Eredmények:</b></i><br/>Memphis Grizzlies-Golden State Warriors 95-114<br/>New Orleans Pelicans-Portland Trail Blazers 115-104<br/>Sacramento Kings-Phoenix Suns 120-116<br/>Los Angeles Lakers-Oklahoma City Thunder 112-107</p>
      <hr/>
      <p>Forrás: MTI</p>
    </article>
  </body>
</html>