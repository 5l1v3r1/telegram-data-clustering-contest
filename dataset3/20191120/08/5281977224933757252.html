<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.kpsscafe.com.tr/kultur-sanat/yildiz-kenter-in-cenazesinde-gergin-anlar-h104002.html"/>
    <meta property="og:site_name" content="KPSSCAFE"/>
    <meta property="article:published_time" content="2019-11-20T08:11:59+00:00"/>
    <meta property="og:title" content="Yıldız Kenter'in cenazesinde gergin anlar"/>
    <meta property="og:description" content="Usta tiyatro sanatçısı Yıldız Kenter, dün son yolculuğuna uğurlandı. Cenazede cep telefonuyla canlı yayın yapan bir kişi tepki çekti."/>
  </head>
  <body>
    <article>
      <h1>Yıldız Kenter'in cenazesinde gergin anlar</h1>
      <h2>Usta tiyatro sanatçısı Yıldız Kenter, dün son yolculuğuna uğurlandı. Cenazede cep telefonuyla canlı yayın yapan bir kişi tepki çekti.</h2>
      <address>
        <time datetime="2019-11-20T08:11:59+00:00">20 Nov 2019, 08:11</time>
      </address>
      <p>Akciğer rahatsızlığı nedeniyle tedavi gördüğü hastanede hayatını kaybeden Yıldız Kenter (91) için Kenter Tiyatrosu’nda düzenlenen törene sanatçının ailesi, yakınları ve öğrencileri katıldı.</p>
      <p>Kenter’in Türk bayrağına sarılı ve etrafı beyaz çiçeklerle çevrili tabutu tiyatro sahnesine konuldu. Sunuculuğunu Engin Hepileri’nin yaptığı törende sahneye çıkan sanatçılar, Kenter’e duygusal konuşmalarla veda etti.</p>
      <figure>
        <img src="http://www.kpsscafe.com.tr/images/upload/5058297_1.jpg"/>
      </figure>
      <p><b>SON 10 YILDA YALNIZ BIRAKTILAR</b><br/><br/>Oyuncu ve yönetmen Suat Özturna, hastaneye son yatışında Kenter’i ziyaret ettiğini anlattı: “Arada bir kendine gelir gibi olduğunda ‘Ne zaman provaya çıkacağız?’ diyordu.” Ali Poyrazoğlu sitem yüklü bir konuşma yaptı: “Bugün burası kameralardan geçilmiyor ama son 10 yılda Hoca’yı yalnız bıraktılar, ıssız bıraktılar. Çok şikâyetçiydi.” Melek Baykal, “Yıldız Kenter bir Cumhuriyet kadınıydı. Onun izinden gitmemiz gerekiyor” diye konuştu.</p>
      <p><b>TEK DERDİ BU SALONDU</b><br/><br/>Çiçek Dilligil, “Evde yaptığımız köfteye kadar karışırdı. ‘Niye bu kadar küçük yapıyorsun, büyük yap, bir kitap daha okumaya vaktin olsun’ derdi. Hayatını kendini geliştirmeye adamış bir yıldızdı” dedi. Sumru Yavrucuk, Kenter Tiyatrosu’na sahip çıkılmasını istedi: “Bu tiyatroyu ayakta tutabilmek için uğraştı. Son yıllarda çok atıl hale geldi bu tiyatro. Mirasına sahip çıkılması gerekiyor.”</p>
      <figure>
        <img src="http://www.kpsscafe.com.tr/images/upload/5058297_0.jpg"/>
      </figure>
      <p>Genco Erkal da “Son zamanlarda tek derdi şu tiyatro salonuydu. Onun huzur içinde uyumasını istiyorsak bu sorunun çözümüne el atmalıyız” dedi. Veda töreninin ardından Yıldız Kenter’in tabutu, alkışlar eşliğinde sahneden indirildi. Levent Camisi’nde yapılan cenaze törenine de çok sayıda sanatçı katıldı. Yıldız Kenter, kılınan cenaze namazının ardından Aşiyan Mezarlığı’na defnedildi.</p>
      <p><b>Tiyatrosu yaşayacak</b><br/><br/>Törende konuşan Kültür ve Turizm Bakanı Mehmet Nuri Ersoy, Devlet Tiyatroları oyunlarının Kenter Tiyatrosu’nda sahnelenebileceğini söyledi. İstanbul Büyükşehir Belediye Başkanı Ekrem İmamoğlu da “Bu tiyatroyu yaşatmak sorumluluğumuzdur, vazifemizdir. Ailesiyle başlatmış olduğumuz sürecin sağlığına yetişmesini arzu ederdik. Hızlıca İstanbul halkına hediye etmek istiyoruz” dedi.</p>
      <figure>
        <img src="http://www.kpsscafe.com.tr/images/upload/5058297_5.jpg"/>
      </figure>
      <p>Cenaze törenine Orhan Gencebay, Ali Poyrazoğlu ve Perran Kutman da katıldı.</p>
      <figure>
        <img src="http://www.kpsscafe.com.tr/images/upload/5058297_6.jpg"/>
      </figure>
      <p><b>Cenazede canlı yayın yapılır mı</b><br/><br/>Hürriyet'in haberine göre Şebnem Sönmez, cep telefonuyla cenazeden canlı yayın yapan bir kişiye tepki gösterdi.</p>
      <p>Adamın “Sen kadın olmasaydın görürdün” diye karşılık vermesi gerginliği tırmandırdı. Sönmez’i sanatçı dostları Demet Akbağ ve Berna Laçin sakinleştirdi. Sanatçılar, “Bu yapılan çok ayıp. Cenazede selfie ve canlı yayın yapılır mı” diyerek sitem etti.</p>
      <figure>
        <img src="http://www.kpsscafe.com.tr/images/upload/5058297_7.jpg"/>
      </figure>
      <p><b>Tekerlekli sandalyede geldi</b><br/><br/>Yıldız Kenter’in ilk eşi Nihat Akçan’la evliliğinden olan kızı Leyla Kenter, Levent Camisi’ndeki törene katıldı. Kanserle mücadele eden 67 yaşındaki Leyla Kenter, cenazeye tekerlekli sandalyede geldi. Leyla Kenter bir dönem annesi gibi oyunculuk yapmış, dizi ve filmlerde oynamıştı.</p>
      <figure>
        <img src="http://www.kpsscafe.com.tr/images/upload/5058297_9.jpg"/>
      </figure>
      <p>Yıldız Kenter’in Levent Camisi’ndeki cenaze törenine katılanlar arasında Tan Sağtürk, Arzum Onan, Azra Akın, Kerem Alışık, Demet Evgar ve Ece-Mahsun Kırmızıgül çifti de vardı.</p>
      <figure>
        <img src="http://www.kpsscafe.com.tr/images/upload/5058297_10.jpg"/>
      </figure>
      <figure>
        <img src="http://www.kpsscafe.com.tr/images/upload/5058297_15.jpg"/>
      </figure>
      <figure>
        <img src="http://www.kpsscafe.com.tr/images/upload/5058297_14.jpg"/>
      </figure>
      <figure>
        <img src="http://www.kpsscafe.com.tr/images/upload/5058297_11.jpg"/>
      </figure>
      <figure>
        <a href="https://news.google.com/publications/CAAqKggKIiRDQklTRlFnTWFoRUtEMnR3YzNOallXWmxMbU52YlM1MGNpZ0FQAQ?hl=tr&amp;gl=TR&amp;ceid=TR%3Atr">
          <img src="http://www.kpsscafe.com.tr/images/upload/googlenewsABONEOL.png"/>
        </a>
      </figure>
      <p>
        <b>KPSSCAFE.COM.TR | ANKARA</b>
      </p>
    </article>
  </body>
</html>