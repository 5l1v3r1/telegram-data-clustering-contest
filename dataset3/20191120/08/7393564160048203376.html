<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.032.ua/news/2578797/eksgolova-loda-rozpoviv-pro-svij-novij-gotelno-ozdorovcij-kompleks-u-morsini"/>
    <meta property="og:site_name" content="032.ua - Сайт міста Львова"/>
    <meta property="article:published_time" content="2019-11-20T08:51:00+00:00"/>
    <meta property="og:title" content="Ексголова ЛОДА розповів про свій новий готельно-оздоровчий комплекс у Моршині"/>
    <meta property="og:description" content="Ексголова Львівської ОДА Микола Кміть розповів про свій новий готельно-оздоровчий комплекс у Моршині під назвою &quot;Святий Шарбель&quot;"/>
  </head>
  <body>
    <article>
      <h1>Ексголова ЛОДА розповів про свій новий готельно-оздоровчий комплекс у Моршині</h1>
      <address><time datetime="2019-11-20T08:51:00+00:00">20 Nov 2019, 08:51</time> by <a rel="author">Юлія Лавришин</a></address>
      <p>
        <i>Колишній голова Львівської обласної державної адміністрації та відомий бізнесмен Микола Кміть каже, що у його новому готельно-оздоровчому комплексі “Святий Шарбель” у Моршині на Львівщині застосовуватимуть передові світові лікувальні технології та спеціальні дієтичні програми.</i>
      </p>
      <p>Микола Кміть у коментарі для 032.ua розповів про те, чому вирішив зайнятись готельно-рекреаційним бізнесом та як виникла ідея саме такого комплексу.</p>
      <p>“Головна місія була вибрати найкращі методики світу і реалізувати це в курорті Моршин, який має великі перспективи в Україні та Європі, - сказав Микола Кміть. - У комплексі будуть передові лікувальні технології, які застосовуються у Європі, та спеціальна дієтична програма, яка буде покращувати стан здоров’я людини і підвищувати знання в сфері харчування. В планах є поступово робити курорт Моршин високого ґатунку”.</p>
      <slideshow>
        <figure>
          <img src="https://s.032.ua/section/newsInText/upload/images/news/intext/000/051/462/221766969_5dd4fdd3562a8.jpg"/>
        </figure>
        <figure>
          <img src="https://s.032.ua/section/newsInText/upload/images/news/intext/000/051/462/223127279_5dd4fdd1414e1.jpg"/>
        </figure>
        <figure>
          <img src="https://s.032.ua/section/newsInText/upload/images/news/intext/000/051/462/220803628_5dd4fdcd92ccc.jpg"/>
        </figure>
        <figure>
          <img src="https://s.032.ua/section/newsInText/upload/images/news/intext/000/051/462/223127303_5dd4fdd032f1d.jpg"/>
        </figure>
        <figure>
          <img src="https://s.032.ua/section/newsInText/upload/images/news/intext/000/051/462/223127310_5dd4fdcf37ac1.jpg"/>
        </figure>
        <figure>
          <img src="https://s.032.ua/section/newsInText/upload/images/news/intext/000/051/462/223128423_5dd4fdd23ca65.jpg"/>
        </figure>
        <figure>
          <img src="https://s.032.ua/section/newsInText/upload/images/news/intext/000/051/462/221766987_5dd4fdcb86804.jpg"/>
        </figure>
        <figure>
          <img src="https://s.032.ua/section/newsInText/upload/images/news/intext/000/051/462/221766981_5dd4fdcce4ab9.jpg"/>
        </figure>
        <figure>
          <img src="https://s.032.ua/section/newsInText/upload/images/news/intext/000/051/462/221766983_5dd4fdcc2eaaa.jpg"/>
        </figure>
        <figure>
          <img src="https://s.032.ua/section/newsInText/upload/images/news/intext/000/051/462/221766989_5dd4fdcacacc4.jpg"/>
        </figure>
        <figure>
          <img src="https://s.032.ua/section/newsInText/upload/images/news/intext/000/051/462/221766996_5dd4fdca160b9.jpg"/>
        </figure>
      </slideshow>
      <p>За його словами, комплекс “Святий Шарбель” вартістю у понад 10 млн доларів, він відкрив у співфінансуванні зі своїм другом, якого не назвав, вклавши туди частково власні, і частково кредитні гроші.</p>
      <p>Готельно-оздоровчий комплекс розрахований не лише на українців, а й на іноземців. А названий він на честь ліванського католицького святого не випадково.</p>
      <p>“Ця назва виникла тоді, коли я відвідав одну з найцікавіших країн Західної Азії - Ліван. Мені вдалось пожити деякий час у монастирі, де поховані мощі святого Шарбеля. Як вам відомо, він зцілював людей та робив чудеса. Так як у нас готельно-оздоровчий комплекс, де люди мають зцілюватись як фізично, так і духовно, ця назва мені видалась ідеальною”, - додав бізнесмен.</p>
      <p>Нагадаємо, нещодавно у Моршині <a href="https://www.032.ua/news/2566481/eksgolova-loda-vidkriv-u-morsini-gotelno-ozdorovcij-kompleks-za-10-mln-dolariv-foto">запрацювала</a> перша черга готельно-оздоровчого комплексу “Святий Шарбель”, у який інвестували понад 10 млн доларів. Загальна площа готельно-оздоровчого комплексу "Святий Шарбель" становить приблизно 10 тис. м². Після запуску другої черги загалом там буде 101 номер. Також там є ресторан, оздоровчий SPA-центр з карпатською, фінською та інфрачервоною саунами, фітобар та п’ять басейнів.</p>
      <p>Додамо, комплекс названий на честь ліванського католицького святого  на ім’я Шарбель (справжнє ім'я Юсеф Махлуф), який жив у 1828-1898 рр. та прославився тим, що тяжко працював, обрав відлюдний та аскетичний спосіб життя і дуже багато молився. У 1977 році католицька церква канонізувала святого Шарбеля.</p>
    </article>
  </body>
</html>