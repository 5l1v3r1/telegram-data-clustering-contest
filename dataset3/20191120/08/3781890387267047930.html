<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742664"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T08:46:00+00:00"/>
    <meta property="og:title" content="'บิ๊กตู่'สั่งด่วน'ธรรมนัส' ยึดคืนที่ส.ป.ก.จากนักการเมือง"/>
    <meta property="og:description" content="'บิ๊กตู่' สั่งด่วน 'ธรรมนัส' ยึดคืนที่ส.ป.ก.จากนักการเมือง ยันไม่ใช่ขู่เอาคืนฝ่ายค้านแก้เกมตรวจสอบ ที่ส.ป.ก.ฟาร์มไก่ 'ปารีณา'"/>
  </head>
  <body>
    <article>
      <h1>'บิ๊กตู่'สั่งด่วน'ธรรมนัส' ยึดคืนที่ส.ป.ก.จากนักการเมือง</h1>
      <address>
        <time datetime="2019-11-20T08:46:00+00:00">20 Nov 2019, 08:46</time>
      </address>
      <p>
        <b>"บิ๊กตู่" สั่งด่วน "ธรรมนัส" ยึดคืนที่ส.ป.ก.จากนักการเมือง ยันไม่ใช่ขู่เอาคืนฝ่ายค้านแก้เกมตรวจสอบ ที่ส.ป.ก.ฟาร์มไก่ "ปารีณา"</b>
      </p>
      <p>เมื่อวันที่ 20 พ.ย. แหล่งข่าวจากสำนักงานปฏิรูปที่ดินเพื่อเกษตรกรรม(ส.ป.ก.)เปิดเผยว่าร.อ.ธรรมนัส พรหมเผ่า รมช.เกษตรและสหกรณ์มีคำสั่งด่วนที่สุดให้ปฏิรูปที่ดินจังหวัด76จังหวัดทั่วประเทศ เร่งสำรวจการถือครองที่ดินส.ป.ก.โดยมิชอบด้วยกฎหมายโดยเร็วเพื่อเข้ายึดคืนดำเนินการจัดแปลงในที่ดินส.ป.ก.ซึ่งที่ผ่านมาผู้ถือครองไม่ยินยอมเข้าสู่กระบวนการพิสูจน์สิทธิจัดสรรที่ดินเพื่อกระจายสิทธิในที่ดินให้กับเกษตรกร ผู้ยากไร้ที่ทำกิน ตามคุณสมบัติ ไม่เกิน 50 ไร่ต่อราย โดยขณะนี้ยังจัดสรรไม่แล้วเสร็จกว่า4ล้านไร่ ซึ่งเป็นพื้นที่ที่ส.ป.ก.ยังไม่เข้าดำเนินการรังวัดกระจายสิทธิ ตามที่ประกาศเขตปฏิรูปที่ดินทั่วประเทศ76จังหวัด ทั้งหมด 40 กว่าล้านไร่ ซึ่งต้องตรวจสอบการถือครองของเกษตรกร ที่จัดสรรที่ดินไปแล้วได้เอกสารสิทธิ์ส.ป.ก.4-01ด้วยว่ามีการเปลี่ยนมือหรือไม่<br/><br/>“นายกรัฐมนตรี ให้ตรวจสอบที่ดิน ส.ป.ก.ทั่วประเทศ ที่มีปัญหาถูกบุกรุกจากนักการเมือง นายทุน ผู้มีอิทธิพล ใช้ที่ดินผิดวัตถุประสงค์ ขาดคุณสมบัติ ไม่ว่านักการเมืองพรรคใด ทั้งฝ่ายรัฐบาลและฝ่ายค้าน จากนี้ต้องเข้าสู่กระบวนการทางกฎหมายทุกราย ให้สแกนพื้นที่ทุกจังหวัด ทั้งนี้ไม่ได้เป็นการเอาคืนกรณีที่ฝ่ายค้านที่ยื่นตรวจสอบที่ดินฟาร์มไก่ ในที่ส.ป.ก.ของน.ส.ปารีณา ไกรคุตป์ ส.ส.ราชบุรี พรรคพลังประชารัฐ แต่อย่างใด เป็นการรื้อระบบพื้นที่ส.ป.ก.ใหม่ที่หมกปัญหารื้อรังไว้มานาน ยึดคืนหลวงก่อนทั้งหมด และนำที่ดินจัดสรรให้ตรงตามตัวบทกฎหมายส.ป.ก.ผู้มีคุณสมบัติ ยากจน ไร้ที่ทำกิน เข้าทำประโยชน์ในที่ดินทำเกษตรเป็นหลักก่อน หากไม่เหมาะสมทำเกษตร เช่นรีสอร์ต ไม่รื้อทุบจะยึดคืนมาแล้วดูเงื่อนไขในเรื่องเกิดประโยชน์ในพื้นที่ ชุมชน โดยเข้ากองทุนปฏิรูปที่ดิน นำรายได้ไปทำโครงสร้างพื้นฐานในแปลงจัดสรรของเกษตรกร ซึ่งคนที่ได้ส.ป.ก.ต้องเป็นคนในพื้นที่จริงๆ”<br/><br/>ส่วนรีสอร์ตวังน้ำเขียว 124แห่งในตำบลไทยสามัคคี รุกที่ส.ป.ก.ได้สั่งฟ้องดำเนินแล้ว124แห่ง ข้อหาบุกรุกที่ดินรัฐ ฟ้องอาญาและแพ่ง รวมทั้งสนามแข่งรถโบนันซ่า กว่า300ไร่ รุกที่ป่าและส.ป.ก. ได้ส่งฟ้องศาลทั้งแพ่งและอาญา กับผู้จัดการ คือนายภูผา เตชะณรงค์ และสวนฟอรร่า พาร์ค ไร่องุ่นฟ้าประทาน ไร่โรสการ์เดน เจ้าของห้างดัง ซึ่งเป็นเจ้าของรายเดียวทั้ง 3 แปลงรุกที่ส.ป.ก.กว่า400ไร่ ได้ฟ้องอาญาและแพ่ง เรียกค่าเสียหายย้อนหลังตั้งแต่วันที่บุกรุกปี54จัดงานพืชสวน ฟอร์ล่าเฟสติวัส รวมทั้งรีสอร์ตหลายแห่งในภูเก็ต รุกที่ส.ป.ก.ในอ.กำมลา กระทู้ ป่าตอง<br/><br/>นอกจากนี้พื้นที่ส.ป.ก.ที่ถูกบุกรุกมากที่สุด อยู่ในมือผู้มีอิทธิพล นายทุน คนร่ำรวย และนักการเมืองตระกลูดังที่ผูกขาดเป็นส.ส.ในพื้นที่ทั้งฝ่ายค้านและรัฐบาล คือ จ.นครราชสีมา กว่า1แสนไร่ และรองลงมาจังหวัดละหลายหมื่นไร่เช่น จ.กำแพงเพชร กาญจนบุรี สุราษฎร์ธานี กระบี่ ชุมพร นครศรีธรรมราช ฉะเชิงเทรา สระแก้ว ชลบุรี ราชบุรี เพชรบุรี ภูเก็ต เชียงใหม่ เชียงราย ที่ผ่านมาได้บังคับใช้มาตรา44 ตามคำสั่งหัวหน้าคสช.ที่36/59สมัยพล.อ.ฉัตรชัย สาริกัลยะ เป็นรมว.เกษตรฯเรียกยึดคืนแปลงใหญ่ไม่ต่ำกว่า500ไร่ โดยมีพื้นที่เป้าหมายยึดคืน4แสนไร่ แต่ปรากฏว่าได้คืนพื้นที่มาไม่ถึง2หมื่นไร่เท่านั้น.<br/> </p>
    </article>
  </body>
</html>