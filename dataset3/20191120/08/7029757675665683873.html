<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/politics/tsatsarov-na-izslushvane-pri-nfsb.html"/>
    <meta property="og:site_name" content="News.bg"/>
    <meta property="article:published_time" content="2019-11-20T08:14:01+00:00"/>
    <meta property="og:title" content="Цацаров на изслушване при НФСБ"/>
    <meta property="og:description" content="Разговорът с досегашния главен прокурор ще е утре"/>
  </head>
  <body>
    <article>
      <h1>Цацаров на изслушване при НФСБ</h1>
      <address><time datetime="2019-11-20T08:14:01+00:00">20 Nov 2019, 08:14</time> by <a rel="author" href="https://news.bg/author/dilyana-panayotova" target="_blank">Диляна Панайотова</a></address>
      <p>Депутатите от НФСБ ще изслушат номинирания за шеф на Антикорупционната комисия (КПКОНПИ) Сотир Цацаров.</p>
      <p><b>В партията не е обсъждана номинацията му, която бе обявена вчера от ГЕРБ и ВМРО</b>. Това стана ясно от коментара на Валери Симеонов.</p>
      <p>Партията <a href="https://news.bg/politics/deputatite-bili-ryadko-pokorni-i-edinomisleshti-v-strahopochitanieto-si-kam-tsatsarov.html"><b>тепърва ще реши за Цацаро</b></a>в. Разговорът с досегашния главен прокурор ще е утре. </p>
      <p>По-късно Симеонов отново коментира, че утре партията му ще реши подкрепя ли Сотир Цацаров. За него Емил Димитров в лично качество застанал зад номинацията на досегашния главен прокурор. <b>Няма решение за Цацаров, Емил Димитров си го е подкрепил</b>, категоричен бе Симеонов.</p>
      <p>Ревизоро на свой ред посочи, че не е разговарял с НФСБ. Настроенията били такива, че всички били зад Цацаров, по мнението му. Той излъчил Цацаров в ролята си на "синя каска".</p>
      <p>За идеята да не се изплаща първия ден от болничните Симеонов каза, че <b>след като премиерът е казал, че няма да има такова предложение, значи няма да има</b>. Няма да се откажем толкова лесно, закани се лидерът на НФСБ.</p>
      <p>Партията готви законодателни изменения за затягане на контрола върху издаването на болнични. <b>Промените щели да са общи. Не трябвало да си затваряме очите за огромната корупция в сферата</b>.</p>
      <p>Припомняме, идеята първият ден от болничните да не се плаща<a href="https://news.bg/politics/minimalnata-pensiya-stava-250-lv-ot-1-yuli-2020-g.html"> беше представена</a> след среща между ГЕРБ и Обединените патриоти в лицето на Каракачанов и Симеонов.</p>
      <p>От <a href="https://news.bg/politics/nyama-100-spravedlivost-za-bolnichnite-kategorichna-menda-stoyanova.html">думите на председателя на бюджетната комисия Менда Стоянова</a> стана ясно, че се мисли за изключения, като например за майките на деца и болнични вследствие на трудови злополуки. Тя коментира идеята с думите: <a href="https://news.bg/politics/nyama-100-spravedlivost-za-bolnichnite-kategorichna-menda-stoyanova.html">"Няма 100% справедливост".</a></p>
      <p>От ДПС бяха категорични, че не подкрепят анонсираното предложение, тъй като според тях това е <a href="https://news.bg/politics/dps-protiv-skritoto-uvelichenie-na-osiguritelnata-vnoska.html">скрито увеличение на осигурителната вноска.</a></p>
      <p>От своя страна синдикатите също остро нападнаха идеята и предупредиха, че ако тя бъде приета, те <a href="https://news.bg/politics/knsb-borisov-da-se-ottegli-za-bolnichnite-shte-povedem-horata.html">ще поведат хората на протест</a>.</p>
      <p>Заради критиките към идеята първият ден от болничните да не се заплаща, Обединените патриоти отрекоха те да са нейни автори и подчертаха, че <a href="https://news.bg/politics/goranov-predlozhil-da-ne-se-plashta-parviya-den-bolnichen.html">това било идея на ГЕРБ</a> и по-конкретно - на финансовия министър Владислав Горанов. Той обаче отрече твърденията и заяви, че така и <a href="https://news.bg/politics/ne-e-yasno-koy-e-predlozhil-parviyat-den-bolnichen-da-ne-se-zaplashta.html">не е ясно кой е предложил</a> първият ден от болничния да е за сметка на болния.</p>
      <p>От <a href="https://news.bg/politics/btpp-privetstva-ideyata-za-neplaten-parvi-den-ot-bolnichnite.html">Българската търговско-промишлена палата пък приветстваха идеята</a> за неплатен първи ден от болничните. Според тях работодателите не трябва те да се натоварват с нито един ден болнични.</p>
      <p>От <a href="https://news.bg/bulgaria/kt-podkrepa-zaplashi-da-napusne-nsts-zaradi-bolnichnite.html">КТ "Подкрепа" изразиха готовност да напуснат НСТС </a>и да организират масов национален работнически протест. <a href="https://news.bg/education/uchiteli-gotvyat-protesti-i-zatvaryane-na-uchilishta-zaradi-bolnichnite.html">Учителите също заплашиха с национален протест</a> и затваряне на училища, ако дебатът не бъде спрян.</p>
      <p>Сагата приключи вчера - 19 ноември, когато премиерът Борисов каза, че <a href="https://news.bg/politics/parviyat-den-ot-bolnichnite-ostava-platen-otseche-borisov.html">първият ден от болничните</a> остава платен.</p>
    </article>
  </body>
</html>