<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/okusi/clanek/karamelizirane-banane-249912"/>
    <meta property="og:site_name" content="Slovenske novice"/>
    <meta property="article:published_time" content="2019-11-20T08:58:00+00:00"/>
    <meta property="og:title" content="Karamelizirane banane"/>
    <meta property="og:description" content="Preprosta, a zelo okusna in atraktivno pripravljena sladica, zlasti če bomo flambirali pred gosti. Za karameliziranje uporabimo ne povsem zrele banane, saj se bodo med pečenjem omehčale. Je prava z..."/>
  </head>
  <body>
    <article>
      <h1>Karamelizirane banane</h1>
      <h2>Sladki sadež nas reši iz zagate, kadar dobimo nenapovedane obiske: sladica nam ne bo vzela več kot petnajst minut.</h2>
      <address><time datetime="2019-11-20T08:58:00+00:00">20 Nov 2019, 08:58</time> by <a rel="author">A. K.</a></address>
      <p>Preprosta, a zelo okusna in atraktivno pripravljena sladica, zlasti če bomo flambirali pred gosti. Za karameliziranje uporabimo ne povsem zrele banane, saj se bodo med pečenjem omehčale. Je prava zimska sladica, ki jo postrežemo še vročo, zraven se izvrstno poda kepica sladoleda, zlasti vaniljevega.<br/><br/>Ker je jed zelo kalorična in polna sladkorja, si jo privoščimo občasno. Če nimamo primernega alkohola ali ga ne maramo, lahko flambiranje izpustimo in banane samo karameliziramo. <br/><br/>Za 4 osebe:<br/><br/>4 banane<br/>300 g sladkorja<br/>ščepec cimeta<br/>100 g masla<br/>0,5 dcl bananinega likerja<br/>1 dcl konjaka<br/><br/>Sladkor stresemo v kozico, dodamo maslo in cimet in na šibkem ognju med mešanjem segrevamo, dokler se sladkor ne raztopi in karamelizira, porjavi. Banane narežemo na četrtinke in jih položimo na karameliziran sladkor. Polijemo jih z bananinim likerjem in pečemo približno pet minut. Na koncu prelijemo s konjakom in flambiramo, dokler plamen ne ugasne. Banane razdelimo na segrete krožnike in jih prelijemo s karamelno omako.</p>
    </article>
  </body>
</html>