<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-6-13/dorele-te-am-prins-in-atentia-dna-directorul-dume-de-la-aba-crisuri-si-a-facut-firma-cu-care-capuseaza-institutia-152914.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-20T08:03:00+00:00"/>
    <meta property="og:title" content="Dorele, te-am prins! În atenţia DNA: directorul Dume de la ABA Crişuri şi-a făcut firmă cu care căpuşează instituţia (FOTO / VIDEO)"/>
    <meta property="og:description" content="DNA, vezi aici: directorul Administraţiei Bazinale de Apă Crişuri, Dorel Dume, şi-a făcut firmă pe ascuns şi a ghiftuit-o cu 98 de contracte din partea instituţiei. Dume a înfiinţat o societate comercială pe numele unui pensionar, care şi-a făcut toţi banii numai din încasări de la ABA Crişuri, adică un profit net de 35.000 euro în doi ani, cu un singur angajat, vânzându-i de la servicii de curăţenie, prosoape şi perdele până la polonice, televizoare şi materiale de construcţii."/>
  </head>
  <body>
    <article>
      <h1>Dorele, te-am prins! În atenţia DNA: directorul Dume de la ABA Crişuri şi-a făcut firmă cu care căpuşează instituţia (FOTO / VIDEO)</h1>
      <address><time datetime="2019-11-20T08:03:00+00:00">20 Nov 2019, 08:03</time> by <a rel="author" href="https://www.ebihoreanul.ro/contact/Adrian%20Cri%C5%9F#redactia_form" target="_blank">Adrian Criş</a></address>
      <slideshow>
        <figure>
          <img src="https://cdn.ebihoreanul.ro/static/gallery_big/04_bloc_Iernea_Dume.jpg"/>
          <figcaption>"PATRONUL" LUI DUME. Găsit de BIHOREANUL într-un bloc din strada Leonardo da Vinci în care, în scara alăturată, locuise şi Dorel Dume (medalion), proprietarul scriptic al firmei care a încasat o căruţă de bani de la ABA Crişuri, pensionarul Gheorghe Iernea (foto), nu are habar despre afacerile acesteia. "Vorbiţi cu Dume!", a cerut el reporterului, recunoscând că este pus în acte ca patron fiindcă directorul îi va plăti azilul când va fi neputincios</figcaption>
        </figure>
        <figure>
          <img src="https://cdn.ebihoreanul.ro/static/gallery_big/04_Oros-factura.jpg"/>
          <figcaption>SEMNĂTURI TOVĂRĂŞEŞTI. BIHOREANUL a intrat şi în posesia câtorva facturi ce atestă că serviciile de curăţenie plătite de ABA Crişuri ar fi fost prestate efectiv, toate semnate de şeful SGA Bihor, Florian Oros (foto), în ciuda faptului că ele au fost asigurate de angajaţii instituţiei. La fel ca Dume, şi Oros este consilier judeţean PSD, partid la care amândoi au ajuns din PDL în 2014</figcaption>
        </figure>
        <figure>
          <img src="https://cdn.ebihoreanul.ro/static/gallery_big/Dorel-te-am-prins-20112019_3.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/Dorel-te-am-prins-20112019_4.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/Dorel-te-am-prins-20112019_5.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/Dorel-te-am-prins-20112019_6.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/Dorel-te-am-prins-20112019_1.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/Dorel-te-am-prins-20112019_2.JPG"/>
        </figure>
      </slideshow>
      <p>
        <b>Flagrant delict de lăcomie şi prostie la un loc. Asta ar fi încadrarea morală a directorului ABA Crişuri Bihor, Dorel Dume, despre care BIHOREANUL a descoperit că a înfiinţat printr-un interpus, un fost vecin de condiţie modestă, o firmă al cărei "obiect de activitate" a fost unul singur: să încaseze bani de la instituţia de stat. </b>
      </p>
      <p>Încadrarea juridică trebuie s-o facă procurorii anticorupţie, cărora <b>BIHOREANUL </b>le oferă toate dovezile necesare, de la documentele privind achiziţiile ABA Crişuri de la SC Gold Deraclean SRL până la o filmare în care întreprinzătorul din acte al acesteia admite că adevăratul "patron" e Dorel Dume. Nu fără a adăuga o întrebare deloc retorică: dacă şeful ABA a căpuşat instituţia chiar şi printr-o firmă de apartament, de la care a făcut cumpărături de aproape 100.000 euro în doi ani, oare ce "profit" şi-a tras din celelalte achiziţii, pentru lucrările de construcţii hidrotehnice?</p>
      <p>
        <b>La câştig sigur</b>
      </p>
      <figure>
        <img src="https://www.ebihoreanul.ro/user_files/04_Dume1.jpg"/>
      </figure>
      <p>Niciun business nu poate fi mai profitabil decât cel în care, la un capăt, tu dai banii ca să cumperi ceva, iar la celălalt tot tu, ca vânzător, îi încasezi. Şeful ABA Crişuri, consilierul judeţean PSD Dorel Dume <i>(foto)</i>, a aplicat această reţetă timp de doi ani, până zilele trecute, când l-a descoperit <b>BIHOREANUL</b>. </p>
      <p>"La un moment dat, în toamna anului 2017, directorul a făcut o şedinţă în care a spus că prin sediile instituţiei e cam mizerie şi trebuie adusă o firmă care să facă curăţenie", a relatat unul dintre angajaţii ABA Crişuri. Şi, în scurt timp, firma a fost "găsită", iar instituţia a început s-o plătească generos, pentru servicii executate prin sediile ABA Crişuri din judeţele Bihor, Arad, Cluj şi Hunedoara. Asta chit că, în realitate, curăţenia o fac fie angajaţii instituţiei, fie persoane plătite din buzunar de şefii de staţii hidrografice şi cantonieri.</p>
      <p>Curând, firma s-a dovedit atât de harnică, încât - deşi principalul său obiect de activitate declarat era prestarea de "servicii de curăţare a clădirilor (birouri, case şi apartamente, fabrici, magazine, instituţii, alte imobile" - a ajuns să vândă ABA Crişuri tot felul de bunuri, de la lenjerii de pat, veselă şi tacâmuri până la sisteme audio, televizoare şi materiale de construcţii. În total, 98 de contracte, toate încredinţate direct, fără licitaţii ori alte proceduri competitive, în valoare de 403.996 lei.</p>
      <p>
        <b>Anul curăţeniei</b>
      </p>
      <p>Firma se numeşte Gold Deraclean SRL şi a fost înfiinţată în decembrie 2017, având un singur angajat, iar ca unic asociat şi administrator pe un anume Iernea Gheorghe. În cei doi ani scurşi de atunci a făcut afaceri numai cu Apele Române, fără să încheie nici măcar un singur contract cu o altă instituţie sau firmă, privată ori de stat. La cei 400.000 lei cifră de afaceri, firma a înregistrat în cei doi ani un profit net de invidiat: aproape 169.000 lei, adică echivalentul a 35.000 euro.</p>
      <p>Caruselul afacerilor exclusive cu ABA Crişuri a început în 27 aprilie 2018, când instituţia condusă de Dorel Dume a făcut de la Gold Deraclean două achiziţii. Primul contract a fost încheiat pentru "servicii de curăţenie în locaţiile specificate de achizitor", la sediul Sistemului de Gospodărire a Apelor Bihor (lângă Depoul OTL), la formaţia de lucru Oradea, la Priza de Apă Oradea şi la cantoanele din Băile Felix şi Şauaieu, pentru suma de 9.300 lei. Cel de-al doilea era pentru "servicii de dezinsecţie" în valoare de 8.043 lei, "în locaţiile ABA Crişuri din Oradea şi judeţul Bihor specificate de achizitor".</p>
      <p>După două luni, pe 28 iunie 2018, ABA cumpăra de la Gold Deraclean, prin alte 3 contracte distincte, 25 seturi de prosoape a câte 345 lei bucata, "servicii de curăţenie" de încă 9.300 lei şi "servicii de dezinsecţie" tot de 9.300 lei.</p>
      <p>
        <b>Vânătoare de gândaci</b>
      </p>
      <p>Pe 16 iulie, ABA Crişuri a comandat firmei, în baza altor două contracte, servicii de curăţenie de 33.390 lei pentru locaţii din Sistemul Hidrografic Crişul Alb (Chişineu Criş - Arad) şi servicii Deratizare, Dezinsecţie, Dezinfecţie în Beiuş, Stâna de Vale (Bihor), Moneasa, Ineu (Arad) şi Brad (Hunedoara), de 1.995 lei. În 27 septembrie, i-a mai dat 20.765 lei pentru servicii DDD "la obiectivele indicate de achizitor", iar pe 28 noiembrie 33.910 lei pentru deratizare la sediul ABA din strada Ion Bogdan, la SGA şi în cantoane din Bihor, Arad şi Cluj.</p>
      <p>Primul an de activitate al Gold Deraclean s-a încheiat pe 21 decembrie 2018 cu încă un contract, de 15.200 lei, pentru un "pachet lenjerie de pat", adică 20 seturi de cearşafuri, pilote, pături şi perne.</p>
      <p>În primăvara anului următor, pe 4 martie, 6 martie, 20 martie, 9 aprilie, 18 aprilie şi 24 aprilie, ABA Crişuri a mai cumpărat de la aceeaşi firmă, în baza a 9 contracte diferite, servicii de curăţenie de 51.500 lei şi lenjerie de pat de 13.570 lei.</p>
      <p>
        <b>Mutare la Bucureşti</b>
      </p>
      <p>Ulterior, contractele firmei orădene s-au mutat la Bucureşti, "căpuşa" fiind conectată direct la bugetul Administraţiei Naţionale Apele Române. Explicaţia e simplă. Tot acolo se mutase, în ianuarie 2019, şi directorul ABA Crişuri, Dorel Dume, promovat pe linie de partid ca director general adjunct al ANAR. De-acum, livrările erau comandate, taman de la Oradea, pe adresa din Capitală a acestei instituţii, str. Ion Câmpineanu nr. 11.</p>
      <p>Primul set de contracte, 33 la număr, au fost încheiate de ANAR cu firma orădeană într-o singură zi, pe 30 mai, pentru 46 umeraşe, 300 farfurii (adânci, întinse şi pentru desert), 208 boluri (şi pentru ciorbă şi pentru desert), 270 pahare, 20 palete inox pentru spumă, 30 coşuri pentru gunoi, 4 tăvi inox, 10 capace pentru oale, 13 cratiţe şi oale, 15 polonice, 6 pubele pentru gunoi, 306 tacâmuri, un feliator pentru pâine şi 12 televizoare, toate în valoare de 67.198 lei.</p>
      <p><b>BIHOREANUL </b>a verificat şi s-a lămurit că preţurile erau peste cele din magazine: un polonic, de pildă, a costat 100 lei, o oală între 620 şi 900 lei, iar un TV (toate aparatele având cerinţa de a putea fi folosite pentru jocuri!) 2.650 lei.</p>
      <p>
        <b>Pentru hotelul ABA </b>
      </p>
      <figure>
        <img src="https://www.ebihoreanul.ro/user_files/04_hotel2.jpg"/>
      </figure>
      <p>O zi mai târziu, pe 31 mai 2019, ANAR a mai făcut cu Gold Deraclean 8 contracte, însumând 34.600 lei, dar de data asta cu indicaţia de a livra bunurile la Centrul de Formare Profesională al ABA Crişuri din Băile Felix. Sub această denumite, aşa cum <b>BIHOREANUL </b>a mai dezvăluit, se ascunde de fapt un hotel de protocol cu circuit închis <i>(foto)</i>, construit la câteva sute de metri de un alt canton "de protocol", unde şefii ABA Crişuri petrec la sfârşit de săptămână şi cu diverse ocazii.</p>
      <p>Necesarul? Un sistem audio (3.500 lei), o maşină de gheaţă (4.850 lei), un videoproiector (6.500 lei), o hotă inox (4.300 lei), o plită electrică (3.700 lei), un mixer (3.500 lei), un robot de bucătărie (4.750 lei) şi un dulap (4.750 lei), toate bunuri pe care firma de curăţenie din Oradea le-a livrat, din nou, la preţuri peste cele de piaţă.</p>
      <p>Pe 9 iulie 2019 au urmat alte 5 contracte, pentru 100 piese de lenjerie de pat pentru una şi două persoane (23.460 lei), 20 pilote (4.100 lei), 160 pături (3.100 lei) şi 50 perne (8.500 lei). La finele aceleiaşi luni, ANAR i-a încredinţat firmei orădene încă 26 contracte, pentru 10 fileuri din damasc (3.380 lei), 20 suporţi TV de perete (6.120 lei), 2 friteuze (3.720 lei), 2 spălătoare de vase (3.655 lei), 7 tigăi (842 lei), 4 cratiţe (4.192 lei), un mixer (496 lei), 120 boluri de ciorbă (3.420 lei), 9 boluri de desert (171 lei), 25 platouri de porţelan (1.325 lei), 25 carafe (600 lei), 34 perdele şi 34 draperii (45.186 lei) şi diverse alte bunuri, în valoare totală de 91.835 lei.</p>
      <p>În fine, pe 1 august, fiind probabil "secetă" mare, ANAR a mai cumpărat încă 15 carafe de apă şi 120 pahare în valoare de 7.464 lei, iar pe 5 august un cuptor gastronomic (12.650 lei), 252 boluri pentru salată (5.040 lei) şi 120 pahare pentru apă (487 lei), valoarea totală a celor trei achiziţii fiind de 18.177 lei. </p>
      <p>
        <b>Înapoi la Oradea</b>
      </p>
      <p>Pe 22 octombrie 2019, surpriză! Achiziţiile ANAR de la firma orădeană au încetat, fiind reluate, în schimb, cele făcute de ABA Crişuri, care i-a comandat în acea zi, prin două contracte distincte, materiale de construcţii (ciment, plăci şi stâlpi pentru garduri, borduri, rigole şi capace canal) în valoare totală de 41.484 lei.</p>
      <p>Care să fie explicaţia? Din nou, una simplă, legată de evoluţia în carieră PSD-istului Dorel Dume: cu puţin timp înainte, pe 2 octombrie, bihoreanul fusese "mazilit" din conducerea ANAR (după o dispută cu directorul general şi cu ministrul Apelor, Ioan Deneş), aşa că a fost trimis pe postul deţinut anterior, de director executiv la ABA Crişuri. Ca atare, s-au mutat şi achiziţiile de casă cu el...</p>
      <p>
        <b>Curăţenie inventată</b>
      </p>
      <p>În mod evident, o firmă ca Gold Deraclean, abia înfiinţată şi având un singur angajat, nu avea cum să realizeze asemenea prestaţii comerciale, atât de numeroase şi pe o arie atât de largă, în 4 judeţe şi cu livrări în Capitală.</p>
      <p>De altfel, surse din cadrul instituţiei confirmă că serviciile de curăţenie nu le-a făcut nicio firmă: "La sediul SGA, în staţiile hidrografice şi în cantoane curăţenia o fac angajaţii. Doar în unele locuri şefii de staţii plăteau femei care să vină o dată pe lună ca să spele geamuri şi le dădeau 200 lei în mână".</p>
      <p>La fel de logic este că o asemenea "căpuşăreală" nu putea fi tolerată decât cu complicitatea interesată a şefilor de la ABA, în cazul de faţă a lui Dorel Dume însuşi. Investigaţia <b>BIHOREANULUI </b>avea să probeze că aşa şi este. </p>
      <p>
        <b>"Dume mă ajută"</b>
      </p>
      <figure>
        <img src="https://www.ebihoreanul.ro/user_files/04_Iernea.jpg"/>
      </figure>
      <p>Marţea trecută, reporterii l-au căutat pe Gheorghe Iernea <i>(foto)</i>, unicul asociat şi administratorul din acte, la adresa declarată la Registrul Comerţului, într-un bloc din strada Leonardo da Vinci în care, până cu câţiva ani în urmă, a locuit şi Dorel Dume. Aşa au aflat, de la vecini, că Iernea e un pensionar bolnav de diabet, fost angajat la Cooperativa Lemnul şi apoi la Teatrul de Stat Oradea, care îşi rotunjeşte pensia plimbând, pe câţiva lei, câinii unor vecini.</p>
      <p>Discuţia cu bărbatul a avut loc după ce acesta îşi terminase treaba şi se pregătea să urce în apartamentul de la etajul I. Iniţial, omul a negat că deţine, fie şi scriptic, vreo firmă. "Nu am nicio firmă. Nu, nu, nu, nu am aşa ceva". Din aproape în aproape, însă, a recunoscut că SRL-ul a fost făcut pe numele său de fostul vecin. "Dacă a pus-o, a pus-o. Dar asta nu-i treaba dumitale. Nu te interesează. Eu nu vă spun problemele mele familiale", a zis septuagenarul, după care şi-a dat drumul: Iernea este văduv, nu are copii, iar Dume i-a plătit înmormântarea soţiei şi i-a promis că va avea grijă de el când boala îl va pune la pat. "Eu nu am pe nimeni, nu am copii, şi el mă ajută", a spus Iernea. </p>
      <p>Legătura dintre cei doi, ce confirmă că proprietarul firmei e unul doar de faţadă, e dovedită şi de acte. Bărbatul a recunoscut că a încheiat la notar cu Dume inclusiv "o înţelegere" prin care s-a obligat să-i cedeze apartamentul, iar acesta, în schimb, să-l ţină la un azil. Aşa că, a subliniat el, nu primeşte vreun ban de la fostul vecin în schimbul asumării rolului de patron. Asta nu schimbă, însă, cu nimic situaţia penală a şefului ABA. Dimpotrivă, arată că profitul firmei-căpuşă şi l-a însuşit tot el...</p>
      <p>
        <b>La întrebări</b>
      </p>
      <p>Când l-a apelat <b>BIHOREANUL</b>, Dorel Dume a mărturisit, oarecum resemnat, că aştepta să fie căutat şi de ce, dar cu toate astea n-a putut pregăti explicaţii care să înlăture concluzia că şi-a făcut o firmă, controlată printr-un cunoscut, anume ca să facă afaceri cu propria instituţie.</p>
      <p>Directorul a susţinut că nu şi-a obligat niciun subaltern să încheie contracte cu Gold Deraclean, că achiziţiile s-au făcut "transparent", prin Sistemul Informatic de Achiziţii Publice, că firma a prestat efectiv serviciile şi că a livrat toate bunurile ce i-au fost plătite, dar el, personal, nu are vreo legătură cu asta, ci doar cu fostul său vecin, care e patronul firmei numai din pură întâmplare. "Dl Iernea e un om de 70 de ani, bolnav la pat. N-are pe nimeni, e văduv de zece ani, n-are copii, n-are nimic... Ne cunoaştem de mult. A făcut contract cu fiica mea şi i-a cedat ei apartamentul, în caz că i se întâmplă ceva, şi eu să mă ocup de înmormântarea lui", a spus directorul ABA Crişuri.</p>
      <p>"Eu îl cunosc numai pe el, cu firma n-am treabă. Acuma, puteţi scrie ce doriţi, dar eu n-am nicio implicare", a încheiat Dume, lăsând fără răspuns întrebarea: cum altfel decât prin corupţie reuşeşte un pensionar bolnav, care abia se poate îngriji pe sine, să facă afaceri atât de prospere cu ABA Crişuri?</p>
      <p>O temă pentru procurori, care l-ar putea lua la întrebări cu mai mult spor pe directorul ABA Crişuri, pe şeful SGA Bihor, dar şi pe angajaţii care şi-au pus semnăturile atât pe contracte, cât şi pe deconturile către firma de apartament abonată la banii instituţiei. Pentru conflict de interese, abuz în funcţie, fals, dacă nu cumva şi pentru delapidare, în caz că nu toate polonicele au ajuns în inventarul instituţiei...</p>
      <hr/>
      <p>
        <b>CU DEDICAŢIE<br/>Abonaţi la banii publici</b>
      </p>
      <p><b>BIHOREANUL </b>a dezvăluit în mai multe rânduri, în ultimii ani, felul în care conducerea ABA Crişuri toacă banii pe achiziţii inutile şi la preţuri umflate, în timp ce marile lucrări hidrotehnice, precum cele de la barajul Leşu, complet golit cu zece ani în urmă, întârzie să fie executate, din lipsă de finanţare.</p>
      <p>În 2016 şi 2017, de pildă, ABA Crişuri a cumpărat materiale de construcţie şi echipamente IT de câteva sute de mii de euro de la două firme prin achiziţii directe, "spărgând" contractele aşa încât niciunul să nu depăşească valoarea de 100.000 euro, de la care licitaţiile sunt obligatorii.</p>
      <p>Anul trecut, <b>BIHOREANUL </b>dezvăluia că în 16 zile instituţia a cumpărat 45 de telefoane, majoritatea modele de top, cu preţuri între 1.800 şi 2.500 lei, de la Samsung S8 şi S9 până la iPhone 6 şi 7, pentru care a cheltuit 86.825 lei. Tot anul trecut, ABA Crişuri a achiziţionat bunuri şi servicii de peste 1,1 milioane lei, fără nicio licitaţie, de la o singură firmă, care i-a livrat de la telefoane mobile şi tablete până la bocanci şi staţii radio, încredinţându-i totodată, fără licitaţie, şi construirea unui canton (359.306 lei) şi repararea altuia (440.370 lei). La fel ca SC Gold Deraclean SRL, şi respectiva firmă, SC Nestos SRL, are contracte, de câţiva ani, doar cu ABA Crişuri.</p>
      <p>
        <i>
          <b>Vezi mai jos discuția dintre reporterul BIHOREANULUI și Gheorghe Iernea!</b>
        </i>
      </p>
      <figure>
        <iframe src="https://www.youtube.com/embed/mYPA6xrUQjw" width="460" height="360" data-service="Youtube" scrolling="no"/>
      </figure>
      <hr/>
      <p>
        <a href="https://www.ebihoreanul.ro/ebh/display_video/152914">Descarcă fişiere video!</a>
      </p>
    </article>
  </body>
</html>