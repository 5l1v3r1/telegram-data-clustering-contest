<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.reggionline.com/ndrangheta-sequestrati-beni-9-milioni-euro-ai-fratelli-muto/"/>
    <meta property="og:site_name" content="Reggionline - Quotidianionline - Telereggio - Trc - TRM"/>
    <meta property="article:published_time" content="2019-11-20T08:55:20+00:00"/>
    <meta property="og:title" content="‘Ndrangheta: sequestrati beni per 9 milioni di euro ai fratelli Muto"/>
    <meta property="og:description" content="MODENA – Nella mattinata di ieri i carabinieri hanno dato esecuzione a un decreto di sequestro preventivo emesso dalla Dda di Bologna nei confronti dei fratelli Antonio (attualmente detenuto dopo la condanna in primo grado nel processo Aemilia per associazione di stampo mafioso, truffa ed estorsione, tutti reati aggravati dalla finalità mafiosa) e Cesare Muto, […]"/>
  </head>
  <body>
    <article>
      <h1>‘Ndrangheta: sequestrati beni per 9 milioni di euro ai fratelli Muto</h1>
      <address>
        <time datetime="2019-11-20T08:55:20+00:00">20 Nov 2019, 08:55</time>
      </address>
      <p>
        <b>L’operazione tra l’Emilia e Crotone. Le indagini hanno evidenziato come, dopo essere stati colpiti dall’interdittiva antimafia nel 2013, avessero costituito una società intestandone le quote a un prestanome</b>
      </p>
      <p><b>MODENA</b> – Nella mattinata di ieri i carabinieri hanno dato esecuzione a un decreto di sequestro preventivo emesso dalla Dda di Bologna nei confronti dei fratelli <b>Antonio</b> (attualmente detenuto dopo la condanna in primo grado nel processo Aemilia per associazione di stampo mafioso, truffa ed estorsione, tutti reati aggravati dalla finalità mafiosa) e <b>Cesare Muto</b>, imprenditori attivi nel settore della logistica e trasporti dei quali è stata confermata l’appartenenza al sodalizio ‘ndranghetistico emiliano, storicamente legato alla cosca Grande Aracri di Cutro (Kr).</p>
      <p>Le indagini hanno evidenziato come i Muto, nel 2012, avessero attribuito fittiziamente la titolarità delle loro società a soggetti diversi e, nel 2013, dopo essere stati colpiti dall’interdittiva antimafia, avessero anche costituito la società Cospar Srl, operativa nel campo della commercializzazione degli inerti e dei trasporti, intestandone le quote a Salvatore Nicola Pangalli.</p>
      <p>L’intervento sta interessando le province di Reggio Emilia, Parma e Crotone e sta riguardando beni immobili e mobili per un valore stimato di 9 milioni di euro.</p>
    </article>
  </body>
</html>