<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640872/%D8%A2%D8%A8-%D8%AF%D8%B1%DB%8C%D8%A7%DB%8C-%D8%B9%D9%85%D8%A7%D9%86-%D8%AF%D8%B1-%D8%B1%D8%A7%D9%87-%DB%B1%DB%B7-%D8%A7%D8%B3%D8%AA%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T08:10:00+00:00"/>
    <meta property="og:title" content="آب دریای عمان در راه ۱۷ استان"/>
    <meta property="og:description" content="رئیس کمیسیون آب در گفت و گو با خراسان: انتقال آب از وابستگی به خارج جلوگیری می کند"/>
  </head>
  <body>
    <article>
      <h1>
        <a href="https://www.bultannews.com/fa/news/640872/%D8%A2%D8%A8-%D8%AF%D8%B1%DB%8C%D8%A7%DB%8C-%D8%B9%D9%85%D8%A7%D9%86-%D8%AF%D8%B1-%D8%B1%D8%A7%D9%87-%DB%B1%DB%B7-%D8%A7%D8%B3%D8%AA%D8%A7%D9%86">آب دریای عمان در راه ۱۷ استان</a>
      </h1>
      <h2>رئیس کمیسیون آب در گفت و گو با خراسان: انتقال آب از وابستگی به خارج جلوگیری می کند</h2>
      <address><time datetime="2019-11-20T08:10:00+00:00">20 Nov 2019, 08:10</time> by <a rel="author">بولتن نیوز | bultannews.com</a></address>
      <p>به گزارش <b>بولتن نیوز</b> به نقل از خراسان، محمد جواد رنجبر-طرح انتقال آب از دریای عمان به استان هایی که با مشکل کم آبی دست و پنجه نرم می کنند، طی سال های اخیر با جدیت بیشتری از سوی دولت و استان های کم آب دنبال می شود. طرحی که با موافقان و مخالفانی روبه روست، اما عزم دولت بر اجرای آن است و در این خصوص یک طرح مطالعاتی نیز انجام شده که در صورت اجرای این طرح، مشکل کم آبی 17 استان برطرف می شود. در این باره روز گذشته وزیر نیرو چنین گفت: طرح مطالعاتی وسیعی را در وزارت نیرو برای استفاده از آب شور دریای عمان و خلیج فارس آغاز کرده‌ایم که 17 استان مشمول این طرح می‌شوند و به تازگی نیز نتایج این مطالعات در شورای عالی آب مطرح و تصویب شد.<br/><b>مطالعات انجام شد</b><br/>رئیس کمیسیون کشاورزی، آب و منابع طبیعی مجلس روز گذشته در گفت و گو با خراسان در این باره اظهار کرد: استان های شرقی کشور شامل سیستان و بلوچستان، خراسان جنوبی و خراسان رضوی از جمله استان هایی هستند که با محدودیت منابع آب روبه رو هستند.احمدعلی کیخا افزود: حاکمیت و دولت باید طرح جامعی برای تامین آب این استان ها با تکیه بر منابع داخلی، آب شیرین کن ها، استفاده از آب های نامتعارف، مهار سیلاب های فصلی و تغییر در الگوهای توسعه در بخش های مختلف اقتصادی داشته باشد.وی ادامه داد: بیش از 90 درصد مصرف آب در استان خراسان جنوبی در بخش کشاورزی است؛ اما کمتر از 30 درصد اشتغال در این بخش است؛ در حالی که 5-6 درصد منابع آب در دیگر بخش ها مصرف می شود و 70 درصد اشتغال این استان را ایجاد کرده است.نماینده مردم زابل و زهک در مجلس گفت: دولت باید طرح جامع تامین آب شرب این استان ها را تدارک ببیند که یک گزینه استفاده از آب دریای عمان و شیرین سازی آن برای مصرف است.وی افزود: دولت مطالعات انتقال آب دریای عمان به استان های شرقی را انجام داده و به دنبال این است که مرحله به مرحله و گام به گام با مشارکت بخش خصوصی و شاید آستان قدس، این طرح را به انجام رساند.وی افزود: هنوز ظرفیت های بسیار خوبی وجود دارد که با ابزارهای اقتصادی، مصرف را مدیریت کنیم.وی اضافه کرد: بنده به آن چه وزیر نیرو در این باره اعلام کرده است، خوش بینم.<br/><b>اهداف بلند مدت در طرح انتقال آب</b><br/>وی در پاسخ به این سوال که برخی کارشناسان اجرای طرح انتقال آب را پرهزینه می دانند، گفت: بنده این طرح را برای اهداف بلند مدت مناسب می دانم. در کوتاه مدت نیاز به اجرای این طرح نداریم.وی افزود: اجرای طرح انتقال آب موجب می شود در استان هایی همچون سیستان و بلوچستان وابسته به خارج از کشور نباشیم؛ یا در خراسان جنوبی که استانی مرزی است و حفظ جمعیت لازم است، باید به هر قیمتی که شده، به آن آب منتقل کنیم.کیخا ادامه داد: خراسان رضوی نیز یکی از قطب های توسعه کشور است و نیاز به تامین آب دارد.وی تصریح کرد: برای بلندمدت چاره ای جز انتقال آب نداریم. در کوتاه مدت نیز اصلاح رفتار مصرف کنندگان و استفاده بهینه از منابع آب، ضرورتی اجتناب ناپذیر است.این نماینده افزود: انتقال آب با توجه به اقلیم کشور، کار دور از دسترسی نیست.<br/><b>کشورهای عربی ۸ میلیارد مترمکعب آب از خلیج فارس برداشت می‌کنند</b><br/>نماینده مردم مرودشت در مجلس نیز دیروز در بررسی طرح سوال از وزیر نیرو با بیان این که سالانه ۱۰ میلیارد مترمکعب آب از مرزهای کشور خارج می‌شود، یادآور شد: کشورهای عربی امروز هشت میلیارد مترمکعب آب توسط آب شیرین‌کن‌ها از خلیج فارس برداشت می‌کنند اما ایران کمتر از ۲۰۰ میلیون مترمکعب آب از این دریا برداشت می‌کند.به گزارش خانه ملت، محمدمهدی برومندی افزود: این در حالی است که می‌توان آب مورد نیاز استان فارس و بوشهر را از طریق آب شیرین‌کن‌ها از خلیج فارس چرا که امارات متحده عربی با تصفیه‌خانه جدیدی که راه‌اندازی کرده روزانه پنج میلیون مترمکعب آب از خلیج فارس و عربستان سعودی نیز روزانه 10میلیون مترمکعب از این منبع آبی برداشت می‌کند که به اکوسیستم دریا لطمه وارد می‌کند.وی یادآورشد: هم اکنون 18 استان کشور که 85 درصد جمعیت در آن جای گرفته‌اند در استان‌های جنوبی قرار دارند که به دلیل بحران آب ناچار هستند به استان‌های شمالی و حاشیه البرز مهاجرت کنند؛ اما هنوز در سازمان برنامه و بودجه و دولت یک ردیف اعتبارات قابل ملاحظه که نشان دهد عزم جدی برای انتقال آب دریای عمان به این مناطق وجود دارد مشاهده نمی‌شود.<br/><b>خروج سالانه 10 میلیارد مترمکعب آب از مرزها</b><br/>وی گفت: بخشی از سوال بنده به آب‌های مرزی برمی گردد چرا که سالانه 10 میلیارد مترمکعب آب از مرزهای کشور خارج می‌شود که این یک مسئله قابل توجه است که رهبر معظم انقلاب نیز به این موضوع عنایت ویژه داشتند؛ چرا که اگر بتوانیم از خروج این آب‌ها جلوگیری کنیم بسیاری از نابه سامانی‌های حوزه آب به پایان خواهد رسید.برومندی افزود: در استان فارس سالانه 1.5 میلیارد مترمکعب به سمت خلیج فارس می‌رود که با ایجاد سد بشارتنگسرخ می‌توانیم مانع از هدررفت این میزان آب شویم.<br/><b>امکان انتقال آب فراهم شده است</b><br/>وزیر نیرو نیز که دیروز برای پاسخ گویی به سوال برومندی نماینده مردم مرودشت در صحن علنی مجلس حضور یافته بود، در این باره اظهار کرد: امکان انتقال 8.3 میلیارد مترمکعب آب شور دریای عمان و خلیج فارس به کشور برای استفاده در صنعت فراهم شده است.اردکانیان در خصوص اقدام نکردن برای انتقال آب دریای عمان به داخل کشور که در سوال این نماینده به آن اشاره شده است، گفت: طرح مطالعاتی وسیعی را در وزارت نیرو برای استفاده از آب شور دریای عمان و خلیج فارس آغاز کرده‌ایم که 17 استان مشمول این طرح می‌شوند و به تازگی نیز نتایج این مطالعات در شورای عالی آب مطرح و تصویب شد.وی افزود: علاوه بر دیگر منابع برای جبران کمبود منابع برای آب صنعت 8.3 میلیارد مترمکعب آب از خلیج فارس و دریای عمان وجود دارد.وزیر نیرو بیان کرد: دو میلیارد و 730 میلیون مترمکعب آب شیرین از این منابع استحصال می‌شود که استان‌های زیادی از جمله خراسان جنوبی، یزد و کرمان از آب دریا بهره‌مند می‌شوند. این اقدامات به برکت چاره‌گشایی قانونی مجلس و با سرمایه‌گذاری بخش خصوصی انجام می‌شود.<br/><b>مهار آب‌های مرزی</b><br/>وی افزود: مهار آب‌های مرزی یا استیفای آب‌های مرزی با اجازه رهبر معظم انقلاب و پشتیبانی مجلس و دولت انجام شده است و در این زمینه 13 سد تکمیل و امکان آبگیری در 14 سد نیز وجود دارد و 175 هزار هکتار از اراضی آن ها نیز زه‌کشی شده است. همچنین 46 شهر و روستاهای فراوانی از آب این سدها استفاده می‌کنند.</p>
    </article>
  </body>
</html>