<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kultura/prejemniki-kulturnega-evra-kina-siska-koala-voice"/>
    <meta property="og:site_name" content="Primorske novice"/>
    <meta property="article:published_time" content="2019-11-20T08:49:20+00:00"/>
    <meta property="og:title" content="Prejemniki kulturnega evra Kina Šiška Koala Voice na turnejo po Španiji"/>
    <meta property="og:description" content="Glasbena skupina Koala Voice je lanska prejemnica sredstev sklada Kulturni evro, ki jih podeljuje CUK Kino Šiška. Denar so namenili sofinanciranju mednarodne turneje, na katero se skupina podaja v Španijo, kjer bo sprva gostovala na festivalu Monkey Week, nato pa bo koncertirala še v Barceloni, Madridu, Lleidi ter mestu Albacete."/>
  </head>
  <body>
    <article>
      <h1>Prejemniki kulturnega evra Kina Šiška Koala Voice na turnejo po Španiji</h1>
      <address><time datetime="2019-11-20T08:49:20+00:00">20 Nov 2019, 08:49</time> by <a rel="author">STA</a></address>
      <p>
        <b>Glasbena skupina Koala Voice je lanska prejemnica sredstev sklada Kulturni evro, ki jih podeljuje CUK Kino Šiška. Denar so namenili sofinanciranju mednarodne turneje, na katero se skupina podaja v Španijo, kjer bo sprva gostovala na festivalu Monkey Week, nato pa bo koncertirala še v Barceloni, Madridu, Lleidi ter mestu Albacete.</b>
      </p>
      <figure>
        <img src="https://static.primorske.si/foto/highres/gnweb/720438_267-koala.jpg"/>
        <figcaption>Glasbena skupina Koala Voice je lanska prejemnica sredstev sklada Kulturni evro, ki jih podeljuje CUK Kino Šiška.  Foto: Andraž Gombač</figcaption>
      </figure>
      <p><b>MADRID</b> &gt; Glasbeno skupino Koala Voice je lani komisija Centra urbane kulture (CUK) Kino Šiška med 26 glasbenimi ustvarjalci iz vse Slovenije izbrala kot prejemnico sredstev sklada Kulturni evro, zbranih v letu 2018.</p>
      <p>V obrazložitvi je komisija lani zapisala, da sredstva iz sklada Kulturni evro namenja skupini, ki med prijavljenimi izstopa po mednarodni aktivnosti v preteklosti in tudi po načrtih za leto 2019. Koala Voice so v preteklosti odigrali večje število mednarodnih koncertov in festivalov, zgradili so si mrežo sledilcev in dosegli največji medijski odziv med prijavljenimi.</p>
      <blockquote>Kulturni evro je obvezni samoprispevek v višini dveh evrov, ki ga prispeva vsak obiskovalec Kina Šiška, zapisan na listi gostov, na listi novinarjev oziroma je imetnik letnega vabila. V sklad zbrana sredstva v Šiški od leta 2014 namenjajo podpori projektom mladih kulturnih ustvarjalcev do 29. leta. V preteklih letih pa so bila sredstva namenjena glasbenikom, filmskim in intermedijskim ustvarjalcem ter plesalcem. Skupaj je bilo iz sklada Kulturnega evra do sedaj podeljenih 34.942 evrov, so sporočili iz šišenskega centra urbane kulture.</blockquote>
      <p>"Bend in ekipa se tega absolutno zavedajo in, kar je pohvalno, se tu ne ustavljajo, ampak gradijo na tem. Izmed vseh prijavljenih in predvsem tistih v ožjem izboru so najbolje razdelali načrte za mednarodno turnejo ter jih v osebnem razgovoru s komisijo tudi najbolje argumentirali," je med drugim še pisalo v obrazložitvi.</p>
      <p>Ravno sklad Kulturni evro skupini Koala Voice sedaj omogoča turnejo po Španiji, kamor se podaja na vabilo festivala Monkey Week. Slednji bo med 21. in 23. novembrom v Sevilli, med drugim pa bo zasedba koncerte odigrala še v Barceloni, Madridu, Lleidi ter mestu Albacete. Oboževalci skupine lahko dogajanje na turneji spremljajo na njihovem instagram profilu.</p>
      <figure>
        <iframe src="https://www.youtube.com/embed/V6EYMZBPa24" width="560" height="315" data-service="Youtube" scrolling="no"/>
      </figure>
    </article>
  </body>
</html>