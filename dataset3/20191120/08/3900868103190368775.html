<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/world/1562398/mali-trianta-stratiwtikoi-nekroi-stis-maches-me-toys-tzichantistes"/>
    <meta property="og:site_name" content="NOOZ."/>
    <meta property="article:published_time" content="2019-11-20T08:47:00+00:00"/>
    <meta property="og:title" content="Μαλί: Τριάντα στρατιωτικοί νεκροί στις μάχες με τους τζιχαντιστές"/>
    <meta property="og:description" content="Τριάντα στελέχη των ένοπλων δυνάμεων του Μαλί σκοτώθηκαν στην επίθεση που διαπράχθηκε τη Δευτέρα στο ανατολικό τμήμα της χώρας, κοντά στα σύνορα με τον Νίγηρα, δήλωσε χθες Τρίτη πηγή προσκείμενη στις δυνάμεις ασφαλείας στο Μπαμακό, αν και ο στρατός αρχικά ανακοίνωσε πως υπέστη 24 απώλειες."/>
  </head>
  <body>
    <article>
      <h1>Μαλί: Τριάντα στρατιωτικοί νεκροί στις μάχες με τους τζιχαντιστές</h1>
      <address>
        <time datetime="2019-11-20T08:47:00+00:00">20 Nov 2019, 08:47</time>
      </address>
      <p>
        <b>Τριάντα στελέχη των ένοπλων δυνάμεων του Μαλί σκοτώθηκαν στην επίθεση που διαπράχθηκε τη Δευτέρα στο ανατολικό τμήμα της χώρας, κοντά στα σύνορα με τον Νίγηρα, δήλωσε χθες Τρίτη πηγή προσκείμενη στις δυνάμεις ασφαλείας στο Μπαμακό, αν και ο στρατός αρχικά ανακοίνωσε πως υπέστη 24 απώλειες.</b>
      </p>
      <p>«Τριάντα πτώματα στρατιωτικών, πεσόντων κατά τη διάρκεια αποστολής στον τομέα της Ταμπανκόρτ, έφθασαν στην Γκάο», είπε η πηγή.</p>
      <p>Τα θύματα επρόκειτο να ταφούν σε στρατόπεδο στη Γκάο, μεγάλη πόλη του βόρειου Μαλί, παρόντος του υπουργού Άμυνας. Οι έρευνες για άλλους στρατιωτικούς που διασκορπίστηκαν και αγνοούνται μετά τις εχθροπραξίες συνεχίζονται, ανέφερε η ίδια πηγή.</p>
      <p>Δυνάμεις του Μαλί και του Νίγηρα διεξήγαγαν κοινή επιχείρηση εναντίον τζιχαντιστών στην περιοχή των συνόρων όταν έπεσαν σε ενέδρα, σύμφωνα με τον στρατό στην Μπαμακό. Οι «τρομοκράτες» έχασαν 17 άνδρες στη μάχη, ενώ 100 «ύποπτοι» συνελήφθησαν.</p>
      <p>Η νέα επίθεση σημειώθηκε παρότι προ ημερών ο γαλλικός στρατός ανακοίνωσε ότι εντός του Νοεμβρίου, στελέχη του σκότωσαν ή τραυμάτισαν περίπου 30 τζιχαντιστές, σε μια ευρείας κλίμακας κοινή επιχείρηση με τη συμμετοχή στρατευμάτων της Μπουρκίνα Φάσο, του Μαλί και του Νίγηρα και σε μια δεύτερη επιχείρηση, που έφεραν σε πέρας μόνο στελέχη των γαλλικών ειδικών δυνάμεων το Σάββατο στο ανατολικό Μαλί. Ένας γάλλος στρατιωτικός τραυματίστηκε βαριά σε αυτή την τελευταία.</p>
      <p>Η επίθεση της Δευτέρας χαρακτηρίστηκε βαρύ πλήγμα για τις ένοπλες δυνάμεις του Μαλί, που έχασαν πάνω από 100 στελέχη τους σε δύο επιθέσεις τζιχαντιστών τους τελευταίους μήνες (30ή Σεπτεμβρίου, 6η Νοεμβρίου), καθώς και ακόμα ένα τεκμήριο της συνεχιζόμενης επιδείνωσης της κατάστασης ως προς την ασφάλεια στην περιοχή και ευρύτερα στο Σαχέλ, που θορυβεί τη διεθνή κοινότητα.</p>
    </article>
  </body>
</html>