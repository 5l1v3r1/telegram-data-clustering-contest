<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kronika/doma/clanek/zlagal-se-je-policistom-250732"/>
    <meta property="og:site_name" content="Slovenske novice"/>
    <meta property="article:published_time" content="2019-11-20T08:15:00+00:00"/>
    <meta property="og:title" content="Zlagal se je policistom"/>
    <meta property="og:description" content="Policisti, ki za varnost skrbijo na Ajdovskem, so te dni ustavili moškega, ki ne le da je vozil z 0,62 miligrama alkohola v izdihanem zraku, bil je tudi brez veljavnega vozniškega dovoljenja. Najpre..."/>
  </head>
  <body>
    <article>
      <h1>Zlagal se je policistom</h1>
      <h2>Gorenjec je pijan in brez veljavnega vozniškega dovoljenja vozil po Ajdovščini. Ko sta ga ustavila policista, jima je posredoval osebne podatke svojega sorodnika.</h2>
      <address><time datetime="2019-11-20T08:15:00+00:00">20 Nov 2019, 08:15</time> by <a rel="author">B. K. P.</a></address>
      <p>Policisti, ki za varnost skrbijo na Ajdovskem, so te dni ustavili moškega, ki ne le da je vozil z 0,62 miligrama alkohola v izdihanem zraku, bil je tudi brez veljavnega vozniškega dovoljenja. Najprej se je 32-letnik z Gorenjske policistoma zlagal, da vozniškega dovoljenja zgolj nima pri sebi, in jima posredoval osebne podatke enega od svojih sorodnikov, a ni dolgo trajalo, da sta moža v modrem ugotovila, da laže.<br/><br/>Zoper njega bodo podali obdolžilni predlog zaradi vožnje pod vplivom alkohola in vožnje brez veljavnega vozniškega dovoljenja, pa tudi zaradi kršitve določil zakona o osebnem imenu in zakona o osebni izkaznici. Pijan in brez veljavnega vozniškega dovoljenja je bil tudi 38-letnik, ki so ga policisti ustavili v Ajdovščini. V litru izdihanega zraka je imel 0,32 miligrama alkohola, hitri test in strokovni pregled zaradi suma vožnje pod vplivom drog pa je odločno odklonil. Nadaljnjo vožnjo so mu prepovedali, obiskati bo moral tudi pristojnega sodnika za prekrška.<br/><br/>Škofjeloški policisti pa so v ponedeljek zvečer obravnavali voznika, ki je bil, kar se alkohola tiče, z upoštevanjem tolerance sicer na meji dovoljenega, saj ga je imel v litru izdihanega zraka 0,27 miligrama, a je vozil povsem tehnično neustrezen avtomobil.</p>
      <blockquote>Na Gorenjskem so policisti ustavili moškega, ki je poskušal na cesto zapeljati z avtom, ki na platišču ni imel več pnevmatike.</blockquote>
      <p>Na cesto je namreč poskušal zapeljati, kljub temu da na platišču ni bilo več pnevmatike. Hitri test na prepovedane droge je odklonil, prav tako strokovni pregled. Med postopkom se je do policistov žaljivo obnašal, zato ga v prekrškovnem postopku obravnavajo ne le zaradi kršitev v prometu, temveč tudi zaradi kršitev zoper javni red in mir.<br/><br/>Precej več, 0,68 miligrama, pa je imel v izdihanem zraku 41-letnik, ki so ga istega dne možje v modrem ustavili v Slovenj Gradcu. Začasno so mu odvzeli vozniško dovoljenje, zoper njega bodo na pristojno sodišče podali obdolžilni predlog. </p>
    </article>
  </body>
</html>