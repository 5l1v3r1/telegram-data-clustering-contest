<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/20/7103253/"/>
    <meta property="og:site_name" content="Європейська правда"/>
    <meta property="article:published_time" content="2019-11-20T08:50:00+00:00"/>
    <meta property="og:title" content="Естонський спікер заявив про анексію Росією 5% територій Естонії і порівняв це із Кримом"/>
    <meta property="og:description" content="Спікер парламенту Естонії, член правління партії EKRE Хенн Пиллуаас заявив про те, що Росія анексувала близько п’яти відсотків території Естонії."/>
  </head>
  <body>
    <article>
      <h1>Естонський спікер заявив про анексію Росією 5% територій Естонії і порівняв це із Кримом</h1>
      <address>
        <time datetime="2019-11-20T08:50:00+00:00">20 Nov 2019, 08:50</time>
      </address>
      <p>Спікер парламенту Естонії, член правління партії EKRE Хенн Пиллуаас заявив про те, що Росія анексувала близько п'яти відсотків території Естонії.</p>
      <p>Про це повідомляє "Європейська правда".</p>
      <p>"Росія анексувала близько 5% території Естонії. Анексія естонських територій нічим не відрізняється від окупації та анексії Криму", - написав Пиллуаас у своєму Facebook.</p>
      <p>Він також додав, що "Естонія не має територіальних претензій до Росії", але хоче, щоб повернулися "наші" території.</p>
      <p>Спікер естонського парламенту таким чином відреагував на інтерв'ю директора Другого європейського департаменту МЗС Росії Сергєя Бєляєва, у якому Бєляєв кілька разів назвав "нечинним" Тартуський мирний договір 1920 року.</p>
      <p>"Невизнання Тартуського мирного договору, по суті, означає невизнання Естонської Республіки. Це свідоцтво про народження нашої країни і одна з найважливіших основ нашої державності", - зазначив Пиллуаас.</p>
      <p>Нагадаємо, згідно з Тартуським мирним договором, до Естонії 1920 року відходила частина територій, що нині входять до складу Росії. Це частини Кінгіссепського і Сланцевського районів Ленінградської області, а також Печорський край. Росія офіційно вважає цей договір нечинним.</p>
      <p>Пиллуаас і раніше робив подібні заяви, як і голова МВС Март Хельме, лідер EKRE. У Москві називали це "провокаційними випадами, що містять по суті територіальні претензії до Росії".</p>
      <p>Віцеголова EKRE Хенн Пиллуас 2018 року увійшов до списку осіб, яким заборонений в'їзд до РФ.</p>
      <p>Голова МЗС Естонії Урмас Рейнсалу вважає, що країна не повинна відмовлятися від своєї вимоги до РФ <b><a href="https://www.eurointegration.com.ua/news/2019/11/4/7102591/">компенсувати збитки</a></b> від окупації в обмін на поліпшення відносин.</p>
      <related>
        <a href="https://www.eurointegration.com.ua/news/2019/11/14/7103057/"/>
      </related>
    </article>
  </body>
</html>