<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/maltska-policie-zadrzela-podnikatele-fenecha-na-jeho-jachte/r~d035fd0a0b7311ea8776ac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-20T08:56:00+00:00"/>
    <meta property="og:title" content="Zátah v souvislosti s vraždou maltské novinářky: Policie zatkla byznysmena na jachtě"/>
    <meta property="og:description" content="Maltská policie zadržela prominentního podnikatele Yorgena Fenecha, majitele společnosti 17 Black."/>
  </head>
  <body>
    <article>
      <h1>Zátah v souvislosti s vraždou maltské novinářky: Policie zatkla byznysmena na jachtě</h1>
      <address>
        <time datetime="2019-11-20T08:56:00+00:00">20 Nov 2019, 08:56</time>
      </address>
      <p>Policie ve středu zadržela Fenechovu jachtu, když odplouvala od <a href="https://www.aktualne.cz/wiki/geografie/staty-a-mesta/malta-maltska-republika/r~2fc4fbc4f0e611e5bb3a0025900fea04/">Malty</a> na moře. Byla zhruba osm kilometrů severně od metropole Valletty, když policisté obklíčili plavidlo a donutili ho vrátit se do přístavu. Na palubě pak zatkli jednoho z nejznámějších podnikatelů ostrovní země.</p>
      <p>Stalo se tak den poté, co maltská vláda oznámila, že nabídla milost muži, kterého policie krátce předtím zadržela a považuje ho za zprostředkovatele vraždy Galiziové.</p>
      <p>Premiér Joseph Muscat oznámil, že doporučení k udělení milosti dá jen v případě, že muž bude vypovídat před soudem a že jeho svědectví povede k usvědčení objednavatele vraždy. Muž byl zadržen minulý čtvrtek spolu s dalšími lidmi, jeho jméno zveřejněno nebylo.</p>
      <p>Třiapadesátiletá novinářka, která na svém blogu psala o korupci ve vládních kruzích, zahynula při výbuchu bomby ve svém voze v říjnu 2017. Její smrt vyvolala v Evropě zděšení i pochybnosti o vládě práva ve středomořském ostrovním státě.</p>
      <p>Podle Reuters Galiziová psala osm měsíců před svou smrtí o dubajské společnosti 17 Black Limited, která patří podle maltských úřadů také Fenechovi. Galiziová napsala, že je tato společnost napojena na maltské politiky. Nepředložila však žádné důkazy.</p>
      <p>Související</p>
      <h3>Na Maltě zadrželi muže, kterého podezírají ze zprostředkování vraždy novinářky</h3>
      <figure>
        <img src="https://cdn.xsd.cz/resize/c5e70cf64eb531dd8924b9b7a8b2bf3e_resize=240,135_.jpg?hash=084f4d39cc8dbf28890ae1a72963a46e"/>
      </figure>
      <p>Fenech je ředitelem a spoluvlastníkem holdingu, který v roce 2013 získal rozsáhlou státní zakázku na vybudování plynové elektrárny na Maltě.</p>
      <p>Premiér Muscat Fenechovo zatčení přímo s případem Galiziové nespojil. Řekl pouze, že možná souvisí s jeho úterním výrokem o možné milosti pro prostředníka a s tím, že policii uložil sledovat neobvyklé aktivity lidí, kteří jsou v souvislosti se zločinem předmětem zájmu. "Kdybych tyto pokyny nevydal, možná bychom dnes mluvili o lidech, kteří jsou předmětem zájmu a kteří uprchli," řekl ve středu Muscat.</p>
      <p>Žádné obvinění proti Fenechovi zveřejněno nebylo, policie má na výslech a vznešení obvinění 48 hodin. Fenechův právník se k věci zatím nevyjádřil.</p>
    </article>
  </body>
</html>