<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/business/detail/9620000111438"/>
    <meta property="og:site_name" content="MGR Online"/>
    <meta property="article:published_time" content="2019-11-20T08:47:00+00:00"/>
    <meta property="og:title" content="“พาณิชย์” จัดแมตชิ่งซื้อสินค้าเกษตร ปั๊มยอดขายได้กว่า 7,000 ล้านบาท"/>
    <meta property="og:description" content="“จุรินทร์” เป็นประธานจัดเวทีเจรจาจับคู่ธุรกิจสินค้าเกษตรและผลิตภัณฑ์เกษตรแปรรูป สร้างยอดซื้อขายเบื้องต้นราว 7,000 ล้านบาท เตรียมแผนจัดแมตชิ่งอีกช่วง ก.พ. 63 เน้นผลไม้ พร้อมเดินหน้าทำหน้าที่หัวหน้าเซลส์แมนลุยขายสินค้าต่อ"/>
  </head>
  <body>
    <article>
      <h1>“พาณิชย์” จัดแมตชิ่งซื้อสินค้าเกษตร ปั๊มยอดขายได้กว่า 7,000 ล้านบาท</h1>
      <address><time datetime="2019-11-20T08:47:00+00:00">20 Nov 2019, 08:47</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011530201.JPEG"/>
      </figure>
      <p>“จุรินทร์” เป็นประธานจัดเวทีเจรจาจับคู่ธุรกิจสินค้าเกษตรและผลิตภัณฑ์เกษตรแปรรูป สร้างยอดซื้อขายเบื้องต้นราว 7,000 ล้านบาท เตรียมแผนจัดแมตชิ่งอีกช่วง ก.พ. 63 เน้นผลไม้ พร้อมเดินหน้าทำหน้าที่หัวหน้าเซลส์แมนลุยขายสินค้าต่อ เป้าถัดไปตะวันออกกลาง แอฟริกาใต้ และรัสเซีย <br/><br/>นายจุรินทร์ ลักษณวิศิษฎ์ รองนายกรัฐมนตรีและรัฐมนตรีว่าการกระทรวงพาณิชย์ เปิดเผยภายหลังเป็นประธานการลงนามบันทึกความเข้าใจ (MOU) ในงานจับคู่ธุรกิจสินค้าเกษตรและผลิตภัณฑ์แปรรูปประจำปีงบประมาณ 2563 จัดโดยกรมส่งเสริมการค้าระหว่างประเทศ ว่า โครงการนี้กระทรวงพาณิชย์จัดขึ้นเพื่อเป็นเวทีเจรจาการค้าและเพิ่มมูลค่าการส่งออกให้กับสินค้าเกษตรและผลิตภัณฑ์เกษตรแปรรูปรวม 5 กลุ่มสินค้า ได้แก่ ยางพารา มันสำปะหลัง ข้าว ผลไม้แปรรูป และผลิตภัณฑ์พลาสติกชีวภาพ โดยเบื้องต้นมีมูลค่าการเจรจาจากการลงนามใน MOU และการเจรจาจับคู่ธุรกิจคิดเป็นมูลค่าประมาณ 7,000 ล้านบาท แต่ตัวเลขยังไม่จบ เพราะยังมีการเจรจากันต่อ คาดว่าจะเพิ่มขึ้นได้อีก<br/><br/>สำหรับรายละเอียด แยกเป็นมูลค่าการเจรจาจากการลงนาม MOU ระหว่างบริษัทไทยกับคู่ค้าต่างประเทศ ได้แก่ ฮ่องกง ฟิลิปปินส์ สิงคโปร์ จีน และอินเดีย จำนวน 14 ฉบับ มูลค่าการซื้อขายคิดเป็นจำนวนทั้งสิ้น 138.69 ล้านเหรียญสหรัฐ หรือประมาณ 4,160 ล้านบาท ประกอบด้วยสินค้าข้าว ได้แก่ ข้าวหอมมะลิไทย ข้าวหอม ข้าวขาว และข้าวเหนียว ปริมาณรวม 145,000 ตัน จะซื้อขายภายใน 1 ปี, สินค้าผลไม้อบแห้ง มะพร้าวอบแห้ง มะม่วงอบแห้ง 50 ตู้ ภายใน 5 ปี, สินค้ามะขามหวาน 20 ตู้ ภายใน 1 ปี, การลงนาม MOU ข้อตกลงซื้อขายสินค้าเกษตรระหว่างกรมส่งเสริมการค้าระหว่างประเทศกับบริษัท Supermarket Grocery Supplies Pvt. Ltd. ซึ่งเป็นเว็บไซต์ออนไลน์ Bigbasket.com ของอินเดีย มูลค่า 5 ล้านเหรียญสหรัฐ หรือประมาณ 150 ล้านบาท ภายใน 2 ปี และมูลค่าคาดการณ์การค้าภายในงานเจรจาจับคู่ธุรกิจคิดเป็นจำนวน 94 ล้านเหรียญสหรัฐ หรือประมาณ 2,820 ล้านบาท<br/><br/>“ถือเป็นวันพิเศษที่กระทรวงพาณิชย์ได้จัดให้มีการพบปะกันระหว่างผู้ส่งออกของไทยกับผู้นำเข้าจากประเทศต่างๆ ที่มาจากทั้งประเทศจีน อินเดีย ญี่ปุ่น เกาหลีใต้ เอเชีย ตะวันออกกลาง สหภาพยุโรป อเมริกา และแอฟริกา รวมทั้งสิ้น 176 บริษัท โดยมีบริษัทจากประเทศไทยที่เป็นผู้ส่งออกมารวมกันอยู่ในที่นี้รวมทั้งสิ้น 190 บริษัท เพื่อเจรจาทำธุรกิจกัน ก่อให้เกิดการซื้อขายระหว่างกันที่สามารถคำนวณเป็นตัวเลขส่งออกของประเทศไทยได้ในทันที และขอแสดงความยินดีล่วงหน้ากับผู้ส่งออกไทยที่จะช่วยกันทำตัวเลขการส่งออกให้กับประเทศ” นายจุรินทร์กล่าว<br/><br/>นายจุรินทร์กล่าวว่า สำหรับแผนผลักดันการส่งออกสินค้าเกษตรในระยะต่อไป จะจัดกิจกรรมเจรจาธุรกิจอีกครั้งในช่วงเดือน ก.พ. 2563 แต่เน้นเรื่องผลไม้สด เพราะเป็นช่วงที่ผลไม้ออกมาก โดยจะให้เชิญลูกค้าจากหลายประเทศในโลกมาซื้อผลไม้สดของไทย โดยเฉพาะตลาดจีนที่จะเชิญมาซื้อผลไม้ รวมทั้งในระหว่างนี้ จะเร่งดำเนินการเจาะตลาดจีนเป็นรายมณฑล <br/><br/>ส่วนการขยายตลาดส่งออกในประเทศเป้าหมาย 10 ประเทศที่เคยตั้งไว้นั้น กำลังเตรียมการไปตะวันออกกลาง แอฟริกาใต้ และรัสเซีย เป็นต้น และจะไปซ้ำที่อินเดีย เพราะเป็นตลาดใหญ่ที่มีศักยภาพ มีประชากรมากเป็นพันล้านคน หลังจากที่ก่อนหน้านี้ได้ทำหน้าที่เซลส์แมนนำคณะผู้แทนการค้าไทยเดินทางไปขยายตลาดที่อินเดีย จีน สหรัฐฯ ตุรกี และเยอรมนีมาแล้ว</p>
    </article>
  </body>
</html>