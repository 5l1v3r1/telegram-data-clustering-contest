<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/mdgs-flysjokk---prisene-kan-dobles/71837657"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T08:14:06+00:00"/>
    <meta property="og:title" content="MDGs flysjokk - prisene kan dobles"/>
    <meta property="og:description" content="MDG ønsker en helt ny flyseteavgift. For en familie på fire vil sydenturen bli minst 4800 kroner dyrere. De kan heller feriere nærmere Norge - uten å fly, sier MDG."/>
  </head>
  <body>
    <article>
      <h1>MDGs flysjokk - prisene kan dobles</h1>
      <h2>MDG ønsker en helt ny flyseteavgift. For en familie på fire vil sydenturen bli minst 4800 kroner dyrere. De kan heller feriere nærmere Norge - uten å fly, sier MDG.</h2>
      <address><time datetime="2019-11-20T08:14:06+00:00">20 Nov 2019, 08:14</time> by <a rel="author">Jørgen Gilbrant</a></address>
      <p>- Problemet er at det er blitt latterlig billig å fly, slår MDG-topp Arild Hermstad fast.</p>
      <p>Ja, nordmenn er flyglade og vi får glede av stadig lavere priser for helgeturen til New York, Thailand-turen i januar eller sydenturen i fellesferien.</p>
      <p>Men ifølge MDG er ikke dette bærekraftig og nå må Ola og Kari legge om vanene.</p>
      <p>
        <b>Derfor foreslår De grønne radikalt høyere flypriser i sitt alternative budsjett, som de presenterer torsdag.</b>
      </p>
      <ul>
        <li>150 kroner per flysete innenlands der det ikke går tog</li>
        <li>300 kroner per flysete innenlands der tog er et alternativ</li>
        <li>600 kroner per flysete utenlands</li>
      </ul>
      <h3>Kortreist ferie</h3>
      <p>Og ja, dette er ikke per passasjer, men en avgift som betales for hvert eneste flysete - uavhengig av om billetten er solgt.</p>
      <p>- Vi ønsker at folk skal feriere i sitt eget nærmiljø. En hyggelig effekt av det er at vi får flere feriereiser i Norge og våre naboland - uten at man trenger å fly. Da får man også oppleve gleden av å reise med tog, sier Hermstad.</p>
      <p>For en familie på fire vil en reise tur-retur Bergen bli minst 2400 kroner dyrere, mens en tur utenlands med fly vil bli 4800 kroner dyrere.</p>
      <p>
        <b>Dagbladet sjekket i går prisen for å fly tur-retur Alicante med Norwegian neste sommer. Prisen for en familie på fire ligger på 5200 kroner. Dermed vil MDG-avgiften nesten doble prisen.</b>
      </p>
      <figure>
        <img src="https://dbstatic.no/71838138.jpg?imageId=71838138&amp;width=1024&amp;height=615"/>
        <figcaption><b>DOBLING:</b> Prisen for flybilletten til Spania kan dobles med MDGs nye flyseteavgift. Foto: Lise Åserud / Scanpix Vis mer</figcaption>
      </figure>
      <h3>Fly er luksus</h3>
      <p>- Dette handler om antall sydenturer man kan unne seg. En gjennomsnittlig norsk familie vil ha råd til å betale for utslippene sine. Vårt hovedmål er at man ikke får disse ekstremt billige flyturene, sier Hermstad, som også trekker fram andre flyturer han vil til livs.</p>
      <p>- Du kan fly til Polen for samme pris som toget fra Oslo til Moss. Flyprisene for nordmenn har stupt og det er uansvarlig lave priser. Å fly er en luksus som de fleste i verden ikke har opplevd. Nordmenn tilhører en eksklusiv gruppe mennesker.</p>
      <p>
        <i>- Men du unner ikke nordmenn sydenturen?</i>
      </p>
      <p>- Jo, selvfølgelig. Vi bor i et kaldt land og det å fly er en fantastisk opplevelse og en utrolig mulighet for mange, men vi ønsker at det skal bli et gode som kan deles av flere - også de som kommer etter oss. Da har vi nordmenn en forpliktelse til å regulere ned våre egne flyreiser, sier Hermstad.</p>
      <h3>Klimabelønning</h3>
      <p>Flyseteavgiften, som er beregnet å bringe 10 milliarder inn i statskassa, kommer på toppen av dagens flypassasjeravgift. MDG foreslår også økt drivstoffavgift på fem kroner per liter, som Klassekampen skrev i forrige uke.</p>
      <p>Deler av de økte inntektene til statskassa skal betales tilbake til innbyggerne i klimabelønning. Folk i distriktene får 2568 kroner, mens de som bor i de store byene og har tilgang til et godt kollektivtilbud vil få 1284 kroner.</p>
      <p>
        <b>Hvis familien på fire i eksempelet over bor i en by vil hele klimabelønningen være brukt opp på én utenlandstur. Da vil de møte fem kroner dyrere bensin og diesel i pumpene resten av året.</b>
      </p>
      <p>- Mye av det vi tar inn går rett tilbake i lommebøkene til folk. De som flyr lite får mer å rutte med. Det er veldig viktig for oss å ha en solid sosial omfordeling og at klimadugnaden omfatter alle. De som forurenser mest, skal også betale mest, sier Hermstad, som lover at det også vil være rom for sydenturer også i et MDG-styrt Norge.</p>
      <p>- Det skal være mulig for en vanlig familie å få seg en sydentur også med vårt opplegg.</p>
    </article>
  </body>
</html>