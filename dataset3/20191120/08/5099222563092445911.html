<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23502214-ministru-cei-mai-multi-dintre-teroristii-straini-din-turcia-vor-expulzati-pana-finalul-anului.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-20T08:51:00+00:00"/>
    <meta property="og:title" content="Ministru: Cei mai mulți dintre teroriștii străini din Turcia vor fi expulzați până la finalul anului"/>
    <meta property="og:description" content="Ministrul turc de Interne, Süleyman Soylu, a declarat marți seara că Turcia îi va trimite în țara lor de origine până la finalul anului pe cei mai mulți dintre cetățenii străini"/>
  </head>
  <body>
    <article>
      <h1>Ministru: Cei mai mulți dintre teroriștii străini din Turcia vor fi expulzați până la finalul anului</h1>
      <address><time datetime="2019-11-20T08:51:00+00:00">20 Nov 2019, 08:51</time> by <a rel="author">A.Z.</a></address>
      <p><b>Ministrul turc de Interne, Süleyman Soylu, a declarat marți seara că Turcia îi va trimite în țara lor de origine până la finalul anului pe cei mai mulți dintre cetățenii străini care au luptat alături de gruparea teroristă Stat Islamic și care se află în această țară, scrie Mediafax, citând Le Figaro. </b><br/><br/>El a mai spus că autoritățile de la Ankara intenționează să expulzeze săptămâna aceasta șase sau șapte suspecți de terorism către statele lor de origine, mai exact către Irlanda și Olanda. <br/><br/>„Numărul deținuților care vor fi expulzați de aici până la finalul anului depinde de durata procesului, dar, mai ales pentru Europa, procesul este în curs”, a spus Soylu. <br/><br/>„Vom expulza o mare parte dintre ei către țările lor de origine până la finalul anului”, a adăugat ministrul. Ankara a anunțat că a capturat 287 de teroriști în nord-esteul Siriei, regiune în care Armata Turciei a lansat o ofensivă luna trecută. <br/><br/>Decizia Ankarei de a expulza cetățenii străini acuzați de terorism către statele lor de origine reprezintă o problemă majoră pentru statele din Europa, întrucât autoritățile europene refuză primirea acestor persoane din rațiuni de securitate.</p>
    </article>
  </body>
</html>