<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://agronews.ua/node/151168/"/>
    <meta property="og:site_name" content="AgroNews"/>
    <meta property="article:published_time" content="2019-11-20T08:57:00+00:00"/>
    <meta property="og:title" content="На Житомирщині запускають проєкт зі створення сімейних молочних ферм"/>
    <meta property="og:description" content="У Баранівській міській об’єднаній територіальній громаді (ОТГ) на Житомирщині запускають проект створення сімейних молочних ферм, що дозволить господарям корів заробляти більше на реалізації молока. Про це повідомила керівник проекту «Молодіжний кластер органічного бізнесу Баранівської міської..."/>
  </head>
  <body>
    <article>
      <h1>На Житомирщині запускають проєкт зі створення сімейних молочних ферм</h1>
      <address><time datetime="2019-11-20T08:57:00+00:00">20 Nov 2019, 08:57</time> by <a rel="author">agronews.uaode/author</a></address>
      <p>
        <b>У Баранівській міській об’єднаній територіальній громаді (ОТГ) на Житомирщині запускають проект створення сімейних молочних ферм, що дозволить господарям корів заробляти більше на реалізації молока. Про це повідомила керівник проекту «Молодіжний кластер органічного бізнесу Баранівської міської ОТГ» Оксана Загорська, передає ukrinform.ua.</b>
      </p>
      <p>«Жителі сільських територій Баранівської ОТГ першими у Житомирській області приєднаються до проекту «Створення сімейних молочних ферм». Цьому передуватимуть семінари, що проходитимуть по селах громади, а потім всі бажаючі відвідають сімейні молочні ферми, що вже працюють в інших областях, аби ознайомитися з їх реальними можливостями та перспективами. Перевага сімейних ферм у тому, що вони можуть реалізувати молоко за вищою вартістю, ніж звичайні власники корів», — пояснила Загорська.</p>
      <p>За її словами, фахівці проекту нададуть селянам фахові консультації щодо облаштування ферм. Крім того, мова йде про взаємні чесні ринкові правила, коли власники відповідають за показники жирності молока, а закупівельники гарантують адекватну ціну.</p>
      <p>Крім того, об’єднана громада планує у рамках співпраці із ТОВ «Укрмілкінвест» укласти договір на прийом молока від членів сільськогосподарського обслуговуючого кооперативу «Мілка-2018», який створений за грантової підтримки ЄС.</p>
      <p>Наразі у кооперативі 38 членів, серед яких одне фермерське господарство, і вже є селяни, які хочуть до нього приєднатися. У теплі пори роки за добу там можуть реалізувати 600-800 літрів молока, але восени і взимку рівень надою знижується до 200-300 добових літрів.</p>
    </article>
  </body>
</html>