<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/people/259919/aspa-tsina-dino-maxi-me-ton-karkino-diagnostika-me-pollaplo-myeloma"/>
    <meta property="og:site_name" content="LiFO"/>
    <meta property="article:published_time" content="2019-11-20T08:29:00+00:00"/>
    <meta property="og:title" content="Άσπα Τσίνα: Δίνω μάχη με τον καρκίνο - Διαγνώστηκα με πολλαπλό μυέλωμα"/>
    <meta property="og:description" content="Η Άσπα Τσίνα αποκάλυψε πως διαγνώστηκε με καρκίνο και αυτή τη στιγμή βρίσκεται σε εντατική χημειοθεραπεία"/>
  </head>
  <body>
    <article>
      <h1>Άσπα Τσίνα: Δίνω μάχη με τον καρκίνο - Διαγνώστηκα με πολλαπλό μυέλωμα</h1>
      <h2>Η Άσπα Τσίνα αποκάλυψε πως διαγνώστηκε με καρκίνο και αυτή τη στιγμή βρίσκεται σε εντατική χημειοθεραπεία</h2>
      <address><time datetime="2019-11-20T08:29:00+00:00">20 Nov 2019, 08:29</time> by <a rel="author">NEWSROOM</a></address>
      <p>
        <b>Η<a href="https://www.lifo.gr/tags/%CE%86%CF%83%CF%80%CE%B1+%CE%A4%CF%83%CE%AF%CE%BD%CE%B1"> Άσπα Τσίνα</a> εξομολογήθηκε, για πρώτη φορά, πως εδώ και μήνες δίνει μάχη με μία σπάνια μορφή καρκίνου στο αίμα, το πολλαπλό μυέλωμα.</b>
      </p>
      <p>«Το πρόβλημα με την υγεία μου ξεκίνησε από έναν φρικτό πόνο στη μέση, ένιωσα ότι κόπηκα στα δύο», είπε η Άσπα Τσίνα η οποία έγινε γνωστή από τη συμμετοχή της στο Fame Story.</p>
      <p>Η τραγουδίστρια λέει πως μετά από τον φριχτό πόνο ξεκίνησε να κάνει μια σειρά εξετάσεων μέχρι να μάθει πως διαγνώστηκε με πολλαπλό μυέλωμα, μια σπάνια μορφή καρκίνου που σχηματίζεται σε έναν τύπο λευκών αιμοσφαιρίων. «Στο γιο μου είπα από την αρχή ότι έχω έναν σοβαρό καρκίνο που τρώει τα κόκαλα», αφηγείται η Άσπα Τσίνα. Περιγράφει το πώς μετά τη διάγνωση πήρε την απόφαση να ολοκληρώσει μια επαγγελματική υποχρέωση και πως αν και πονούσε θα καθυστερούσε την θεραπεία της για να γυρίσει το βίντεοκλιπ της.</p>
      <p>«Έπρεπε άμεσα να ξεκινήσω εντατική χημειοθεραπεία, αλλά ήθελα να εκπληρώσω πρώτα το επαγγελματικό μου όνειρο. Γύρισα το βίντεο κλιπ τέσσερις μετά τη διάγνωση για καρκίνο, πονούσα, αλλά το ήθελα πολύ. Είμαι στη φάση της εντατικής χημειοθεραπείας», λέει η τραγουδίστρια.</p>
      <p>«Σε περιστατικά σαν το δικό μου συνιστάται η αυτόλογη μεταμόσχευση. Εγώ δεν έχω αποφασίσει ακόμα αν είναι κάτι το οποίο θέλω να κάνω. Δεν έχω καταλήξει μέσα μου και δεν βιάζομαι», λέει η Άσπα Τσίνα.</p>
      <figure>
        <iframe src="https://www.youtube.com/embed/x4KJEvdXJpY" width="560" height="315" data-service="Youtube" scrolling="no"/>
      </figure>
      <p>Στη συνέχεια μιλά για το γιο της και λέει πως ήταν «ο μόνος ο οποίος ήταν ψύχραιμος και ένιωθα ότι με καταλαβαίνει στο εκατό τοις εκατό».</p>
      <p>«Όταν του είπα για τον καρκίνο μου είπε: "Μαμά, δεν θέλω να πεθάνεις" και του είπα: "Δεν υπάρχει περίπτωση να πεθάνω, δεν είναι έτσι απλά τα πράγματα αλλά κάποια στιγμή όλοι πεθαίνουμε. Αυτό που θέλω να θυμάσαι είναι ότι γεννιόμαστε μόνοι μας και πεθαίνουμε μόνοι μας. Στο μεσοδιάστημα της ζωής μας, συναντούμε ανθρώπους οι οποίοι δεν είναι τυχαίοι για τη ζωή μας, υπάρχει λόγος. Η μαμά είναι δίπλα σου για να σε βοηθάει όσο μπορεί και στο βαθμό που μπορεί. Η ύπαρξή σου δεν είναι συνεξάρτηση της δικής μου ύπαρξης. Δεν θέλω να είσαι φοβισμένος"».</p>
      <p>«Τι να φοβηθώ; Τη στιγμή που δεν θα υπάρχω πια; Δεν φοβάμαι το θάνατο. Έζησα πολύ ωραία πράγματα σε αυτή τη ζωή κι αν φύγω θα φύγω ευτυχισμένη γιατί έχω εκπληρώσει την αποστολή μου. Απολαμβάνω τη μοναξιά μου και δεν θέλω κάποιον σύντροφο στο πλευρό μου».</p>
      <figure>
        <iframe src="https://www.youtube.com/embed/lzOYtqeXuTg" width="560" height="315" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/tA58Myray-c" width="560" height="315" data-service="Youtube" scrolling="no"/>
      </figure>
    </article>
  </body>
</html>