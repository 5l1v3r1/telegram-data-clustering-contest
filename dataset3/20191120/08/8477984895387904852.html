<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bhaskar.com/national/news/p-chidambaram-inx-media-money-laundering-case-news-updates-supreme-court-notice-to-ed-on-01691275.html"/>
    <meta property="og:site_name" content="Dainik Bhaskar"/>
    <meta property="article:published_time" content="2019-11-20T08:36:30+00:00"/>
    <meta property="og:title" content="आईएनएक्स केस / चिदंबरम की जमानत याचिका पर ईडी को सुप्रीम कोर्ट का नोटिस, 26 नवंबर को सुनवाई"/>
    <meta property="og:description" content="जस्टिस भानुमति, जस्टिस एस बोपन्ना और जस्टिस ऋषिकेश रॉय ने चिदंबरम की जमानत याचिका पर सुनवाई की चिदंबरम ने 15 दिसंबर को दिल्ली हाईकोर्ट के जमानत नहीं देने के आदेश को सुप्रीम कोर्ट में चुनौती दी है | P Chidambaram | P Chidambaram INX Media Money-Laundering Case News Updates: Supreme Court notice to ED on bail plea"/>
  </head>
  <body>
    <article>
      <h1>आईएनएक्स केस / चिदंबरम की जमानत याचिका पर ईडी को सुप्रीम कोर्ट का नोटिस, 26 नवंबर को सुनवाई</h1>
      <address><time datetime="2019-11-20T08:36:30+00:00">20 Nov 2019, 08:36</time> by <a rel="author">Dainik Bhaskar</a></address>
      <figure>
        <img src="https://i10.dainikbhaskar.com/thumbnails/730x548/web2images/www.bhaskar.com/2019/11/20/0521_chidambram222.jpeg"/>
        <figcaption>पूर्व वित्त मंत्री पी चिदंबरम।(फाइल फोटो)</figcaption>
      </figure>
      <ul>
        <li>जस्टिस भानुमति, जस्टिस एस बोपन्ना और जस्टिस ऋषिकेश रॉय ने चिदंबरम की जमानत याचिका पर सुनवाई की</li>
        <li>चिदंबरम ने 15 दिसंबर को दिल्ली हाईकोर्ट के जमानत नहीं देने के आदेश को सुप्रीम कोर्ट में चुनौती दी है</li>
      </ul>
      <h3>Dainik Bhaskar</h3>
      <p>Nov 20, 2019, 02:06 PM IST</p>
      <p><b>नई दिल्ली.</b> सुप्रीम कोर्ट ने बुधवार को आईएनएक्स मीडिया केस में पूर्व वित्त मंत्री पी चिदंबरम की जमानत याचिका पर प्रवर्तन निदेशालय (ईडी) को नोटिस जारी किया। इस पर सॉलिसिटर जनरल (एसजी) तुषार मेहता ने कहा कि ईडी अपना जवाब 25 नवंबर तक दाखिल कर देगा। इसके बाद जस्टिस भानुमति की अगुवाई वाली पीठ ने अगली सुनवाई के लिए 26 नवंबर की तारीख दी। चिदंबरम आईएनएक्स मीडिया केस में मनी लॉन्ड्रिंग मामले में तिहाड़ जेल में बंद हैं, जबकि भ्रष्टाचार के मामले में उन्हें जमानत मिल गई थी।</p>
      <p>चिदंबरम के वकील कपिल सिब्बल और अभिषेक मनु सिंघवी ने कोर्ट से कहा कि उनके मुवक्किल 91 दिन से हिरासत में हैं, इसलिए उन्हें जमानत दी जाए। चिदंबरम ने अपनी याचिका में दिल्ली हाईकोर्ट के आदेश को चुनौती दी है। हाईकोर्ट ने 15 नवंबर को चिदंबरम पर लगे आरोपों को गंभीर बताते हुए जमानत देने से इनकार कर दिया था। </p>
      <p>
        <b>चिदंबरम के खिलाफ ईडी और सीबीआई की जांच जारी</b>
      </p>
      <p>चिदंबरम पर आईएनएक्स मीडिया घोटाले में सक्रिय और मुख्य भूमिका निभाने का आरोप है। ईडी और सीबीआई अलग-अलग मामलों में उनके खिलाफ जांच कर रही है। सुप्रीम कोर्ट ने 22 अक्टूबर को उन्हें भ्रष्टाचार के मामले में जमानत दे दी थी। सीबीआई ने चिदंबरम को 21 अगस्त को उनके घर से गिरफ्तार किया था।</p>
      <p><b>ईडी ने चिदंबरम की जमानत का विरोध किया था</b><br/>कोर्ट ने हाल ही में चिदंबरम की न्यायिक हिरासत 27 नवंबर तक बढ़ा दी थी। इस पर चिदंबरम के वकील ने कोर्ट से कहा था कि उन पर देश छोड़कर जाने, गवाहों को प्रभावित करने और साक्ष्यों से छेड़छाड़ करने जैसे आरोप नहीं हैं, ऐसे में उन्हें जमानत दी जानी चाहिए। ईडी ने चिदंबरम की जमानत याचिका करते हुए कोर्ट से कहा था कि चिदंबरम को जमानत मिलने पर वह साक्ष्यों को प्रभावित कर सकते हैं।<br/> </p>
      <figure>
        <img src="https://visuals.dbnewshub.com/bhaskar/cms-assets/news/images/2019-09/tambola_strip.jpg"/>
      </figure>
    </article>
  </body>
</html>