<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/openmind/20204655-zemelna-reforma-ze-komandi-shcho-prijnyala-rada-v-pershomu-chitanni"/>
    <meta property="og:site_name" content="Mind UA"/>
    <meta property="article:published_time" content="2019-11-20T08:30:00+00:00"/>
    <meta property="og:title" content="Земельна реформа «Зе! Команди»: що прийняла Рада в першому читанні"/>
    <meta property="og:description" content="Про ризики та запропоновані умови продажу землі, а також про перспективи прийняття документа в другому читанні"/>
  </head>
  <body>
    <article>
      <h1>Земельна реформа «Зе! Команди»: що прийняла Рада в першому читанні</h1>
      <h2>Про ризики та запропоновані умови продажу землі, а також про перспективи прийняття документа в другому читанні</h2>
      <address><time datetime="2019-11-20T08:30:00+00:00">20 Nov 2019, 08:30</time> by <a rel="author" href="https://mind.ua/author/147-grigorij-kukuruza" target="_blank">Григорій Кукуруза</a></address>
      <p>
        <i>Верховна Рада 13 листопада <a href="https://mind.ua/news/20204399-verhovna-rada-uhvalila-zakonoproekt-pro-rinok-zemli-u-pershomu-chitanni">проголосувала </a>в першому читанні за законопроект <a href="http://w1.c1.rada.gov.ua/pls/zweb2/webproc4_2?id=&amp;pf3516=2178-10&amp;skl=10">№2178-10</a> – про зняття мораторію на продаж сільськогосподарських земель.</i>
      </p>
      <p>
        <i>Що передбачає документ, на які ризики варто звернути увагу, перш ніж його затверджувати остаточно, розповів <b>Mind </b>економіст Ukraine Economic Outlook <b>Григорій Кукуруза</b>.</i>
      </p>
      <p>Незважаючи на очікування скептиків, ПП «Слуга народу» все ж вдалося забезпечити 227 голосів «за», ще 13 голосів додали позафракційні депутати.</p>
      <p>Тобто в провладної партії достатньо голосів, щоб закон про ринок землі, навіть у поточному, недопрацьованому, варіанті пройшов і друге читання. «Голос» і «Європейська Солідарність» в останній момент послалися на те, що формат ринку, запропонований «Слугою народу», не відповідає їхній позиції. Але така підтримка, на яку розраховували всі прихильники земельної реформи, не була критично важливою.</p>
      <p>Тому  ініціатива зняти мораторій з 1 жовтня 2020 року має високі шанси на успіх. Особливо на тлі того, що земельна реформа – це ключовий «маяк успішності» «Зе! Команди» у відносинах з МВФ, до речі, досить напружених. Останній візит представників МВФ у середині вересня так і не дозволив Україні досягти якихось твердих домовленостей.</p>
      <p>«Місія також підкреслила важливість незалежності центрального банку й забезпечення фінансової стабільності, а також необхідності докласти всіх зусиль, щоб мінімізувати фіскальні витрати, пов'язані з націоналізацією банку», – дипломатично зазначено в підсумках візиту представників МВФ за <a href="https://mind.ua/news/20202560-mvf-prodovzhit-peregovori-z-ukrayinoyu-v-najblizhchi-tizhni">27 вересня</a> з посиланням на бюджетні ризики компенсації групі «Приват» $2 млрд за націоналізований раніше банк.</p>
      <h3>Який формат земельного ринку пропонує «Слуга народу»</h3>
      <p>Зважаючи на значні протести аграріїв, спочатку запропонований Кабінетом Міністрів законопроект №2178  довелося відставити. Раніше міністр економіки пропонував дозволити купувати і продавати землю всім громадянам і компаніям, зареєстрованим в Україні, навіть якщо серед їх засновників є іноземці.</p>
      <p>У підсумку парламент підтримав менш гостро прийнятну суспільством версію законопроекту від народних депутатів. Документ передбачає можливість купівлі землі всіма поточними операторами галузі (зокрема іноземними), але без припливу нових гравців. Так, до 1 січня 2024 року нерезиденти або юридичні особи, серед засновників яких є нерезиденти, не можуть купувати землю в Україні. Виняток становлять тільки компанії/іноземці, зареєстровані в Україні терміном понад 3 роки, або ті, хто сьогодні вже орендує землю.</p>
      <p>Звичайно, встановлені обмеження легко порушуються при правильному юридичному структуруванні: підписання «задним числом» договору оренди, викуп зареєстрованих довше трьох років компаній, вхід нерезидентів у капітал інших підприємств тощо.</p>
      <p>Проте законопроект передбачає ряд обмежень щодо концентрації власності: один бенефіціар не може володіти більш ніж 35% площі ОТГ, 8% – області і 0,5% – країни.</p>
      <p>Саме дана норма здавалася громадськості найбільш суперечливою, оскільки в Україні вже є 4 компанії, які не відповідають їй: Ukrlandfarming, Kernel, «Агропросперіс», МХП і «Астарта». Було багато «інсайдерських» версій щодо того, що дані компанії примусово розділять або їм знадобиться складне юридичне структурування із заплутаною системою кінцевих бенефіціарів.</p>
      <hr/>
      <p>Але підтриманий законопроект регулює виключно володіння, а не орендні відносини.</p>
      <hr/>
      <p>Отже ніяких обмежень, окрім чинних норм Антимонопольного законодавства, на формування земельного банку шляхом оренди не вводиться. Зі свого боку у великих операторів ринку не буде проблем із захистом орендних договорів від раптових прохань власників «покинути дільницю, бо новий орендодавець запропонував велику суму».</p>
      <h3>Чи зможуть скупити землю іноземці та агрохолдинги</h3>
      <p>Основна теза аграріїв, що протестують, – ринок не можна відкривати, поки держава не вирівняє умови покупки для всіх потенційних учасників. Йдеться про доступність банківського кредитування, однакову державну підтримку і загалом економічну ситуацію в країні. Нагадаю, саме тому уряд Гройсмана наполягав на поетапному переході до ринку землі. Перші п'ять років на ринок допускаються тільки фізичні особи з обмеженням у 200 га і тільки потім – юридичні особи та нерезиденти.</p>
      <p>Звичайно, така модель більш консервативна. Але вона б мінімізувала ризики короткострокового «осідання» аграрної галузі, пов'язаного з вибуванням умовно слабких фермерів і приходом на їхні місце тих, хто заплатив найвищу ціну, а отже, може отримати з цих масивів максимальних дохід.</p>
      <p>Сьогодні такі ризики повинні мінімізувати 4,4 млрд грн державної підтримки. Кошти будуть розподілені на дві програми: компенсації кредитних ставок і формування Агентства часткового гарантування кредитів. Звісно, цих коштів недостатньо.</p>
      <p>Середня вартість 1 га – від $ 1100 до $ 1700, залежно від області і якості ґрунтів. При виплаті фермером 3–5% за пільговою кредитною ставкою різницю в 18–20% (якщо говорити про ефективну ставку, яка включає всі комісії, – за оформлення застав тощо) оплачує держава. При середній вартості гектара в $1500 і чинних відсоткових ставках Кабміну вистачить виділених коштів на допомогу аграріям в покупці приблизно 120 000 га. Згідно з опитуваннями USAID за 2017 рік, продати свої паї незалежно від їхньої вартості хочуть 10% власників паїв, що еквівалентно 2,2–2,5 млн га. Якщо встановлена ​​ринком ціна зросте до $1700–2000, охочих продати свою землю з'явиться ще більше.</p>
      <p>Втім, розрахований дефіцит держпідтримки на практиці буде нижче. Припустимо, у нерезидентів є достатній фінансовий ресурс, щоб «вибити» вітчизняних малих/середніх фермерів з ринку. Але вони не зможуть отримувати той же рівень доходу, який генерують вітчизняні землевласники, орієнтовані на культури з високою доданою вартістю. Відповідно, власники паїв і поточні орендарі, швидше за все, прийдуть до взаємного розуміння у вигляді розстрочки або підвищення орендної плати до ринкового рівня.</p>
      <p>Тому, звичайно, у поточному форматі «Зе!Команди» земельна реформа несе низку короткострокових ризиків для аграрної галузі. Але вигоди в довгостроковій перспективі від вільного обігу землі їх переважують.</p>
      <related>
        <h4>Також читайте</h4>
        <a href="https://mind.ua/news/20204727-blogeriv-mozhut-pririvnyati-do-media-ta-zmusyat-platiti-podatki"/>
        <a href="https://mind.ua/news/20204646-rosiyani-ne-zmozhut-kupuvati-ukrayinsku-zemlyu-a-yakshcho-kuplyat-yiyi-konfiskuyut-komanda-prezidenta"/>
        <a href="https://mind.ua/news/20204522-zakon-pro-podvijne-gromadyanstvo-mozhe-z-yavitisya-vzhe-do-kincya-roku-mzs"/>
      </related>
    </article>
  </body>
</html>