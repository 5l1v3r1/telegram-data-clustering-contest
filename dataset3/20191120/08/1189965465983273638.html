<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/politics/259918/to-kyvernitiko-sxedio-gia-to-metanasteytiko-kleista-kentra-aystiroteri-fylaksi-kai-metegkatastasi-aitoynton-asylo"/>
    <meta property="og:site_name" content="LiFO"/>
    <meta property="article:published_time" content="2019-11-20T08:32:00+00:00"/>
    <meta property="og:title" content="Το κυβερνητικό σχέδιο για το μεταναστευτικό: Κλειστά κέντρα, αυστηρότερη φύλαξη και μετεγκατάσταση αιτούντων άσυλο"/>
    <meta property="og:description" content="Ενεργοποιείται το κυβερνητικό σχέδιο για το μεταναστευτικό που προβλέπει μέτρα σε δύο φάσεις για τα νησιά και την ενδοχώρα"/>
  </head>
  <body>
    <article>
      <h1>Το κυβερνητικό σχέδιο για το μεταναστευτικό: Κλειστά κέντρα, αυστηρότερη φύλαξη και μετεγκατάσταση αιτούντων άσυλο</h1>
      <h2>Ενεργοποιείται το κυβερνητικό σχέδιο για το μεταναστευτικό που προβλέπει μέτρα σε δύο φάσεις για τα νησιά και την ενδοχώρα</h2>
      <address><time datetime="2019-11-20T08:32:00+00:00">20 Nov 2019, 08:32</time> by <a rel="author">NEWSROOM</a></address>
      <p>
        <b>Εντός της ημέρας αναμένονται ανακοινώσεις από τον κυβερνητικό εκπρόσωπο, Στέλιο Πέτσα και τον ειδικό συντονιστή επί του προσφυγικού, Αλκιβιάδη Στεφανή, για το επιχειρησιακό πλάνο της κυβέρνησης σχετικά με τους <a href="https://www.lifo.gr/tags/%CE%9C%CE%B5%CF%84%CE%B1%CE%BD%CE%B1%CF%83%CF%84%CE%B5%CF%85%CF%84%CE%B9%CE%BA%CF%8C">μετανάστες </a>και πρόσφυγες.</b>
      </p>
      <p>Σύμφωνα με πληροφορίες, ο κυβερνητικός προγραμματισμός θα διακρίνεται σε δύο κύριες φάσεις, που είναι τα κλειστά προαναχωρησιακά κέντρα, που δημιουργούνται στα νησιά πρώτης γραμμής και στην ενδοχώρα, αλλά και η αυστηροποίηση στη φύλαξη των συνόρων μας, θαλάσσιων και χερσαίων, σε συνδυασμό με το υπό εξέλιξη σχέδιο μετεγκατάστασης αιτούντων άσυλο από το Ανατολικό Αιγαίο στην ενδοχώρα.</p>
      <p>Η κυβερνητική κατεύθυνση για τις ανακοινώσεις που θα γίνουν είναι να γίνει γνωστό ότι εφαρμόζεται ένα συνεκτικό σχέδιο για την αντιμετώπιση των αυξανόμενων προσφυγικών/μεταναστευτικών ροών και ότι η χώρα δεν είναι πλέον ελκυστικός προορισμός για τα κυκλώματα των διακινητών.</p>
      <p>Σύμφωνα με πληροφορίες επίκειται η ανακοίνωση της λειτουργίας κλειστών προαναχωρησιακών κέντρων στη Λέσβο, τη Χίο, τη Σάμο, την Κώ και τη Λέρο με το Μέγαρο Μαξίμου, πάντως, να έχει προνοήσει για την δημιουργία ανάλογων δομών και στην ενδοχώρα, όπως αυτές, που μεταξύ άλλων αναμένεται να χωροθετηθούν σε Κρήτη, Πελοπόννησο και Στερεά Ελλάδα.</p>
      <p>Εκτιμάται ότι ο αριθμός των κλειστών δομών, δεν αποκλείεται να ξεπεράσει τις 10 ανά την επικράτεια, καθώς στην κυβέρνηση εξετάζουν περισσότερα του ενός σενάρια, εν όσω φαίνεται να μην ανακόπτονται – τουλάχιστον σε ικανοποιητικό βαθμό – οι ροές από τα τουρκικά παράλια.</p>
      <p>Σε κάθε περίπτωση, κυβερνητικές πηγές περιγράφουν ως εφικτό το στόχο της μετεγκατάστασης 20.000 αιτούντων άσυλο προς την ενδοχώρα έως τις πρώτες εβδομάδες του 2020. Πάντως, στην κυβέρνηση έχει καταστεί κοινός τόπος πως οι προαναφερθείσες πρωτοβουλίες θα καταλήξουν ατελείς, εφόσον δεν συνδυαστούν με μία πολιτική αυστηρότερης φύλαξης των συνόρων μέσω και της ενίσχυσης των μέσων, που χρησιμοποιούν Πολεμικό Ναυτικό και Λιμενικό, αλλά και της πραγματοποίησης περισσοτέρων προσλήψεων για τα κλειστά κέντρα και για την θωράκιση των συνόρων.</p>
      <p>Επιπλέον, στο Μέγαρο Μαξίμου θεωρούν πως η εφαρμογή από 1/1/2020 του νέου νόμου για την χορήγηση ασύλου, που περιλαμβάνει σφιχτότερα χρονοδιαγράμματα και αυστηρότερα κριτήρια θα αποσυμφορήσει την κατάσταση εντός της χώρας μέσω της ουσιαστικής επανεκκίνησης της διαδικασίας των επιστροφών στην Τουρκία και σε ασφαλείς χώρες.</p>
      <p>Σε κάθε περίπτωση ο πρωθυπουργός, σύμφωνα με πηγές του Μαξίμου, θα επιδιώξει να εξαντλήσει όλα τα διαθέσιμα περιθώρια, προκειμένου να επιτύχει μία ουσιώδη αλλαγή πλεύσης στην ευρωπαϊκή πολιτική, που σημαίνει περισσότερη αλληλεγγύη, αλλά και αναμόρφωση του κανονισμού του Δουβλίνο.</p>
    </article>
  </body>
</html>