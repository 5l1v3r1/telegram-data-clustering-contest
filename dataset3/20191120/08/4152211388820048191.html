<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/foreign/news/591901/%E0%A6%B8%E0%A6%BF%E0%A6%B0%E0%A6%BF%E0%A6%AF%E0%A6%BC%E0%A6%BE%E0%A6%AF%E0%A6%BC-%E0%A6%87%E0%A6%B0%E0%A6%BE%E0%A6%A8%E0%A6%BF-%E0%A6%B2%E0%A6%95%E0%A7%8D%E0%A6%B7%E0%A7%8D%E0%A6%AF%E0%A6%AC%E0%A6%B8%E0%A7%8D%E0%A6%A4%E0%A7%81%E0%A6%A4%E0%A7%87-%E0%A6%87%E0%A6%B8%E0%A6%B0%E0%A6%BE%E0%A7%9F%E0%A7%87%E0%A6%B2%E0%A6%BF-%E0%A6%B9%E0%A6%BE%E0%A6%AE%E0%A6%B2%E0%A6%BE%E0%A7%9F-%E0%A6%A8%E0%A6%BF%E0%A6%B9%E0%A6%A4"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-20T08:41:00+00:00"/>
    <meta property="og:title" content="সিরিয়ায় ইরানি লক্ষ্যবস্তুতে ইসরায়েলি হামলায় নিহত ১১"/>
    <meta property="og:description" content="সিরিয়ায় বুধবার ইরানি লক্ষ্যবস্তুতে ইসরায়েলি বিমান হামলায় ১১ ব্যক্তি নিহত হয়েছেন। নিহতদের মধ্যে সাতজনই ইরানি নাগরিক। যুক্তরাজ্যভিত্তিক পর্যবেক্ষক সংস্থা সিরিয়ান অবরজারভেটরি ফর হিউম্যান রাইটসের বরাত দিয়ে এক প্রতিবেদনে এ খবর জানিয়েছে ডেইলি সাবাহ।সিরিয়ান অবজারভেটরি জানিয়েছে, সিরিয়ায়..."/>
  </head>
  <body>
    <article>
      <h1>সিরিয়ায় ইরানি লক্ষ্যবস্তুতে ইসরায়েলি হামলায় নিহত ১১</h1>
      <address><time datetime="2019-11-20T08:41:00+00:00">20 Nov 2019, 08:41</time> by <a rel="author">বিদেশ ডেস্ক</a></address>
      <p>
        <b>সিরিয়ায় বুধবার ইরানি লক্ষ্যবস্তুতে ইসরায়েলি বিমান হামলায় ১১ ব্যক্তি নিহত হয়েছেন। নিহতদের মধ্যে সাতজনই ইরানি নাগরিক। যুক্তরাজ্যভিত্তিক পর্যবেক্ষক সংস্থা সিরিয়ান অবরজারভেটরি ফর হিউম্যান রাইটসের বরাত দিয়ে এক প্রতিবেদনে এ খবর জানিয়েছে ডেইলি সাবাহ।</b>
      </p>
      <figure>
        <img src="http://cdn.banglatribune.com/contents/cache/images/850x0x1/uploads/media/2019/11/20/ebf07b29087e5fe4f93ed2badc220584-5dd4f9ea9255b.jpg"/>
      </figure>
      <p>সিরিয়ান অবজারভেটরি জানিয়েছে, সিরিয়ায় ইরানের এলিট ফোর্স কুদস বাহিনীর বিভিন্ন অস্ত্রাগার ইসরায়েলি বিমান হামলার শিকার হয়েছে। এসব অস্ত্রাগারের অবস্থান দামেস্কের উপকণ্ঠে। এছাড়া পশ্চিম দামেস্কের একটি বিমান ঘাঁটিও এদিন আক্রান্ত হয়েছে।</p>
      <p>বুধবার সিরিয়ার বিভিন্ন সামরিক স্থাপনা এবং দেশটিতে মোতায়েন ইরানি সামরিক লক্ষ্যবস্তুতে এসব হামলা চালানো হয়। ইসরায়েলি সামরিক বাহিনীর মুখপাত্র লেফটেন্যান্ট কর্নেল আভিচে আদ্রে বিষয়টি নিশ্চিত করেছেন।</p>
      <p>ইসরায়েলের দাবি, মঙ্গলবার সিরিয়া থেকে তাদের ভূখণ্ডে রকেট নিক্ষেপের জবাবে এ হামলা চালানো হয়েছে। তবে সিরিয়ার দাবি, ইসরায়েলি জঙ্গি বিমান থেকে নিক্ষেপ করা বেশিরভাগ ক্ষেপণাস্ত্র ধ্বংস করে দিতে সক্ষম হয়েছে সিরিয়ার বিমান প্রতিরক্ষা বাহিনী।</p>
      <p>টুইটারে দেওয়া এক পোস্টে ইসরায়েলি বাহিনীর মুখপাত্র আভিচে আদ্রে জানান, তার দেশের জঙ্গিবিমান সিরীয় ভূখণ্ডে দেশটির সেনাবাহিনী ও ইরানি কুদস বাহিনীর বহু সামরিক লক্ষ্যবস্তুতে আঘাত হেনেছে। ভূমি থেকে আকাশে নিক্ষেপযোগ্য ক্ষেপণাস্ত্র, সদর দফতর, সামরিক সরঞ্জাম ও সামরিক ঘাঁটির মতো স্থাপনাগুলোকে লক্ষ্যবস্তুতে পরিণত করা হয়েছে। আগের দিন সিরীয় ভূখণ্ড থেকে ইরানের নিক্ষেপ করা রকেটের জবাবে এ হামলা চালানো হয়েছে।</p>
      <p>তার দাবি, প্রকৃতপক্ষে ইসরায়েলে হামলা চালাতেই সিরিয়ায় নিজের উপস্থিতি ধরে রেখেছে ইরান। ইসরায়েলে তাদের রকেট হামলাই এর প্রমাণ। সিরিয়ায় তাদের অবস্থান সিরিয়া সরকার, ইসরায়েল ও পুরো অঞ্চলের স্থিতিশীলতার জন্য হুমকি।</p>
      <footer>/এমপি/</footer>
    </article>
  </body>
</html>