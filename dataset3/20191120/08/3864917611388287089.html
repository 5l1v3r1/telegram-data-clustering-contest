<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2821668-razumkov-zapevnae-so-slugi-narodu-ne-otrimuut-doplat.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T08:01:00+00:00"/>
    <meta property="og:title" content="Разумков запевняє, що “слуги народу” не отримують доплат"/>
    <meta property="og:description" content="Голова Верховної Ради Дмитро Разумков спростував інформацію про наявність доплат, які отримують у парламенті депутати від “Слуги народу”."/>
  </head>
  <body>
    <article>
      <h1>Разумков запевняє, що “слуги народу” не отримують доплат</h1>
      <h2>Голова Верховної Ради Дмитро Разумков спростував інформацію про наявність доплат, які отримують у парламенті депутати від “Слуги народу”.</h2>
      <address>
        <time datetime="2019-11-20T08:01:00+00:00">20 Nov 2019, 08:01</time>
      </address>
      <p>Про це він заявив у інтерв'ю “<a href="https://www.pravda.com.ua/articles/2019/11/20/7232452/">Українській правді</a>”.</p>
      <p>“Ні, немає. Я думаю, якщо б були такі факти, вони б (депутати від СН – ред.) звернулися в правоохоронні органи. Це так потрібно зробити... Люди отримують зарплату – люди за неї працюють. Не влаштовує зарплата – будь ласка, до побачення”, – відповів спікер на запитання про наявність додаткових доплат у фракції.</p>
      <p>Водночас він заперечив і те, що такі доплати пропонувалися йому особисто.</p>
      <p>“Ні, на цій посаді мені ніхто нічого не приходив і не пропонував”, – сказав політик.</p>
      <p>При цьому, коментуючи заяву колишньої членкині фракції “<a href="https://www.ukrinform.ua/tag-sluga-narodu">Слуга народу</a>” Анни Скороход про те, що депутатам нібито доплачують по 5 тис. дол. США, Разумков акцентував на необхідності повідомляти про такі факти, передусім, правоохоронним органам.</p>
      <p>“По-перше, треба зрозуміти, хто це робив. По-друге, я прибічник того, щоб не в ЗМІ про це казати, а звернутися до НАБУ, правоохоронних органів та дати цю інформацію. Це буде корисно і правильно”, – зауважив політик.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2821631-razumkov-kaze-so-iz-zelenskim-jogo-poznajomiv-bakanov.html">Разумков каже, що із Зеленським його познайомив Баканов</a>
      </blockquote>
      <p>Окрім того, говорячи про зарплату депутатів, Разумков висловив думку про те, що “з часом треба буде змінювати це”.</p>
      <p>“Дивіться, не можна казати про зарплату в 40 тисяч гривень, 35 тисяч – 40 тисяч гривень у державі, де середня заробітна плата, там, 10 тисяч гривень, "замала"... Вона невелика, враховуючи ті спокуси, які можуть з'являтися в народного депутата. Для того, щоб людина фахово й ефективно працювала, треба робити дві речі: давати нормальну мотивацію – а це зарплата в тому числі; а друге – контролювати, щоб у людини не виникало спокуси залізти в бюджет, залізти в якісь корупційні схеми тощо”, – пояснив Голова ВР.</p>
    </article>
  </body>
</html>