<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/20/news/fincantieri_costruira_due_navi_per_l_armatore_ponant-241467604/"/>
    <meta property="og:site_name" content="Repubblica.it"/>
    <meta property="article:published_time" content="2019-11-20T08:58:00+00:00"/>
    <meta property="og:title" content="Fincantieri costruirà due navi per l'armatore Ponant"/>
    <meta property="og:description" content="Commessa da 300 milioni di euro. Saranno utilizzate dalla &quot;Paul Gauguin Cruises&quot;.  La società italiana ha già realizzato quattro imbarcazioni per questo committente."/>
  </head>
  <body>
    <article>
      <h1>Fincantieri costruirà due navi per l'armatore Ponant</h1>
      <h2>Commessa da 300 milioni di euro. Saranno utilizzate dalla "Paul Gauguin Cruises".  La società italiana ha già realizzato quattro imbarcazioni per questo committente.</h2>
      <address>
        <time datetime="2019-11-20T08:58:00+00:00">20 Nov 2019, 08:58</time>
      </address>
      <p><b>ROMA</b> - Fincantieri ha sottoscritto un protocollo d'intesa con l'armatore francese Ponant per la fornitura di due navi da crociera di nuova generazione. Il valore della commessa è di 300 milioni, con l'opzione per la realizzazione di una terza unità gemella. La consegna prevista per le due imbarcazioni, che saranno l'evoluzione della classe "Ponant Explorers" ed opereranno nell'area sud del Pacifico per "Paul Gauguin Cruises", è per il 2022.<br/><br/>Avranno una stazza lorda di 11mila tonnellate ed ospiteranno circa 230 passeggeri ciascuna. In passato Fincantieri ha già costruito per Ponant quattro unità ad Ancona consegnate rispettivamente nel 2010, 2011, 2013 e 2015.<br/><br/>Saranno costruite adottando le più avanzate tecnologie in tema di protezione ambientale e delle persone, caratterizzate dall'apparato-batterie più grande nel comparto, che consentirà operazioni senza fumo all'ancora, nei porti e nelle aree sensibili sotto il profilo ecologico.<br/><br/>"Siamo lieti di continuare la nostra storica collaborazione con Fincantieri" - ha detto Jean Emmanuel Sauvèe, ceo di Ponant - "questo accordo per altre due navi ci consente di sviluppare il marchio Paul Gauguin acquisito alcune settimane fa e consolida la nostra posizione di leader mondiale nel segmento lusso". <br/><br/>"Per la prima volta nel mondo della crocieristica, queste due nuove navi spegneranno i motori e cesseranno tutte le emissioni ogni giorno durante ogni sosta, per quasi dieci ore al giorno. Navi di capacità contenuta e all'avanguardia tecnologicamente e sotto il profilo della salvaguardia dell'ambiente: questo progetto rispecchia pienamente la nostra filosofia del turismo sostenibile".<br/><br/>"La conferma della collaborazione con un operatore vivace come Ponant" - ha affermato l'amministratore delegato di Fincantieri, Giuseppe Bono - "con il quale arriveranno a 13 le unità complessive, per un progetto di nuova generazione e fortemente ispirato alla tutela dell'ambiente, non può che essere accolta con grande soddisfazione".</p>
    </article>
  </body>
</html>