<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.affarsvarlden.se/bors-ekonominyheter/sparekonomerna-om-swedbank-redan-inprisat-i-kursen-6979123"/>
    <meta property="og:site_name" content="Affärsvärlden"/>
    <meta property="article:published_time" content="2019-11-20T08:55:00+00:00"/>
    <meta property="og:title" content="Sparekonomerna om Swedbank: Redan inprisat i kursen"/>
    <meta property="og:description" content="Sparekonomerna Joakim Bornold, Johanna Kull och Frida Bratt tror inte på särskilt allvarliga konsekvenser för Swedbank efter de nya uppgiterna i Uppdrag Granskning."/>
  </head>
  <body>
    <article>
      <h1>Sparekonomerna om Swedbank: Redan inprisat i kursen</h1>
      <address>
        <time datetime="2019-11-20T08:55:00+00:00">20 Nov 2019, 08:55</time>
      </address>
      <p>
        <b>Sparekonomerna Joakim Bornold, Johanna Kull och Frida Bratt tror inte på särskilt allvarliga konsekvenser för Swedbank efter de nya uppgiterna i Uppdrag Granskning.</b>
      </p>
      <p>UPPDATERAD. I det nya programmet av Uppdrag Granskning framkommer det att USA utreder om Swedbank har medverkat till brott mot de sanktioner som USA införde mot Ryssland efter annekteringen av Krim-halvön i Ukraina.</p>
      <p>Läs mer: <a href="https://www.affarsvarlden.se/bors-ekonominyheter/swedbank-kan-ha-brutit-mot-usa-sanktioner-6979098">Swedbank kan ha brutit mot USA-sanktioner</a></p>
      <p>Transaktionerna har, enligt Uppdrag granskning, gått direkt från Swedbank i Estland till Bank of America. Det är därför USA skulle se så allvarligt på Swedbankrs roll. Uppdrag granskning visar hur fyra transaktioner skickas från storägare i ryska Kalashnikov, med hjälp av Swedbank, till från bolag registrerade i skatteparadiset Brittiska Jungfruöarna.</p>
      <p>Det känns dock tveksamt om Swedbank har brutit mot sanktionerna, säger Joakim Bornold, sparekonom på Söderberg &amp; Partners.</p>
      <p>- Enligt den informationen som jag har kan Swedbank omöjligt ha kontroll över pengar som banken en gång har släppt. Det är inte möjligt för Swedbank att ha det, sedan kanske hela transaktionskedjan kan vara ett transaktionsbrott. Att det har varit ett brott mot sanktionerna är klart, men vem som ska lastas för det är oklart, och det är tveksamt om det är Swedbank.</p>
      <p>
        <b>Vad säger du om bankernas aktiekurser, exempelvis SEB som faller på uppgifter om att det kommer information som man inte vet vad den innehåller för något?</b>
      </p>
      <p>- Det är otroligt svårt att värdera sådana risker. Det blev ett väldigt stort tapp i SEB-aktien den dagen som information om information kom. Och det tappet handlade ju inte om den information som kom, utan den information som inte kom.</p>
      <p>
        <b>Hur påverkar det småsparare skulle du säga?</b>
      </p>
      <p>- Jag tror det blir för mycket känsla och för lite förnuft och i skenet av det blir det en efterreaktion.</p>
      <p>
        <b>Ska man investera i storbanker med tanke på den volatilitet som det innebär med uppgifter om att det kommer information som man inte vet vad den är för någonting?</b>
      </p>
      <p>- Ja, jag tycker det, om man kan tänka sig leva med det. Risken i SEB är ju lägre nu än tidigare. Kan man leva med risken att det kommer fler sådana här fall så tycker jag att man ska fortsätta äga storbankerna.</p>
      <p>Nordnets sparekonom Frida Bratt menar att uppgifterna inte var lika allvarliga som marknaden hade fruktat.</p>
      <p>- Uppgifterna är förstås negativa och allvarliga men mycket negativt är också redan inprisat i aktiekursen, säger hon.</p>
      <p>Hon tror heller inte på särskilt höga böter för Swedbank, om det nu blir några sådana, även om Swedbank kan vänta sig en tillrättavisning från amerikanska myndigheter.</p>
      <p>- Däremot är transparens och öppna kort är grundläggande för att Swedbank med den nya ledningen ska återupprätta förtroendet och därför borde man varit öppna också med detta, informationen är enligt banken känd sedan tidigare. Att städa upp efter penningtvätt och sätta bra rutiner för framtiden får ses som hygiennivå. Swedbanks viktigaste vapen är kommunikation - för att vända dålig kundnöjdhet och rädda aktieägarvärde. Jens Henriksson är möjligen på rätt väg, han framstår som ödmjuk och vill göra rätt. Men transparens och kommunikation är A och O, säger hon.</p>
      <p>Inte heller Johanna Kull, sparekonom på Avanza, tror att privatspararna kommer agera nämnvärt på dagens Swedbank-uppgifter.</p>
      <p>- Det är klart att det inte läggs i den positiva vågskålen att Swedbank misstänks ha brutit mot amerikanska sanktioner och transaktionen kommer säkerligen finnas med i de utredningar som just nu förs mot banken, men det aktuella beloppet är i sammanhanget relativt lågt, säger hon.</p>
      <p>- Spararna har köpt Swedbank-aktien hela året och antalet ägare har ökat med över 150 procent. Risken är att man sett kursfallet som en given köpsignal och glömt bort den bakomliggande anledningen till kurspressen. </p>
      <ul>
        <li>
          <a href="http://www.facebook.com/sharer/sharer.php?u=https%3A%2F%2Fwww.affarsvarlden.se%2Fbors-ekonominyheter%2Fsparekonomerna-om-swedbank-redan-inprisat-i-kursen-6979123&amp;title=Sparekonomerna%20om%20Swedbank%3A%20Redan%20inprisat%20i%20kursen%20&amp;description=Sparekonomerna%20Joakim%20Bornold%2C%20Johanna%20Kull%20och%20Frida%20Bratt%20tror%20inte%20p%C3%A5%20s%C3%A4rskilt%20allvarliga%20konsekvenser%20f%C3%B6r%20Swedbank%20efter%20de%20nya%20uppgiterna%20i%20Uppdrag%20Granskning.%20">Facebook</a>
        </li>
        <li>
          <a href="http://twitter.com/share?text=Sparekonomerna%20om%20Swedbank%3A%20Redan%20inprisat%20i%20kursen%20&amp;url=https%3A%2F%2Fwww.affarsvarlden.se%2Fbors-ekonominyheter%2Fsparekonomerna-om-swedbank-redan-inprisat-i-kursen-6979123">Twitter</a>
        </li>
        <li>
          <a href="http://www.linkedin.com/shareArticle?mini=true&amp;url=https%3A%2F%2Fwww.affarsvarlden.se%2Fbors-ekonominyheter%2Fsparekonomerna-om-swedbank-redan-inprisat-i-kursen-6979123&amp;title=Sparekonomerna%20om%20Swedbank%3A%20Redan%20inprisat%20i%20kursen%20">Linked in</a>
        </li>
        <li>
          <a href="http://www.reddit.com/submit?url=https%3A%2F%2Fwww.affarsvarlden.se%2Fbors-ekonominyheter%2Fsparekonomerna-om-swedbank-redan-inprisat-i-kursen-6979123&amp;title=Sparekonomerna%20om%20Swedbank%3A%20Redan%20inprisat%20i%20kursen%20">Reddit</a>
        </li>
        <li>Mail</li>
      </ul>
    </article>
  </body>
</html>