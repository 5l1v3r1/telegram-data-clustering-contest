<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/svit/20191120-sprava-pro-impichment-trampa-volker-zminyv-chastynu-svidchen/"/>
    <meta property="og:site_name" content="ФАКТИ"/>
    <meta property="article:published_time" content="2019-11-20T08:52:52+00:00"/>
    <meta property="og:title" content="Справа про імпічмент Трампа – Волкер змінив частину свідчень"/>
    <meta property="og:description" content="Колишній спецпредставник США по Україні Курт Волкер протягом п’яти годин 19 листопада свідчив у Палаті представників Конгресу в справі про імпічмент. Проте деякі його тези відрізнялися від свідчень, які він давав 3 жовтня."/>
  </head>
  <body>
    <article>
      <h1>Справа про імпічмент Трампа – Волкер змінив частину свідчень</h1>
      <address>
        <time datetime="2019-11-20T08:52:52+00:00">20 Nov 2019, 08:52</time>
      </address>
      <p>Колишній спецпредставник США по Україні Курт Волкер протягом п’яти годин 19 листопада свідчив у Палаті представників Конгресу в справі про імпічмент. Проте деякі його тези відрізнялися від свідчень, які він давав 3 жовтня.</p>
      <p>Екс-спецпредставник США по Україні Курт Волкер під час відкритих слухань щодо імпічменту президента Дональда Трампа перед трьома комітетами Палати представників уточнив деяку інформацію, яка стала відомою після його свідчень 3 жовтня.</p>
      <p>Зокрема Волкер заявив, що нещодавно зрозумів: українська енергетична компанія Бурізма пов’язана з сином американського політика-демократа Гантером Байденом.</p>
      <p><b>Читайте:</b> <a href="https://fakty.com.ua/ua/uncategory/20191118-kyyiv-otrymav-groshi-bez-umov-zelenskyj-ne-znav-pro-blokuvannya-dopomogy-tramp/">Київ отримав гроші без умов, Зеленський не знав про блокування допомоги – Трамп</a></p>
      <p>Він додав, що під час обворень з помічником президента України Андрієм Єрмаком та персональним юристом Трампа Рудольфом Джуліані не знав про зв’язок між початком розслідувань Україною та затриманням військової допомоги.</p>
      <blockquote>– Ніхто мені цього не казав і я ніколи не повідомляв про цей зв’язок українцям. Я був проти заморозки безпекової допомоги Україні. Коли я про це дізнався 18 липня, я думав, що її можна розблокувати ще до того, як про неї довідаються українці, що спричинить у них занепокоєння, – зазначив Волкер.</blockquote>
      <p>Сам Волкер розглядав це як внутрішню політичну проблему США і, коли українці про це дізналися, радив їм нічого не робити та чекати, поки вона буде розв’язана у Вашингтоні.</p>
      <p>Волкер відокремлює розслідування щодо Бурізми, яке, за його словами, було б доцільним. Проте справу щодо Байденів він вважає неприйнятною та додав, що твердження про корупційні зв’язки Джо Байден з Україною – теорія змови.</p>
      <blockquote>– Я знаю віцепрезидента Байдена вже 24 роки. Він чесна людина, і я поважаю його, – зазначив Волкер.</blockquote>
      <p>Нагадаємо, 13 листопада в Конгресі США почалися <a href="https://fakty.com.ua/ua/svit/20191113-impichment-trampa-u-ssha-pochalysya-publichni-sluhannya/">відкриті слухання у справі про імпічмент</a> Дональда Трампа.</p>
      <p>У США триває розслідування щодо імпічменту Трампа. Його звинувачують у тиску на Зеленського і затримці військової допомоги Україні, щоб домогтися початку розслідування проти Джо Байдена.</p>
    </article>
  </body>
</html>