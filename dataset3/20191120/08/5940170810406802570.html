<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/sports/podosfairo/kypros/a-katigoria/apollonas/apollon-o-grifos-stin-epithesi"/>
    <meta property="og:site_name" content="24sports.com.cy"/>
    <meta property="article:published_time" content="2019-11-20T08:57:00+00:00"/>
    <meta property="og:title" content="Απόλλων: Ο γρίφος στην επίθεση"/>
    <meta property="og:description" content="Στο παιχνίδι με την Δόξα προετοιμάζεται ο Απόλλωνας, όπου στόχος είναι η επιστροφή στις νίκες και η ανάκαμψη στην βαθμολογία. Οι «κυανόλευκοι» επιχειρούν την δική τους αντεπίθεση, έτσι ώστε να επανέρθουν στις ψηλές θέσεις."/>
  </head>
  <body>
    <article>
      <h1>Απόλλων: Ο γρίφος στην επίθεση</h1>
      <h2>Η σκέψη είναι στο παιχνίδι με την Δόξα</h2>
      <address><time datetime="2019-11-20T08:57:00+00:00">20 Nov 2019, 08:57</time> by <a rel="author">Ονησίφορος Σταύρου</a></address>
      <p>Στο παιχνίδι με την Δόξα προετοιμάζεται ο Απόλλωνας, όπου στόχος είναι η επιστροφή στις νίκες και η ανάκαμψη στην βαθμολογία. Οι «κυανόλευκοι» επιχειρούν την δική τους αντεπίθεση, έτσι ώστε να επανέρθουν στις ψηλές θέσεις.</p>
      <p>Το παιχνίδι της ερχόμενης Δευτέρας είναι πολύ σημαντικό, διότι με νίκη ο Απόλλωνας θα έχει την δυνατότητα να μπει στην εξάδα, ενώ σε αντίθετη περίπτωση θα απομακρυνθεί αρκετά από τις πρώτες θέσεις.</p>
      <p>Αυτό το γνωρίζουν πολύ καλά στο «κυανόλευκο» στρατόπεδο, όπως και τις δυσκολίες που θα αντιμετωπίσουν στον αγώνα. Η Δόξα μπορεί να βρίσκεται στην τελευταία θέση, αλλά έδειξε ότι διαθέτει καλή ομάδα. Άσε, που κόντρα στον Απόλλωνα παρουσιάζεται πάντα πολύ ανταγωνιστική.</p>
      <p>Από την πλευρά του ο Σωφρόνης Αυγουστή δεν θα έχει στην διάθεση του τον Βαλεντίν Ρομπέρζ, αλλά και τον Πέτρο Ψύχα. Θα περιμένει την επιστροφή των διεθνών, έτσι ώστε να γνωρίζει εάν προέκυψε κάποιο επιπρόσθετο πρόβλημα.</p>
      <p>Αναφορικά με την ενδεκάδα, η λογική λέει ότι δεν θα προβεί σε ριζικές αλλαγές σε σχέση με τους τελευταίους αγώνες. Το 3-4-3 δείχνει να λειτουργεί καλύτερα και μάλλον θα το διατηρήσει.</p>
      <p>Από ‘κει και πέρα, αν γίνουν αλλαγές θα είναι στην επίθεση. Εάν θα πάρει φανέλα βασικού ο Γιαννιώτας, αντί των Περέιρα ή Παπουλή. Επίσης, ερωτηματικό είναι εάν θα επαναφέρει στο αρχικό σχήμα τον Εμίλιο Ζελάγια, που ουσιαστικά είναι ο βασικός επιθετικός της ομάδας.</p>
      <p>Ο Γκακπέ πήγε πολύ καλά στα δύο τελευταία παιχνίδια, όπου βρήκε τον δρόμο προς τα δίκτια. Βέβαια, ο Αφρικανός μπορεί να παίξει και στα άκρα, αλλά και πίσω από τον επιθετικό.</p>
    </article>
  </body>
</html>