<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://onedio.com/haber/mahkeme-hizmet-kusuru-var-dedi-gar-katliami-nda-yasamini-yitiren-veysel-atilgan-ve-babasi-icin-1-milyon-tl-tazminat-karari-890012"/>
    <meta property="og:site_name" content="Onedio"/>
    <meta property="article:published_time" content="2019-11-20T08:34:52+00:00"/>
    <meta property="og:title" content="Mahkeme 'Hizmet Kusuru Var' Dedi: Gar Katliamı'nda Yaşamını Yitiren Veysel Atılgan ve Babası İçin 1 Milyon TL Tazminat Kararı"/>
    <meta property="og:description" content="Ankara Garı Katliamı'nda yaşamını yitiren 9 yaşındaki Veysel Atılgan ve babası İbrahim Atılgan için, Ankara 12. İdare Mahkemesi aileye 1 milyon 94 bin..."/>
  </head>
  <body>
    <article>
      <h1>Mahkeme 'Hizmet Kusuru Var' Dedi: Gar Katliamı'nda Yaşamını Yitiren Veysel Atılgan ve Babası İçin 1 Milyon TL Tazminat Kararı</h1>
      <address><time datetime="2019-11-20T08:34:52+00:00">20 Nov 2019, 08:34</time> by <a rel="author" href="https://onedio.com/profil/sadecegeciyorum" target="_blank">Ulaş Demircan</a></address>
      <h4><a href="https://onedio.com/etiket/ankara/501c490fcc161f8ec13422aa">Ankara</a> Garı Katliamı'nda yaşamını yitiren 9 yaşındaki Veysel Atılgan ve babası İbrahim Atılgan için, Ankara 12. İdare Mahkemesi aileye 1 milyon 94 bin TL maddi ve manevi tazminat ödenmesine karar verdi.</h4>
      <figure>
        <img src="https://img-s2.onedio.com/id-5dd4f5fa2cbb8cf335b2c5cf/rev-0/w-500/s-9c9152b4879d92a7a44e3de91b0c291150931f9c.jpg"/>
        <figcaption><b><a href="http://www.hurriyet.com.tr/gundem/veysel-ve-babasi-icin-1-milyon-tl-tazminat-41377936">Hürriyet'ten Mesut Hasan Benli'nin haberine göre,</a></b> kararda, “<a href="https://onedio.com/etiket/isid/57731b1edcb691c0434f4462">IŞİD</a>’in canlı bomba saldırısı düzenleyeceğine ilişkin idarenin elinde yakın tarihli istihbarat bulunmasına rağmen gerekli ve yeterli önlemin alınmamasının hizmet kusuru olduğu” belirtildi.</figcaption>
      </figure>
      <h3>103 kişinin hayatını kaybettiği saldırının ardından Veysel Atılgan'ın annesi Nezihe Atılgan ve 3 kız kardeşi olayda hizmet kusuru bulunduğu iddiasıyla İçişleri Bakanlığı ve Ankara Valiliği'ne dava açtı.</h3>
      <figure>
        <img src="https://img-s2.onedio.com/id-5dd4f905e4f291d1367103fd/rev-0/w-500/s-45a5c29a3820062a57aa43d5e163c5ecb8fecdfe.jpg"/>
        <figcaption>Mahkeme, olayda “hizmet kusuru” bulunduğu gerekçesiyle baba İbrahim Atılgan yönünden <a href="https://onedio.com/etiket/anne/5a27dd7fae4a8535128011c9">anne</a> Nezihe Atılgan’a 283 bin 183 TL ve bir kızı için 47 bin 881 TL destekten yoksun kalma tazminatı ödenmesine karar verdi. 9 yaşındaki Veysel için ise mahkeme anneye sadece 63 bin 801 TL ödenmesine hükmetti. Böylece mahkeme hem baba hem de Veysel için toplamda 394 bin TL maddi tazminat ödenmesine karar verirken, iki kız kardeş için maddi tazminat ödenmesine yer olmadığına hükmetmiş oldu.</figcaption>
      </figure>
      <h3>Baba ve oğul için 700 bin lira manevi tazminat ödenmesine karar verildi.</h3>
      <figure>
        <img src="https://img-s1.onedio.com/id-5dd4fa08e4f291d13671040c/rev-0/w-500/s-7ceee00537d20a50078e06db12b478dd9d1f3817.jpg"/>
        <figcaption>Mahkeme, manevi tazminat talebine ilişkin olarak da baba İbrahim Atılgan yönünde <a href="https://onedio.com/etiket/anne/5a27dd7fae4a8535128011c9">anne</a> Nezihe Atılgan için 100 bin TL, üç kız kardeşe ayrı ayrı 100 biner TL ödenmesine karar verdi. Veysel yönünden ise mahkeme, anneye 150 bin TL, her üç kız kardeş ayrı ayrı 50’şer bin TL ödenmesine hükmetti. Böylece mahkeme baba ve Veysel için anne ve üç kız kardeşe toplam 700 bin TL manevi tazminat ödemeye karar vermiş oldu. Taraflara tebliğ edilen gerekçeli kararda olayda idarenin kusuru bulunduğu anlatılırken çarpıcı değerlendirmeler de yapıldı.</figcaption>
      </figure>
      <h3>Kararda özetle şöyle denildi:</h3>
      <figure>
        <img src="https://img-s2.onedio.com/id-5db877c85522fc7b5505a20f/rev-0/w-500/s-b2037ce4295bf1a864990e1c2cae80236f3dfbe2.jpg"/>
        <figcaption>“Kişilerin can ve mal güvenliğinin korunması devletin asli görevidir. Elinde yakın tarihli istihbari bilgi bulunan idarenin, önceki standart uygulamasından dahi ayrılarak, bu bilginin ilgili birimlere iletilmesi, güvenlik tedbirlerinin alınması noktasında gerekli ve yeterli hassasiyeti göstermediği ve bu suretle hizmet kusuru bulunduğu sonucuna ulaşılmıştır. Uzun süreli <a href="https://onedio.com/etiket/teror/50187b65295c0432640034e6">terör</a> deneyimi olan bir devlette ihmal olarak nitelendirilmesi mümkün olmayan kusurlu davranış sonrası istihbari bilgide yer alan doğrultuda gerçekleşen canlı bomba eyleminden kaynaklı ölüm olayında idarenin gerekli ve yeterli özeni göstermemesi nedeniyle hizmet kusurunun bulunduğu anlaşılmıştır.”</figcaption>
      </figure>
    </article>
  </body>
</html>