<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/sport/detail/9620000111406"/>
    <meta property="og:site_name" content="MGR Online"/>
    <meta property="article:published_time" content="2019-11-20T08:11:00+00:00"/>
    <meta property="og:title" content="&quot;นิชิโนะ&quot; แจงสนิท &quot;โค้ชปาร์ก&quot; เคลีร์ดราม่าหลังเกม ยันจับมือขอโทษแล้ว"/>
    <meta property="og:description" content="วันที่ 20 พฤศจิกายน 2562 เวลา 12.30 น. ณ ท่าอากาศยานนานาชาติสุวรรณภูมิ ฟุตบอลชายทีมชาติไทยชุดใหญ่ เดินทางกลับถึงประเทศไทย เป็นที่เรียบร้อยแล้ว หลังเสร็จสิ้นภารกิจ การแข่งขันฟุตบอลโลก 2022 รอบคัดเลือก โซนเอเชีย กลุ่มจี นัดที่ 4 และ"/>
  </head>
  <body>
    <article>
      <h1>"นิชิโนะ" แจงสนิท "โค้ชปาร์ก" เคลีร์ดราม่าหลังเกม ยันจับมือขอโทษแล้ว</h1>
      <address><time datetime="2019-11-20T08:11:00+00:00">20 Nov 2019, 08:11</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011527301.JPEG"/>
      </figure>
      <p>วันที่ 20 พฤศจิกายน 2562 เวลา 12.30 น. ณ ท่าอากาศยานนานาชาติสุวรรณภูมิ ฟุตบอลชายทีมชาติไทยชุดใหญ่ เดินทางกลับถึงประเทศไทย เป็นที่เรียบร้อยแล้ว หลังเสร็จสิ้นภารกิจ การแข่งขันฟุตบอลโลก 2022 รอบคัดเลือก โซนเอเชีย กลุ่มจี นัดที่ 4 และ 5<br/><br/>สองนัดดังกล่าว ช้างศึก เก็บได้ 1 คะแนน จากการพ่าย มาเลเซีย 0-1 และ เสมอเวียดนาม 0-0 ทำให้ทีมอยู่อันดับ 3 ของกลุ่ม ณ ตอนนี้ จากการมี 8 คะแนน หลังผ่านไป 4 นัด<br/><br/>หลังเดินทางถึง อากิระ นิชิโนะ หัวหน้าผู้ฝึกสอนทีมชาติไทย กล่าวว่า "ก่อนอื่นต้องขอขอบคุณแฟนบอลชาวไทยทุกคน ที่สนับสนุนพวกเราเป็นอย่างดี ก็ต้องขอโทษด้วยที่เราไม่สามารถ ทำตามที่เราหวังไว้ได้ นอกจากนี้ก็ต้องขอบคุณ นักเตะและทีมงานทุกคนที่ทำงานสุดความสามารถ"<br/><br/>"ส่วนรูปเกมทั้งสองเกม เราไม่ใช่ว่าสู้ไม่ได้ เรามีจังหวะทำได้ แต่เราทำไม่ได้ อย่างกับมาเลเซีย ที่เราออกนำไปก่อน แต่ก็ไม่สามารถรักษาสกอร์ไว้ได้ หรืออย่างเกมที่เสมอกับเวียดนาม เรามีโอกาสขึ้นนำก่อนแต่เราทำไม่ได้ ตรงนี้ ก็เป็นการบ้านที่เราต้องแก้ไข แต่นักเตะทุกคนก็ทำหน้าที่ของตัวเองได้สมบูรณ์แล้ว"<br/><br/>"เรามีเวลาอีก 4 เดือน ก่อนจะถึงนัดต่อไป ตรงนี้ก็ถือว่าเรามีเวลาอีกเยอะ แต่ทั้งนี้ทั้งนั้น ก็ต้องดูกันอีกทีว่า อนาคตจะเป็นอย่างไร และจะเดินทางอย่างไร เราก็ต้องคิดและศึกษาดูต่อ"<br/><br/>"เรื่องการเปลี่ยนแปลงตัวผู้เล่น? ความจริงยังไม่ได้ย้อนดูสองเกมที่ผ่านมา แต่จากความรู้สึก ในตอนนั้น ผมไม่คิดว่าเราเปลี่ยนตัวช้าไป เพราะคนที่ลงไปในสนามกำลังทำได้ดี และสร้างโอกาสทำประตูได้ แต่ถ้ามองที่ผลลัพธ์ หลายคนอาจจะบอกว่าเราเปลี่ยนตัวช้าเกินไป"<br/><br/>"ส่วนเรื่องหลังเกม ผมเองก็สนิทกับโค้ช ปาร์ค ฮัง ซอ มานานแล้ว ตั้งแต่สมัยที่ญี่ปุ่น ต้องสู้กับเกาหลีใต้ เราก็สนิทกัน เจอหน้าก็พูดคุยทักทาย เช่นเดียวกับหลังจบเกม ผมก็ไปจับมือขอโทษ ส่วนหลังเกม ผมยังไม่รู้ข้อมูลเชิงลึกว่าเกิดอะไรขึ้น เราก็ต้องดูว่าเราทำอะไรไม่เหมาะสมหรือไม่"<br/><br/>"สำหรับซีเกมส์ รายการต่อไป? ในเรื่องของทีม และโค้ช และทีมงาน ก็มีเรื่องในใจ เยอะมาก ก็ต้องปรึกษากับทางสมาคมฯ เกี่ยวกับแผนต่างๆ ก็ต้องมีการพูดคุยกันก่อน "<br/><br/>สำหรับฟุตบอลชายทีมชาติไทยชุดใหญ่ มีโปรแกรมทำศึก ฟุตบอลโลก 2022 รอบคัดเลือก โซนเอเชีย กลุ่มจี นัดที่ 6 ด้วยการเปิดบ้านรับการมาเยือนของ อินโดนีเซีย ในวันที่ 26 มีนาคม 2563</p>
    </article>
  </body>
</html>