<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/2000281/irakta-12-siyasi-partiden-reformlar-i%C3%A7in-45-g%C3%BCn-m%C3%BChlet"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-20T08:30:00+00:00"/>
    <meta property="og:title" content="Irak'ta 12 siyasi partiden reformlar için 45 gün mühlet"/>
    <meta property="og:description" content="Irak Parlamentosu’nda milletvekiline sahip 12 siyasi parti ve koalisyon, Başbakan Adil Abdulmehdi’ye göstericilerin taleplerini kabul etmesi ve ülkenin içinden geçtiği krizi hafifletmesi için 45 gün mühlet verilmesi hususunda uzlaştı. Ulusal Hikmet A"/>
  </head>
  <body>
    <article>
      <h1>Irak'ta 12 siyasi partiden reformlar için 45 gün mühlet</h1>
      <address>
        <time datetime="2019-11-20T08:30:00+00:00">20 Nov 2019, 08:30</time>
      </address>
      <p>Irak Parlamentosu’nda milletvekiline sahip 12 siyasi parti ve koalisyon, Başbakan Adil Abdulmehdi’ye göstericilerin taleplerini kabul etmesi ve ülkenin içinden geçtiği krizi hafifletmesi için 45 gün mühlet verilmesi hususunda uzlaştı.<br/><br/>Ulusal Hikmet Akımı lideri Ammar el-Hekim'in evinde pazartesi akşamı düzenlenen toplantıya başta parlamentoda milletvekilleri bulunan Fetih, Nasr ve Kanun Devleti koalisyonları olmak üzere bir dizi partinin temsilcileri katıldı. Ayrıca Irak Cumhurbaşkanı Berhem Salih, Irak Kürt Bölgesel Yönetimi (IKBY) Başkanı Neçirvan Barzani ve eski başbakanlar Nuri el-Maliki ile Haydar el-İbadi’nin de yer aldığı toplantıda katılımcılar, hükümetin gerekli reformları 45 gün içinde hayata geçirmemesi halinde güvenoyunun çekilmesi ve erken seçime gidilmesi noktasında anlaştı.<br/><br/>Irak seçimlerinde en çok oyu olan ve Mukteda es-Sadr’ın desteklediği Sairun Koalisyonu’nun toplantıya katılmaması ise dikkat çekti. Sairun milletvekillerinden Selam Şemeri konuya dair şu açıklamada bulundu:<br/><br/>“Sairun Koalisyonu olarak siyasi partilerin toplantısına, faydasız olduğu kanaatiyle katılmadık. Toplantıyı, yeniden başa dönmek olarak görüyoruz. Orada olan biten, bazı siyasi blokların Irak halkının meşru taleplerine karşı partileri birleştirme girişimidir.”<br/><br/>Irak Parlamentosu'nun eski Başkanı Selim el-Cuburi liderliğindeki Demokratik İlerici İşçi Partisi de toplantıda alınan kararların göstericilerin taleplerini karşılamadığı eleştirisinde bulundu.<br/><br/>Parti açıklamasında, “Çözüm bulmak için orada bulunan bazı taraflar, sorunun esas kaynağıdır ve Irak halkı için uygun çözümler bulma kapasitesine sahip değildir” denildi. Açıklamanın devamında iktidar ortağı bazı siyasi partilerin, reform için çalıştığı izlenimi oluşturarak göstericilerin talepleri etrafında döndükleri, hem parti hem de kişisel çıkarlarını korumak adına toplantıya katıldıkları, böylece gerçek anlamda reform yapacak partilerin önünü tıkadıkları belirtildi.<br/><br/>Irak Parlamentosu'nun eski başkanlarından Usame Nuceyfi liderliğindeki Kurtuluş ve Kalkınma Cephesi Partisi, yaptığı açıklamada toplantıdan çıkan kararların halkın istediği şekilde yönetimde ciddi bir değişime imkan sağlamadığın ve hatta mevcut siyasi sistemi güçlendirmeyi hedeflediğini belirtti.<br/><br/><b>Irak Danışma Kurulu Başkanı Ferhad Alaaddin de Şarku’l Avsat’a şu açıklamada bulundu;</b><br/><br/>“Toplantıda alınan kararlardan bağımsız olarak bütün katılımcılar Necef’teki Şii dini mercii Ali es-Sistani’nin son hutbesindeki mesajlara kulak veriyormuş gibi yaparak klasik ve alışılagelmiş yolları kullandı. Nitekim yeni bir şey ifade etmeyen bildirgeler ve uzun toplantılar yapıldı.”<br/><br/>Sistani geçen cuma günü temsilcisi aracılığıyla verdiği hutbesinde iktidarın reform açıklamalarına güvenmediğini ve yaşananlardan tüm siyasi partilerin sorumlu olduğu mesajını iletmişti.<br/><br/><b>Ulusal güvenlik uzmanı ve Stratejik Araştırmalar Merkezi Başkanı Dr. Hüseyin Allavi de konuya dair şu değerlendirmelerde bulundu;</b><br/><br/>“Irak’taki siyasi istikrar için ABD’nin Bağdat Büyükelçiliği tarafından ABD Dışişleri Bakanlığı’na sunulan ve Beyaz Saray ile Washington yönetiminin kabul ettiği rapora göre hükümet 45 günlük mühleti değerlendirememesi halinde erken seçim ihtimali gündeme gelebilir. Mevcut kriz ve partiler arası siyasi diyaloğun olmamasının ışığında, anayasa çerçevesinde ya Cumhurbaşkanı ile Başbakan’ın ortak yazılı talebi ya da milletvekillerin isteği doğrultusunda siyasi bir çözüm olarak erken seçimlere ihtiyacımız var.”<br/><br/>Irak hükümet sözcüsü Saad el Hadisi de Başbakan Adil Abdulmehdi’nin reform adımları kapsamında kabine değişikliği yapacağını duyurdu. Hadisi, Abdulmehdi’nin hizmet ve ekonomi bakanlıklarının yanı sıra göstericilerin reform talepleriyle ilgilenecek yetkililerin isim listesini sunacağı bilgisini verdi. Sözcü ayrıca bu adayların siyasi partilerden ve parti kotalarından bağımsız olarak uzman isimlerden seçileceğini vurguladı.</p>
    </article>
  </body>
</html>