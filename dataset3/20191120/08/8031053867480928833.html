<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b4%ce%b9%ce%b1%ce%b2%ce%ac%cf%83%cf%84%ce%b5-%cf%84%ce%b7-%cf%83%cf%85%ce%b3%ce%ba%ce%bb%ce%bf%ce%bd%ce%b9%cf%83%cf%84%ce%b9%ce%ba%ce%ae-%ce%bc%ce%b1%cf%81%cf%84%cf%85%cf%81%ce%af%ce%b1-%ce%ba.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-20T08:43:41+00:00"/>
    <meta property="og:title" content="Διαβάστε τη συγκλονιστική μαρτυρία κτηνοτρόφου για τους μετανάστες: «Έβαλα 32 κάμερες για να προστατευτώ»"/>
    <meta property="og:description" content="Την πολύ δύσκολη καθημερινότητα που αντιμετωπίζει στην περιοχή του, στη Μόρια, μίλησε στον ΘΕΜΑ 104,6 ο 56χρονος αγρότης Στέλιος Καθιώτης."/>
  </head>
  <body>
    <article>
      <h1>Διαβάστε τη συγκλονιστική μαρτυρία κτηνοτρόφου για τους μετανάστες: «Έβαλα 32 κάμερες για να προστατευτώ»</h1>
      <address>
        <time datetime="2019-11-20T08:43:41+00:00">20 Nov 2019, 08:43</time>
      </address>
      <p>
        <b>Την πολύ δύσκολη καθημερινότητα που αντιμετωπίζει στην περιοχή του, στη Μόρια, μίλησε στον ΘΕΜΑ 104,6 ο 56χρονος αγρότης Στέλιος Καθιώτης.</b>
      </p>
      <p>«Με έχουν έχουν ρημάξει, κάθε μέρα προσπαθούν να με κλεψουν, αναγκάζομαι να κοιμάμαι στη στάνη» είπε ο κ. Καθιώτης καταγγέλοντας ότι όταν τα προηγούμενα 24ωρα εντόπισε και καταδίωξε επίδοξους κλέφτες στην περιουσία του αυτοί βρέθηκαν με ασυρμάτους στην κατοχή τους.</p>
      <p>Ο 56χρονος λέει, επίσης, ότι έχει υποχρεωθεί να βάλει 32 κάμερες στη στάνη και στο σπίτι του για να προστατευτεί.</p>
      <p>Περιέγραψε, δε, τι έζησε πριν από λίγα 24ωρα όταν «τους είδα στις 2 τα ξημερώματα, δύο μέσα και δύο να φυλάνε από έξω. Έκανα τέσσερα λεπτά να φτάσω στη στάνη και είχαν βγάλει ένα ζώο και μόλις με είδαν έφυγαν».</p>
      <p>Όπως είπε, μάλιστα, «η αστυνομία μου είπε να χτυπάω παλαμάκια και να καλώ την αστυνομία που θα έρθει μετά από 1 ώρα, όχι την ώρα που είναι αυτοί μέσα. Οι αστυνομικοί θα κάνουν 20 λεπτά να φτάσουν ενώ αυτοί κάνουν 1,5 λεπτό να πιάσουν το ζώο».</p>
      <p>Ο 56χρονος αγρότης είπε, επίσης, ότι τεράστιο πρόβλημα αποτελεί το γεγονός ότι κλέβουν τα καλώδια για να βάλουν ρεύμα στις σκηνές τους.</p>
      <p>Σύμφωνα με τον ίδιο οι κάτοικοι της Μόριας έχουν χωριστεί σε τρεις κατηγορίες: «αυτούς που έχουν πάθει ζημιές και κλαίνε, αυτούς που υποστηρίζουν τους μετανάστες γιατί δεν δούλευαν και βρήκαν μια απασχόληση με το μεταναστευτικό και αυτούς που ναι μεν λένε ότι θα βοηθήσουν αλλά δεν κάνουν τίποτα».</p>
      <p>Μιλώντας για το επεισόδιο του Φεβρουαρίου του 2018 όταν είχε συλληφθεί από την αστυνομία γιατί είχε πυροβολήσει στον αέρα για εκφοβισμό κατά τριών μεταναστών που είχαν εισβάλει στο αγρόκτημά του για να κλέψουν ζώα, ο κ. Καθιώτης είπε ότι «το όπλο το τράβηξα γιατί μου έχουν τραβήξει 30 φορές μαχαίρι, έχω παραδώσει 10 μαχαίρια, δρεπάνια, ξύλα, λοστούς. Που είναι η υποστήριξη από το κράτος; Τίποτα δεν υπάρχει».</p>
    </article>
  </body>
</html>