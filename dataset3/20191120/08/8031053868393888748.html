<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%bf%ce%b9-%cf%80%cf%81%ce%bf%ce%b5%ce%b9%ce%b4%ce%bf%cf%80%ce%bf%ce%b9%ce%ae%cf%83%ce%b5%ce%b9%cf%82-%cf%84%cf%89%ce%bd-53-%cf%83%ce%b5-%cf%84%cf%83%ce%af%cf%80%cf%81%ce%b1-%ce%bc.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-20T08:46:56+00:00"/>
    <meta property="og:title" content="Οι προειδοποιήσεις των «53» σε Τσίπρα: Μην αλλάξεις όνομα και γραμμή"/>
    <meta property="og:description" content="Σε κείμενο-απόφαση της πανελλαδικής τους συνδιάσκεψης οι «53» του ΣΥΡΙΖΑ ενόψει του συνεδρίου του κόμματος, θέτουν κόκκινες γραμμές να μην αλλάξει όνομα ο ΣΥΡΙΖΑ αλλά και να διατηρηθεί η αριστερή ταυτότητα του κόμματος ενώ κάνουν λόγο για «περίοδο αναστοχασμού», η οποία θα πρέπει να γίνει «αναγκαστικά εν κινήσει» για να μην σταματήσει η αντιπολίτευση έναντι της ΝΔ."/>
  </head>
  <body>
    <article>
      <h1>Οι προειδοποιήσεις των «53» σε Τσίπρα: Μην αλλάξεις όνομα και γραμμή</h1>
      <address>
        <time datetime="2019-11-20T08:46:56+00:00">20 Nov 2019, 08:46</time>
      </address>
      <p>
        <b>Σε κείμενο-απόφαση της πανελλαδικής τους συνδιάσκεψης οι «53» του ΣΥΡΙΖΑ ενόψει του συνεδρίου του κόμματος, θέτουν κόκκινες γραμμές να μην αλλάξει όνομα ο ΣΥΡΙΖΑ αλλά και να διατηρηθεί η αριστερή ταυτότητα του κόμματος ενώ κάνουν λόγο για «περίοδο αναστοχασμού», η οποία θα πρέπει να γίνει «αναγκαστικά εν κινήσει» για να μην σταματήσει η αντιπολίτευση έναντι της ΝΔ.</b>
      </p>
      <p>
        <a href="https://www.skai.gr/sites/default/files/attachments/2019-11/keimeno%2053%20%281%29.pdf">Αναλυτικά το κείμενο των «53»</a>
      </p>
      <p>Αυτό το κείμενο-απόφαση θα δημοσιευθεί σήμερα και οι «53» κάνουν αυτοκριτική για «υποτονική και αμήχανη» πολλές φορές μετεκλογική στάση του ΣΥΡΙΖΑ, που είναι λανθασμένα εστιασμένη στα σκάνδαλα του παρελθόντος.</p>
      <p>Παράλληλα, ζητούν να γίνει «σοβαρός και οργανωμένος απολογισμός» και τάσσονται κατά οποιασδήποτε αλλαγής η συμπλήρωσης του ονόματος του κόμματος διότι «μπορεί να δημιουργήσει συγχύσεις».</p>
      <p>Ωστόσο, το κείμενο των «53» διαπνέεται λιγότερο από διάθεση εσωκομματικής αντιπολίτευσης και πολύ περισσότερο από πνεύμα συμφωνίας, με κάποιους δικούς τους χρωματισμούς, σχεδόν σε όλες τις βασικές στρατηγικές επιλογές του ΣΥΡΙΖΑ.</p>
      <p>Για παράδειγμα, γίνεται ρητή αναφορά σε συμφωνία με τη διακήρυξη της Κεντρικής Επιτροπής, η οποία «αποτυπώνει ξεκάθαρα τη φυσιογνωμία του ΣΥΡΙΖΑ».</p>
      <p>Επίσης, επισημαίνεται ότι «η ήττα έγινε με τον πιο «προνομιακό» τρόπο, με πολύ μεγάλο ποσοστό, μετά από τεσσεράμισι χρόνια δύσκολης διακυβέρνησης, και χωρίς να τίθεται από πουθενά η συνήθης αμφισβήτηση της ηγεσίας που είθισται να συνοδεύει τις εκλογικές ήττες στα αστικά κόμματα, ενώ μάλιστα έχουμε το μάλλον πρωτοφανές φαινόμενο το κόμμα να μαζικοποιείται μετά την εκλογική ήττα».</p>
      <p>skai.gr</p>
    </article>
  </body>
</html>