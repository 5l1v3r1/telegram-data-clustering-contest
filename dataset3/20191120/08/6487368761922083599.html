<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/ezo/polip-kilenc-agy/"/>
    <meta property="og:site_name" content="FEMINA"/>
    <meta property="article:published_time" content="2019-11-20T08:06:04+00:00"/>
    <meta property="og:title" content="Ennek az állatnak 9 agya van: egy a fejében, de nyolc másikat váratlan helyre tett a természet"/>
    <meta property="og:description" content="Egy a fejében van, de hol a másik nyolc agy?"/>
  </head>
  <body>
    <article>
      <h1>Ennek az állatnak 9 agya van: egy a fejében, de nyolc másikat váratlan helyre tett a természet</h1>
      <h2>Egy a fejében van, de hol a másik nyolc agy?</h2>
      <address><time datetime="2019-11-20T08:06:04+00:00">20 Nov 2019, 08:06</time> by <a rel="author">Kovács Gabriella</a></address>
      <p>Egy lény 9 aggyal? Mintha valamiféle sci-fi-film szereplőjéről lenne szó. Pedig ilyen lény valóban létezik, nem csupán hollywoodi fantáziaszülemény.</p>
      <p>A dolog különösen érdekes, hiszen nekünk is, mint intelligens, gondolkodó emberi lényeknek, csupán egy agyunk van. Hogyan lehet egy állatnak nyolccal több?</p>
      <h3>A kilenc agyú polip</h3>
      <p>A kilenc agy költői túlzás, mert az állat esetében - eltekintve a fejében lévő egy agytól - a másik nyolc esetében nem a szó szoros értelmében vett agyra kell gondolni. A többi nyolc ugyanis inkább nevezhető külön idegi struktúrának.</p>
      <figure>
        <img src="https://kep.cdn.indexvas.hu/1/0/2926/29262/292624/29262495_b9a4a645812d19ca1647074fa3f2d672_wm.jpg"/>
      </figure>
      <p>Az idegi struktúrák egyenként 50 millió idegsejtből tevődnek össze, funkciójuk pedig mindössze a külvilág érzékelése és reflexszerű mozdulatok indítása. Ezen felül egyéb funkciót, ami az agyhoz köthető, nem töltenek be. Nem gondolkodnak, nem döntenek, és nem is rendelkeznek memóriával.</p>
      <p>Attól tehát, hogy a polip 1+8 központban dolgoz fel információkat, nem lesz okosabb, inkább csak ügyesebb. Intelligenciáját csak áttételesen növeli másik 8 "agya". Ezek ugyanis sok terhet és feladatot levesznek a polip fejében elhelyezkedő agyáról, így annak a kapacitása felszabadul, és éberebb, óvatosabb préda, pontosabb, sikeresebb vadász lehet.</p>
      <p>Szintén a fentiekkel magyarázható a horrorfilmbe illő jelenség, hogy a polip levágott karjai még órákon át működőképesek, és reagálnak a külső ingerekre. Ez is a bennük lévő idegi struktúrának köszönhető. Ha a központi aggyal meg is szűnt az összeköttetésük, a karok önálló idegi struktúrái még működnek, és információkat dolgoznak fel.</p>
      <p>Érdekes elképzelni, milyen lenne, ha mi, emberek is külön-külön gondolkodó végtagokkal rendelkeznénk. Vajon a lábunk anélkül vinne minket a munkahelyig, hogy figyelnénk az utat? Akárhogy is, az öt aggyal rendelkező ember fantáziaképe újabb film alapjául szolgálhatna.</p>
      <h3>Néhány a leghosszabb életű állatok közül</h3>
      <p>Jegyeztek már 507 éves állatot is: fantasztikus kort megélt példányokat mutatunk be.</p>
      <figure>
        <img src="https://kep.index.hu/1/0/1960/19603/196033/19603303_1228959_0cccc06b2ba681cc157bf95950c231e5_wm.jpg"/>
        <figcaption>
          <a href="https://femina.hu/ezo/vilag-legoregebb-allatai/">Nézegess képeket! 10 kép<br/><b>Mutatjuk a világ legöregebb állatait: 507 és 392 éves állatok vezetik a listát</b></a>
        </figcaption>
      </figure>
    </article>
  </body>
</html>