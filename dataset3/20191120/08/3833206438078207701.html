<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Anastasiya-Mozer-V-Bulgariya-ima-mnogo-promiti-mozuci-ot-komunisticheskata-propaganda-915288"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-20T08:30:00+00:00"/>
    <meta property="og:title" content="Анастасия Мозер: В България има много промити мозъци от комунистическата пропаганда"/>
    <meta property="og:description" content="Бившият депутат Анастасия Мозер представи своята книга - &quot;Щрихи от един живот в трудно време&quot;. Тя е ..."/>
  </head>
  <body>
    <article>
      <h1>Анастасия Мозер: В България има много промити мозъци от комунистическата пропаганда</h1>
      <address>
        <time datetime="2019-11-20T08:30:00+00:00">20 Nov 2019, 08:30</time>
      </address>
      <p>Бившият депутат Анастасия Мозер представи своята книга - "Щрихи от един живот в трудно време". Тя е живяла в няколко епохи - преди комунизма, по време на комунизма и в демократична България.</p>
      <p>"За жалост в България има много промити мозъци от пропагандата - и предишната, и след това комунистическата, защото това беше тяхното най-голямо оръжие. Аз и сега го виждам как, въпреки всичко, хората говорят неща, на които аз съм била свидетел и не мога да се съглася с тях - че преди това било по-добре, че сега е много зле. Не мога да се съглася с това, защото аз съм живяла преди това и как може да искаш да живееш в едно обещство, в което няма свобода - нито на словото, нито на движението, нито на жилището ти, защото ние всички бяхме принудени и имахме право на половин стая", каза тя пред Нова тв, цитирана от "Блиц".</p>
      <p>"Нещата са се променили, смятам, че са към добро. С промяната на собствеността, например. Защото аз бих се учудила, ако утре нещата се върнат така, както бяха. Всички тези, които придобиха нещо благодарение на реституцията и на другото отношение към собствеността, защото връщането на частната собственост е един много важен елемент на прехода, не мисля, че те ще бъдат съгласни да се откажат от всички тези придобивки. И после - като влезеш сега в един магазин за храна има всичко.  Винаги съм се изумявала от носталгията на хората по онези времена. Тя е много криворазбрана. Защото аз не виждам какво искат - репресиите ли да се върнат, лагери ли да има, да се върнат затворите, в които вкараха хората, които бяха дисиденти и демократи. Това ли е което на хората им харесва? На мен не ми харесва", категорична бе тя.</p>
      <p>Мозер се върна и към спомените си от своя път в политиката след 1989 г.</p>
      <p>"Синята коалиция ОДС е един от важните моменти в историята на България. Той не беше лесно постигнат, защото вечно имаше едни търкания, но нашата коалиция с демократичната партия, със Стефан Савов, беше нещо уникално. Ние работихме за демокрацията, а не за собствените си интереси и както казваше Савов сме яли много гущери, защото вечно се опитваха да ни пренебрегват, но важното е, че тогава се направи нещо много важно - ОДС дойде на власт с едно абсолютно мнозинство в парламента и тези законови промени бяха предприети. Това проправи пътя ни към ЕС", каза още тя</p>
      <p>"Мисля, че навреме се оттеглих, защото политическият ландшафт се беше вече променил и аз не се вписвах в него. Аз исках да работя изцяло за хората. България върви напред, каквото и да казват хората. Надявам се, че тя ще продължи по европейския си път. И Европа трябва да направи някои промени, защото и там нещата се промениха, но връщане назад няма", заяви Мозер.</p>
    </article>
  </body>
</html>