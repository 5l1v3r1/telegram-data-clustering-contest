<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/20/7232488/"/>
    <meta property="og:site_name" content="Українська правда"/>
    <meta property="article:published_time" content="2019-11-20T08:58:32+00:00"/>
    <meta property="og:title" content="Верховний суд остаточно визнав, що Саакашвілі видворили з України законно"/>
    <meta property="og:description" content="Верховний Суд визнав законними дії правоохоронців та прикордонників, які у лютому 2018 року видворили експрезидента Грузії і ексголову Одещини Міхеіла Саакашвілі до Польщі."/>
  </head>
  <body>
    <article>
      <h1>Верховний суд остаточно визнав, що Саакашвілі видворили з України законно</h1>
      <address>
        <time datetime="2019-11-20T08:58:32+00:00">20 Nov 2019, 08:58</time>
      </address>
      <p>Верховний Суд визнав законними дії правоохоронців та прикордонників, які у лютому 2018 року видворили експрезидента Грузії і ексголову Одещини Міхеіла Саакашвілі до Польщі.</p>
      <p><b>Джерело:</b> <a href="https://www.facebook.com/supremecourt.ua/posts/561748277933395?__xts__[0]=68.ARCKqgbC259FM6M5HjuSZxINWBYV_K-jZRL_NTm7Z6vslsOVnm5w1LzhXPALdG3_mue8lMVrKyvNv8wWHeJUPq3DjtuDr9GIOW3xx7NHnr0N04LsJwOPdx5lv07CnhtexKaGqbrDdQndz7WiRwxpu0AaN_TaeY2Jcq5KOJJEYloLpnHJAPwzz_TkXqhpLwAbyuTKqMzJTAKPW0sxjJK1UekN-QX6aXD7mtj-P88HX5Ta6Nbe-0wT830L-IBqW-G4PPdiD6WkSMvoexVGQk2HwXXZoex-IDSWK3q231iebtvjitUnNdaLpJlBId8eJiaSrZbQwSh8nQ2jIEDa1bw&amp;__tn__=-R">пресслужба </a>Верховного суду у Facebook</p>
      <p><b>Дослівно:</b> "Верховний Суд залишив без задоволення касаційну скаргу Міхеіла Саакашвілі у справі за його позовом до Адміністрації Державної прикордонної служби, Державної міграційної служби, Міністерства внутрішніх справ стосовно визнання незаконними та скасування рішення та вчинення дій щодо реадмісії позивача до Республіки Польща".</p>
      <p><b>Деталі:</b> Суд виніс рішення 19 листопада.</p>
      <p>Саакашвілі просив визнати незаконними дії цих органів влади, які 12 лютого 2018 року видворили його з України до країни попереднього перебування.</p>
      <p>Своїм рішенням Верховний Суд залишив у силі рішення судів попередніх інстанцій, які також визнали повернення Саакашвілі до Польщі законним.</p>
      <p>Постанова набирає законної сили з моменту її прийняття, є остаточною і оскарженню не підлягає.</p>
      <p>
        <b>
          <i>Читайте також <a href="https://www.pravda.com.ua/articles/2018/02/12/7171418/">"Зворотній прорив. Як Саакашвілі вислали з України"</a></i>
        </b>
      </p>
      <p>
        <b>Передісторія:</b>
      </p>
      <ul>
        <li>У липні 2017 року президент Петро Порошенко <a href="http://www.pravda.com.ua/news/2017/07/27/7150651/">позбавив </a>українського громадянства Саакашвілі.</li>
        <li>Підставою назвали те, що в 2015 році Саакашвілі нібито вказав недостовірну інформацію в заяві на отримання громадянства й <a href="http://www.pravda.com.ua/news/2017/07/26/7150620/">не вказав інформацію про судимість.</a> Сам політик <a href="http://www.pravda.com.ua/news/2017/07/30/7150909/">заперечував</a>, що підписувався під такою анкетою.</li>
        <li>Київська влада вислала <a href="https://www.pravda.com.ua/articles/2017/09/11/7154795/">Саакашвілі до Польщі,</a> звідки він тріумфально прорвався в Україну 10 вересня 2017 року.</li>
        <li>Українські правоохоронці висунули Саакашвілі звинувачення, що він отримав від бізнесмена Сергія Курченка, який переховується в Росії, півмільйона доларів на організацію протестних акцій в Україні.</li>
        <li>12 лютого 2018 року <a href="https://www.pravda.com.ua/news/2018/02/12/7171360/">Саакашвілі затримали </a>у ресторані Києва.</li>
        <li>Пізніше у Державній прикордонній службі підтвердили, що видворили лідера партії "Рух нових сил" <a href="https://www.pravda.com.ua/news/2018/02/12/7171399/">до Польщі</a>.</li>
        <li>Джерело в правоохоронних органах зазначило "Українській правді", що<a href="https://www.pravda.com.ua/news/2018/02/12/7171407/"> Польща прийняла </a>Саакашвілі за процедурою реадмісії.</li>
        <li>Пізніше Саакашвілі <a href="https://www.pravda.com.ua/news/2018/02/14/7171606/">прилетів до Нідерландів</a>, де планував зустрітися з родиною. Він <a href="https://www.pravda.com.ua/news/2018/02/14/7171644/">оформив</a> у Нідерландах посвідчення особи, що дало йому право на проживання та роботу в Євросоюзі.</li>
        <li>Голова Мостиського прикордонного загону <a href="https://www.pravda.com.ua/news/2018/02/21/7172400/">ухвалив рішення заборонити</a> лідеру "Руху нових сил" Міхеілу Саакашвілі в'їзд в Україну до 13 лютого 2021 року.</li>
        <li>У березні 2018 року Генпрокуратура <a href="https://www.pravda.com.ua/news/2018/03/12/7174366/">призупинила</a> кримінальне провадження стосовно Саакашвілі.</li>
        <li>28 травня президент Володимир Зеленський вніс зміни до указу свого попередника Петра Порошенка та повернув громадянство екс-губернатору Одеської області Міхеілу <a href="https://www.pravda.com.ua/news/2019/05/28/7216402/">Саакашвілі</a>.</li>
        <li>29 травня Саакашвілі <a href="https://www.pravda.com.ua/news/2019/05/29/7216518/">повернувся</a> до України.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/10/7/7228333/"/>
        <a href="https://www.pravda.com.ua/news/2019/10/2/7227933/"/>
        <a href="https://www.pravda.com.ua/news/2019/09/2/7225127/"/>
      </related>
    </article>
  </body>
</html>