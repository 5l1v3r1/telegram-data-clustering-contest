<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/kraj/10271456/lubnauer-mowila-o-panstwie-socjalnym-lewicy-jest-latwiej-atakowac-pis.html"/>
    <meta property="og:site_name" content="Wprost"/>
    <meta property="article:published_time" content="2019-11-20T08:27:00+00:00"/>
    <meta property="og:title" content="Lubnauer mówiła o państwie socjalnym. „Lewicy jest łatwiej atakować PiS”"/>
    <meta property="og:description" content="Po wtorkowym expose Mateusza Morawieckiego przyszedł czas na wystąpienia innych polityków, a uwagę komentatorów przykuł Adrian Zandberg. Przemówienie posła Partii Razem skomentowała Katarzyna Lubnauer, która mówiła o „nowej postaci z inną narracją”."/>
  </head>
  <body>
    <article>
      <h1>Lubnauer mówiła o państwie socjalnym. „Lewicy jest łatwiej atakować PiS”</h1>
      <address>
        <time datetime="2019-11-20T08:27:00+00:00">20 Nov 2019, 08:27</time>
      </address>
      <p>
        <b>Po wtorkowym expose Mateusza Morawieckiego przyszedł czas na wystąpienia innych polityków, a uwagę komentatorów przykuł Adrian Zandberg. Przemówienie posła Partii Razem skomentowała Katarzyna Lubnauer, która mówiła o „nowej postaci z inną narracją”.</b>
      </p>
      <p>Katarzyna Lubnauer pojawiła się w studio Polsat News, gdzie pytano ją o najlepszą wypowiedź polityków opozycji <a href="https://www.wprost.pl/kraj/10271230/intensywny-dzien-w-sejmie-dyskusja-po-expose-i-glosowanie-nad-wotum-zaufania.html">podczas dyskusji nad udzieleniem wotum zaufania rządowi</a> Mateusza Morawieckiego. – Każda wypowiedź miała swój urok – stwierdził posłanka <a href="https://www.wprost.pl/tematy/10123337/nowoczesna.html">Nowoczesnej</a> dodając, że „to, co wzbudziło zainteresowanie, to <a href="https://www.wprost.pl/tematy/10244122/adrian-zandberg.html">Adrian Zandberg</a>”. – Może dlatego, że pojawił się jako nowa postać z trochę inną narracją – wyjaśniła.</p>
      <p>Polityk dodała, że obecnie funkcjonuje taki układ, że „lewicy jest łatwiej atakować PiS z takiej pozycji, tego pokazywania, że socjalne państwo dobrobytu nie jest specjalnie socjalne, ani nie jest państwem dobrobytu”. <a href="https://www.wprost.pl/tematy/10130189/katarzyna-lubnauer.html">Lubnauer</a> zapytano również o <a href="https://biznes.wprost.pl/gospodarka/10271308/pis-wycofuje-projekt-ws-zniesienia-30-krotnosci-skladki-na-zus.html">wycofanie projektu</a> o likwidacji limitu 30-krotności przez <a href="https://www.wprost.pl/tematy/10124552/prawo-i-sprawiedliwosc.html">PiS</a> po tym, jak Porozumienie Jarosława Gowina zadeklarowało brak poparcia dla ustawy. – Niewątpliwie było widać, że pierwszy raz Porozumienie postawiło się w jakiś sposób całej Zjednoczonej Prawicy – stwierdziła szefowa Nowoczesnej. – Chyba rzadko który projekt wzbudził tak jednoznacznie negatywne podejście zarówno pracodawców, jak i związków zawodowych – dodała.</p>
      <h3>„Twarz Pinokio”</h3>
      <p>Przypomnijmy, podczas wtorkowej dyskusji nad udzieleniem wotum zaufania, głos zabrała także Katarzyna Lubnauer. – Jakby Pinokio miał twarz, to w Polsce miałby pana twarz – powiedziała Katarzyna Lubnauer, zwracając się do <a href="https://www.wprost.pl/tematy/10126719/mateusz-morawiecki.html">Mateusza Morawieckiego</a>. – Po czterech latach rządów zastanawiamy się tylko czy będzie źle, czy będzie gorzej – dodała. Szefowa Nowoczesnej stwierdziła, że rząd PiS „zmasakrował polską edukację”. – Pozbawiliście polskie dzieci szansy na konkurowanie z ich rówieśnikami z krajów europejskich – podsumowała.</p>
      <related>
        <h4>Czytaj także:</h4>
        <a href="https://www.wprost.pl/polityka/10271425/korwin-mikke-to-nie-wina-pis-u-ze-biedni-zyja-w-polsce-krocej-niz-bogaci-tak-bylo-jest-i-bedzie.html"/>
      </related>
      <footer>Źródło: <a href="http://www.polsatnews.pl/">Polsat News</a></footer>
    </article>
  </body>
</html>