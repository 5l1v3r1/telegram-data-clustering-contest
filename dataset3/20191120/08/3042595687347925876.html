<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/en-foler-seg-mislykket-som-forelder/71805461"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T08:13:08+00:00"/>
    <meta property="og:title" content="- En føler seg mislykket som forelder"/>
    <meta property="og:description" content="Tobarnsmoren «Helene» er en av flere som har lagt ut annonse anonymt på Finn, i håp om å få hjelp til julen."/>
  </head>
  <body>
    <article>
      <h1>- En føler seg mislykket som forelder</h1>
      <h2>Tobarnsmoren «Helene» er en av flere som har lagt ut annonse anonymt på Finn, i håp om å få hjelp til julen.</h2>
      <address><time datetime="2019-11-20T08:13:08+00:00">20 Nov 2019, 08:13</time> by <a rel="author">Amanda Strand Askeland</a></address>
      <p>Det er bare få uker igjen til adventstid og julehøytida. Mange gleder seg, men det er også mange som gruer seg.</p>
      <p>
        <b>På Finn har det vært en økning i annonser på Torget fra familier som er i økonomisk knipe og trenger hjelp i juleperioden.</b>
      </p>
      <p>I år er det mulig å opprette annonser i de nye kategoriene «Hjelp til julegaver» og «Tilby julefeiring», skriver nettsida i en pressemelding.</p>
      <p>Dagbladet har vært i kontakt med en av dem som ønsker hjelp på Finn. Hun ønsker å være anonym, noe hun også er i annonsen, fordi hun synes er vondt å stå fram som en av dem som har dårlig råd i jula. Vi kaller henne «Helene».</p>
      <p>
        <b>- En føler seg mislykket som forelder. Penger og gaver og slikt betyr ikke alt, men det betyr mye for barn som ikke forstår hvordan alt henger sammen. De ser bare hva de andre får, forteller hun til Dagbladet og fortsetter;</b>
      </p>
      <p>- Det er fint at Finn har et slikt tilbud slik at barn i Norge kan få en fin jul sammen med familien, i tillegg til masse kjærlighet.</p>
      <h3>- Glad for at noen bryr seg</h3>
      <p>For seks år siden ble mannen til «Helene» ufør og havnet i rullestol. Fra at begge hadde faste jobber, endte det med at hun også måtte si opp sin stilling for å ta vare på han og deres to barn. Hun forteller at jula byr på ekstra utgifter som de ikke har råd til.</p>
      <p>
        <i>- Hva slags hjelp er det du trenger?</i>
      </p>
      <p>- Det er egentlig alt! Alt fra en julekalender, en kinobillett, et gavekort på en matbutikk, noen leker eller klær, en julegave. Men jeg er også glad bare noen tar seg tid til å bry seg ved å gi et tips, eller en varmende tilbakemelding med et ønske om en god jul, forteller «Helene».</p>
      <p>Hun la også ut en annonse i fjor. Da fikk hun god hjelp, forteller hun.</p>
      <p>- Jeg fikk tilsendt klær, noen ekstra kroner, leker, en TV og en Playstation 3.</p>
      <p>
        <i>- Hva slags respons har du fått på annonsen i år?</i>
      </p>
      <p>- Har fått noen tips om å kontakte Frelsesarmeen, noen har vippset litt penger, og jeg fikk også tilsendt to sjokoladekalendere i posten. Mange tusen takk til de.</p>
      <h3>- Stor giverglede</h3>
      <p>Kommunikasjonsrådgiver i Finn, Adéle Cappelen Blystad, forteller at det så langt er over 600 nordmenn som har benyttet seg av tilbud om hjelp, etter at det i 2016 ble mulig å be om hjelp, og tilby hjelp, på deres nettsider.</p>
      <p>
        <b>- Vårt ønske og mål med disse nye kategoriene har derfor vært å gjøre det enklere for folk å kunne be om hjelp, og for andre å finne fram til disse annonsene, slik at de faktisk kan hjelpe, sier hun til Dagbladet.</b>
      </p>
      <p>Blystad sier de har fått positiv tilbakemelding på at tilbudet finnes.</p>
      <p>- Det er tydelig at det er etterspørsel etter dette i forbindelse med høytida.</p>
      <p>
        <i>- Hva slags hjelp er det folk ber om og tilbyr?</i>
      </p>
      <p><i>-</i> Det er for eksempel julegaver til barna, julepynt, mat eller juletrær. Og så er det mange som tilbyr seg å hjelpe også, noe som er kjempeflott. Mange kjøper inn mat og deler ut, andre inviterer folk hjem til seg på en hyggelig julemiddag, eller gir bort klær og gaver, sier Blystad og fortsetter:</p>
      <p>- Vi opplever at det er veldig stor giverglede blant folk i førjulstida, og det er så fint å se at folk kan møtes på Finn og bruke de mulighetene som finnes.</p>
      <h3>Ikke tillatt å be om penger</h3>
      <p>Det er likevel noen restriksjoner når man legger ut annonser. Blant annet er det ikke tillatt å be om pengegaver. Det kan bare bes om hjelp til konkrete ting eller oppgaver.</p>
      <p>- Som i alle andre tilfeller på Finn ønsker vi at annonsene som legges ut skal være ønsker om fysiske ting eller gaver som andre kan gi bort. Dersom man bare ønsker å be om penger, så kan vi dessverre ikke tillate annonsen hos oss, men kan tipse om tjenester som Spleis, eller liknende, forteller Adéle Cappelen Blystad til Dagbladet.</p>
      <p>For å legge ut en annonse må man også ha BankID, men man kan likevel være anonym, hvis man ønsker det.</p>
    </article>
  </body>
</html>