<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/mourinho-se-vraci-do-anglicke-ligy-povede-fotbalisty-tottenhamu/1823022?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-20T08:09:00+00:00"/>
    <meta property="og:title" content="Mourinho se vrací do anglické ligy, povede fotbalisty Tottenhamu"/>
    <meta property="og:description" content="Londýn - José Mourinho bude novým trenérem fotbalistů Tottenhamu. Věhlasný Portugalec nahradí na lavičce finalistů Ligy mistrů odvolaného Mauricia Pochettina. Londýnský klub to dnes oznámil na svém webu."/>
  </head>
  <body>
    <article>
      <h1>Mourinho se vrací do anglické ligy, povede fotbalisty Tottenhamu</h1>
      <address><time datetime="2019-11-20T08:09:00+00:00">20 Nov 2019, 08:09</time> by <a rel="author" href="http://www.ctk.cz/" target="_blank">ČTK</a></address>
      <p>Londýn - José Mourinho bude novým trenérem fotbalistů Tottenhamu. Věhlasný Portugalec nahradí na lavičce finalistů Ligy mistrů odvolaného Mauricia Pochettina. Londýnský klub to dnes oznámil na svém webu.</p>
      <p>Mourinho uzavřel smlouvu do konce ročníku 2022/23. Šestapadesátiletý kouč se vrací do Premier League po necelém roce, loni v prosinci skončil v Manchesteru United. S tím vyhrál Evropskou ligu, Ligový pohár a anglický Superpohár, loni ale United prožili nejhorší začátek sezony za posledních 28 let.</p>
      <p>Předseda Spurs Daniel Levy označil Mourinha za jednoho z nejúspěšnějších fotbalových trenérů na světě a připomněl jeho 25 trofejí. "Má spoustu zkušeností, umí inspirovat hráče, je skvělý stratég. Dokázal vyhrávat trofeje v každém týmu, který vedl. Věříme, že vítěznou energii vnese i do naší šatny," řekl Levy.</p>
      <figure>
        <img src="https://i3.cn.cz/3/1555581286_P201904180412901.jpg"/>
      </figure>
      <p>V Anglii Mourinho koučoval také Chelsea. Pracoval rovněž v Interu Milán, Realu Madrid a v Portu. "Jsem nadšený, že se připojím ke klubu s takovou historií a oddanými fanoušky. Tottenham disponuje nesmírně kvalitním týmem i akademií, to mě velmi láká," uvedl Mourinho.</p>
      <p>Argentinec Pochettino byl v úterý odvolán půl roku po postupu do finále Ligy mistrů, v němž Tottenham prohrál s Liverpoolem. V anglické lize je mužstvo po 12 kolech až na čtrnáctém místě s pouhými třemi výhrami, v Lize mistrů fanoušky zklamal domácí debakl 2:7 s mnichovským Bayernem.</p>
    </article>
  </body>
</html>