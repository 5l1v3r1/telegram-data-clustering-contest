<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/svet/izrael-izvedel-obsezne-napade-na-tarce-v-siriji"/>
    <meta property="og:site_name" content="Primorske novice"/>
    <meta property="article:published_time" content="2019-11-20T08:53:32+00:00"/>
    <meta property="og:title" content="Izrael izvedel obsežne napade na tarče v Siriji"/>
    <meta property="og:description" content="Izraelska vojska je davi izvedla obsežne letalske napade na"/>
  </head>
  <body>
    <article>
      <h1>Izrael izvedel obsežne napade na tarče v Siriji</h1>
      <address><time datetime="2019-11-20T08:53:32+00:00">20 Nov 2019, 08:53</time> by <a rel="author">STA</a></address>
      <p>
        <b>Izraelska vojska je davi izvedla obsežne letalske napade na "sirske in iranske tarče" v okolici sirske prestolnice Damask. Sirska vojska trdi, da je njihova zračna obramba prestregla večino izstrelkov. Izraelski napadi naj bi zahtevali več žrtev, tudi med civilisti.</b>
      </p>
      <figure>
        <img src="https://static.primorske.si/foto/highres/gnweb/720437_267-sirija.jpg"/>
        <figcaption>Sirija Foto: Xinhua/STA</figcaption>
      </figure>
      <p><b>DAMASK</b> &gt; Izraelska vojska je sporočila, da so bile tarča napadov sile iranske revolucionarne garde Kuds in sirska vojska. Napadi so bili odgovor na štiri rakete, ki so jih prejšnjo noč proti Izraelu izstrelile "iranske sile v Siriji".</p>
      <p>"Sirski režim je odgovoren za dogajanje na sirskem ozemlju, opozarjamo jih, naj ne dovolijo novih napadov na Izrael," je na twitterju sporočila izraelska vojska. Izpostavila je, da bodo odločno in kolikor časa bo potrebno delovali proti iranskim položajem v Siriji.</p>
      <p>Zagotovili so, da v Izraelu napadi niso zahtevali žrtev in da so se vsi izraelski piloti živi in zdravi vrnili v svoja oporišča.</p>
      <p>Sirska tiskovna agencija Sana, ki se sklicuje na vire v sirski vojski, je poročala, da je sirska zračna obramba preprečila intenziven napad ter prestregla in sestrelila večino raket, preden so zadele tarče.</p>
      <p>Kljub temu pa sta bila v izraelskih napadih ubita dva civilista, več pa ranjenih, ko so drobci izraelske granate zadeli hišo v mestu Sasa jugozahodno od Damaska, je poročala Sana.</p>
      <p>Sirski observatorij za človekove pravice je medtem sporočil, da je bilo v obstreljevanju ubitih 11 borcev, med njimi sedem tujcev. Niso pa mogli potrditi, ali so bili vsi tujci Iranci ali proiranski borci. Ranjeni so bili štirje civilisti, ko je bila v napadih porušena hiša.</p>
      <p>Izraelska vojska je sporočila, da so izraelski lovci obstreljevali več kot deset vojaških ciljev, tudi skladišča in poveljstva. Uničili so protiletalske topniške baterije. Kot glavno tarčo je tiskovni predstavnik vojske <b>Jonathan Conricus</b> izpostavil poslopje "na vojaškem območju" blizu mednarodnega letališča v Damasku, ki ga iranska revolucionarna garda uporablja za usklajevanje transporta iranskega vojaškega materiala v Sirijo.</p>
      <p>Iz observatorija so sporočili, da je bila glavna tarča izraelskih napadov vojaško letališče Maze v Damasku, kjer so uničili protiletalske topniške baterije sirske vojske.</p>
      <p>Izraelska vojaška letala so rakete izstrelila iznad Golanske planote in Marjayouna na jugu Libanona.</p>
      <p>Posebni predstavnik Rusije za Bližnji vzhod in afriške države, namestnik ruskega zunanjega ministra <b>Mihail Bogdanov</b> je izraelske napade obsodil kot napako, saj samo "povzročajo nepotrebno stopnjevanje napetosti".</p>
    </article>
  </body>
</html>