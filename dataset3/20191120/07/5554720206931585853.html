<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/sanjay-raut-says-the-process-to-form-the-government-will-complete-in-next-5-6-days/273138/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-20T07:26:09+00:00"/>
    <meta property="og:title" content="महाराष्ट्र: संजय राउत बोले- शिवसेना के नेतृत्व में अगले महीने तक बनेगी सरकार"/>
    <meta property="og:description" content="शिवसेना के वरिष्ठ नेता संजय राउत ने बुधवार को कहा कि महाराष्ट्र में सरकार गठन पर मंडरा रहे बादल आगामी दिनों में जल्द ही छटने वाले हैं।"/>
  </head>
  <body>
    <article>
      <h1>महाराष्ट्र: संजय राउत बोले- शिवसेना के नेतृत्व में अगले महीने तक बनेगी सरकार</h1>
      <address><time datetime="2019-11-20T07:26:09+00:00">20 Nov 2019, 07:26</time> by <a rel="author">JKR Staff</a></address>
      <p>महाराष्ट्र में सरकार गठन की जारी कोशिशों के बीच <a href="http://www.jantakareporter.com/hindi/after-meeting-sonia-pawar-did-not-open-the-picture-of-government-formation-yet/273004/">शिवसेना के वरिष्ठ नेता संजय राउत</a> ने बुधवार को कहा कि महाराष्ट्र में सरकार गठन पर मंडरा रहे बादल आगामी दिनों में जल्द ही छटने वाले हैं। साथ ही उन्होंने यह विश्वास जताया कि अगले महीने तक उनकी पार्टी के नेतृत्व में सरकार बनेगी।</p>
      <figure>
        <img src="http://www.jantakareporter.com/wp-content/uploads/2019/11/Screenshot_2.png"/>
        <figcaption>फाइल फोटो: ANI (शिवसेना के वरिष्ठ नेता संजय राउत)</figcaption>
      </figure>
      <p>संजय राउत ने कहा, “वर्तमान में विभिन्न दलों -शिवसेना, राष्ट्रवादी कांग्रेस पार्टी और कांग्रेस- में आंतरिक प्रक्रियाएं चल रही हैं। दिसंबर के पहले सप्ताह में शिवसेना के मुख्यमंत्री के नेतृत्व वाली सरकार कार्यभार ग्रहण कर लेगी।” वहीं जब उनसे पूछा गया कि विधायकों को नए-नए तरीकों से लुभाने की कोशिशें की जा रही हैं, तो इसे खारिज करते हुए राउत ने कहा यह षड्यंत्र वही रच रहे हैं, जो शिवसेना की सरकार बनते नहीं देखना चाहते हैं।</p>
      <p>यह पूछे जाने पर कि क्या शिवसेना अध्यक्ष उद्धव ठाकरे, प्रधानमंत्री नरेंद्र मोदी से मुलाकात करेंगे? राउत ने आगे कहा कि, “किसानों की भलाई के लिए वह किसी से भी जाकर मिल सकते हैं।” राउत ने कहा कि राकांपा अध्यक्ष शरद पवार प्रधानमंत्री नरेंद्र मोदी से बुधवार को मिलेंगे और उन्हें राज्य में किसानों की परेशानी से अवगत कराएंगे। राज्य में 12 नवंबर से राष्ट्रपति शासन है।</p>
      <p>उन्होंने संवाददाताओं से बताया, ‘‘हम लोग सरकार बनाने की दिशा में आगे बढ रहे हैं। आगले दो दिनों में तस्वीर साफ हो जाएगी और शिवसेना के नेतृत्व में दिसंबर तक सरकार बन जाएगी।’’ राकांपा और कांग्रेस के बीच बुधवार को होने वाली बैठक के बारे में राउत से जब पूछा गया तो उन्होंने कहा कि दोनों ही पार्टियों के बीच सरकार बनाने के लेकर बातचीत पूरी हो चुकी है और अब इस पर विराम लग जाएगा।</p>
      <figure>
        <iframe src="https://www.youtube.com/embed/b6j6yDKoxE0" width="696" height="392" data-service="Youtube" scrolling="no"/>
      </figure>
      <p>गौरतलब है कि, गत 24 अक्टूबर को महाराष्ट्र विधानसभा चुनाव के नतीजे आने के बाद से नयी सरकार को गठन को लेकर असमंजस की स्थिति बनी हुई है। भाजपा-शिवसेना को पूर्ण बहुमत मिला था, लेकिन मुख्यमंत्री पद की शिवसेना की मांग को लेकर दोनों के रास्ते अलग हो गए। इसके बाद से शिवसेना, रांकापा और कांग्रेस के साथ मिलकर सरकार बनाने की कवायद में जुटी हुई है।</p>
      <p>महाराष्ट्र में हाल ही में संपन्न विधानसभा चुनावों में भाजपा ने 105 सीट जीतकर सबसे बड़ी पार्टी के रूप में उभरी है। वहीं, शिवसेना ने 56 सीटें जीती हैं। राज्य में सरकार बनाने के लिए जरूरी बहुमत 145 है। राष्ट्रवादी कांग्रेस पार्टी को 54 और कांग्रेस को 44 सीटें मिली हैं। महाराष्ट्र में भाजपा और उसकी सहयोगी पार्टी शिवसेना ने मिलकर चुनाव लड़ा था।(इंपुट: आईएएनएस और भाषा के साथ)</p>
    </article>
  </body>
</html>