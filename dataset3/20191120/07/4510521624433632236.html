<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/economie/stiri-economice/oros-ministru-porcul-nu-disparea-gospodarie-nu-facem-nimic-riscam-nu-mai-putem-exporta-1_5dd4ed9a5163ec42713773a4/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-20T07:42:54+00:00"/>
    <meta property="og:title" content="Oros: Cât sunt eu ministru, porcul nu va dispărea din gospodărie. Dacă nu facem nimic, riscăm să nu mai putem exporta"/>
    <meta property="og:description" content="Ministrul Agriculturii, Adrian Oros, a criticat modul în care fosta guvernare a gestionat problema pestei porcine africane şi le-a dat asigurări fermierilor că vor putea creşte în continuare porci în gospodăriile proprii, infirmând zvonul potrivit căruia &quot;porcul din gospodărie va dispărea&quot;."/>
  </head>
  <body>
    <article>
      <h1>Oros: Cât sunt eu ministru, porcul nu va dispărea din gospodărie. Dacă nu facem nimic, riscăm să nu mai putem exporta</h1>
      <address><time datetime="2019-11-20T07:42:54+00:00">20 Nov 2019, 07:42</time> by <a rel="author">Afrodita Cicovschi</a></address>
      <h4>Ministrul Agriculturii, Adrian Oros, a criticat modul în care fosta guvernare a gestionat problema pestei porcine africane şi le-a dat asigurări fermierilor că vor putea creşte în continuare porci în gospodăriile proprii, infirmând zvonul potrivit căruia "porcul din gospodărie va dispărea".</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/slatina/generatia-fermieri-romani-facultate-vor-lucreze-modern-ce-vazut-germania-e-wow-mult-mult-mai-decat-noi-1_5dd3eeea5163ec42712ef912/index.html"/>
        <a href="https://adevarul.ro/locale/buzau/cum-sprijiniti-fermierii-produca-tomate-romanesti-luna-februarie-1_5dd40c0e5163ec427130612d/index.html"/>
        <a href="https://adevarul.ro/locale/focsani/aproape-70000-porci-fermele-jurul-focsaniului-blocati-comercializare-fost-descoperit-nou-focar-pesta-porcina-africana-1_5dd3c9095163ec42712d9e8f/index.html"/>
      </related>
      <p>"De doi ani de zile, la noi în ţară evoluează pesta porcină africană şi, din păcate, faţă de alte ţări, la noi a împânzit toată ţara pentru că nu s-au mişcat lucrurile. S-au făcut lucruri pe jumătate, s-au făcut lucruri târziu, oamenii n-au avut încredere în măsurile care s-au impus. Şi dacă populaţia n-are încredere, nu poţi să iei o măsură. (...) Ca atare, suntem în pericol de a ne închide pe ani de zile tot exportul. Adică nu vom putea mişca nici porci, nici produse din carne în Europa", a afirmat Adrian Oros, citat de Agerpres.</p>
      <p>Acesta a facut referire şi la ordinul semnat de fostul ministru al Agriculturii, Petre Daea, privind dimensionarea exploataţiilor.</p>
      <p>"Când am ajuns la minister, am găsit un ordin privind dimensionarea exploataţiilor (...), ordin pe care domnul Daea l-a semnat cu o zi înainte de plecare. Sigur că trebuia semnat acum doi ani, tocmai ca să fim credibili acolo, la Comisia Europeană. Acum, cei de la Autoritatea Veterinară trebuie să facă nişte norme de biosecuritate aşa încât joi, poimâine, să fie la Comisie şi să prezinte nişte garanţii că acele norme vor fi respectate. Altfel, suntem în pericol ca tot ce înseamnă producţie românească de carne, mă refer aici la marile crescătorii, să fie pusă în pericol pentru ani de zile", a mai spus ministrul Agriculturii.</p>
      <p>Oros a menţionat şi faptul că ţara noastră importă mai multe alimente decât reuşeşte să exporte.</p>
      <p>"Noi şi aşa nu reuşim să producem în România decât cam 35% din consumul de carne, restul de 65% îl importăm. Dacă ne uităm pe balanţa comercială, cât cheltuim, ca ţară, pe mâncare şi câtă mâncare vindem, pierdem (...) 2 miliarde de euro, deşi noi spunem şi credem că suntem o ţară foarte dezvoltată pe agricultură. Dar când tragem linie, nu se vede", a adăugat Adrian Oros.</p>
      <p>La finalul întâlnirii cu fermierii din comuna Bragadiru, aceştia au primit asigurări din partea ministrului că îşi vor putea creşte în continuare porci în gospodăriile proprii.</p>
      <p>"Legat de porcul din gospodărie, că va dispărea. Pentru consum propriu, fiecare gospodărie va putea să crească porci, asta vă garantez. Cât sunt eu ministru al Agriculturii, porcul din gospodărie nu va dispărea", a mai spus Oros.</p>
      <hr/>
    </article>
  </body>
</html>