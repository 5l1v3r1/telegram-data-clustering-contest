<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/sua-si-ue-o-apuca-pe-cai-diferite-in-privinta-colonistilor-israelieni.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-20T07:52:59+00:00"/>
    <meta property="og:title" content="SUA și UE o apucă pe căi diferite în privința coloniștilor israelieni"/>
    <meta property="og:description" content="SUA au declarat despre coloniile israeliene din Palestina că nu sunt ilegale, agravându-și clivajul față de UE în privința normelor internaționale."/>
  </head>
  <body>
    <article>
      <h1> SUA și UE o apucă pe căi diferite în privința coloniștilor israelieni </h1>
      <address><time datetime="2019-11-20T07:52:59+00:00">20 Nov 2019, 07:52</time> by <a rel="author">Redacția</a></address>
      <p>SUA au declarat despre coloniile israeliene din Palestina că nu sunt ilegale, agravându-și clivajul față de UE în privința normelor internaționale.</p>
      <p>„Înființarea de colonii civile israeliene în Cisiordania nu este, în sine, neconformă cu legislația internațională”, a declarat luni la Washington presei secretarul american de stat Mike Pompeo.</p>
      <p>„Adevărul neplăcut este că nu va exista niciodată o soluție judiciară a conflictului”, a adăugat el, iar statutul final al Cisiordaniei este un lucru „de negociat între israelieni și palestinieni”.</p>
      <p>Declarația lui a pus capăt perioadei de 40 de ani de politică unitară SUA-UE cu privire la conflictul arabo-israelian.</p>
      <p>Ea a urmat unei reevaluări juridice a unei opinii legale emise în 1978 de către departamentul de stat, așa-zisul „Memorandum Hansell”.</p>
      <p>Și se adaugă unor ciocniri anterioare SUA-UE pe tema procesului de pace din Orientul Mijlociu.</p>
      <p>SUA au recunoscut unilateral anul acesta anexarea de către Israel în 1981 a Înălțimilor Golan de la Siria și au recunoscut acum doi ani și anexarea în 1967 a Ierusalimului din Cisiordania.</p>
      <p>UE a calificat ambele gesturi drept rușinoase din punct de vedere juridic.</p>
      <p>Și a adoptat aceeași poziție și la scurt timp după declarația lui Pompeo.</p>
      <p>„Poziția UE cu privire la politica israeliană de colonizare a teritoriului palestinian ocupat este clară și rămâne neschimbată: întreaga activitate de colonizare este ilegală conform dreptului internațional și erodează viabilitatea soluției celor două state și perspectivele unei păci durabile”, a declarat serviciul extern al UE.</p>
      <p>El a invocat o rezoluție a Consiliului de Securitate ONU din 2016 care califică coloniile drept o „violare flagrantă” a legilor internaționale, între care Convenția de la Geneva din 1949 privind regulile războiului.</p>
      <p>O decizie recentă a unei instanțe UE privind etichetarea alimentelor importate din colonii israeliene a invocat de asemenea rezoluții și documente ale ONU, precum și opinii ale Curții Internaționale de Justiție referitoare la ilegalitatea coloniilor.</p>
      <p>„Cisiordania este un teritoriu a cărui populație, anume poporul palestinian, se bucură de dreptul la autodeterminare”, a hotărât instanța UE.</p>
      <p>
        <b>Război și adevăr</b>
      </p>
      <p>Israelul a cucerit Cisiordania de la Iordania într-un război din 1967, iar de atunci peste 700.000 de coloniști israelieni s-au dus să trăiască acolo.</p>
      <p>Declarația americană „reflectă un adevăr istoric – că poporul evreu nu reprezintă colonialiști străini în Iudeea și Samaria [Cisiordania]”, a afirmat luni premierul israelian Benjamin Netanyahu.</p>
      <p>Însă decizia prevestește lucruri rele pentru pacea din Orientul Mijlociu, au avertizat voci critice.</p>
      <p>Ambasada americană din Ierusalim a emis un avertisment de călătorie în aceeași zi, conform căruia „indivizi și grupuri opuse recentului anunț al secretarului de stat pot lua drept țintă clădiri ale guvernului american, interese private americane și cetățeni americani”.</p>
      <p>Iar Saeb Erekat, un demnitar palestinian, a declarat că, sub președintele Donald Trump, Casa Albă „demonstrează măsura în care amenință sistemul internațional prin tentativele sale neîncetate de a substitui legislația internațională cu legea junglei”.</p>
      <p>Scindarea SUA de UE în privința Israelului vine și pe fondul altor neînțelegeri referitoare la soluționarea conflictelor în regiune.</p>
      <p>Trump a șocat recent UE prin permisiunea acordată Turciei de a invada Siria, după ce anterior demolase tratatul de neproliferare nucleară cu Iranul, susținut de UE.</p>
      <p>
        <b>Efecte globale</b>
      </p>
      <p>Însă decizia privind coloniile israeliene poate avea implicații și mai largi, a sesizat B’Tselem, un ONG israelian.</p>
      <p>Ea este „o undă verde nu numai pentru inițiativa coloniilor ilegale, ci și pentru o gamă largă de violări ale drepturilor omului pe cuprinsul întregului glob”, a avertizat ONG-ul.</p>
      <p>Ca o confirmare a acestor implicații, Pompeo fusese întrebat, tot vineri, de ce anexarea Crimeii de la Ucraina de către Rusia în 2014 este ilegală, dar anexarea Înălțimilor Golan de către Israel este legală.</p>
      <p>„Noi pur și simplu am recunoscut acea realitate din teren și istoria care a existat în acel spațiu anume”, a declarat Pompeo, repetând aceeași justificare folosită și de președintele rus Vladimir Putin pentru anexarea Crimeii.</p>
      <p>Și Germania și-a exprimat îngrijorarea că susținerea de către SUA a unui schimb de teritorii între Kosovo și Serbia, pe baza acelorași principii, ar putea provoca instabilitate în Balcanii Occidentali.</p>
      <p>
        <b>Struguri acri</b>
      </p>
      <p>Dar, în ce-l privește, Psagot, un producător israelian de vin dintr-o colonie din Cisiordania, s-a declarat încântat de supărarea UE, în urma deciziei privind etichetarea alimentelor.</p>
      <p>Instanța UE a afirmat că vinul lui trebuie să fie etichetat drept produs „din colonii”, astfel încât consumatorii europeni să poată avea opțiunea de a nu-l cumpăra din rațiuni „etice”.</p>
      <p>„Noi credem că hotărârea Curții Europene de Justiție de a se eticheta produsele din colonii a avut un impact semnificativ asupra deciziei administrației SUA de a-și […] schimba politica”, a declarat Yaakov Berg, directorul Psagot, a cărui firmă a pierdut procesul la tribunalul UE.</p>
      <p>Iar ministrul israelian de externe Yisrael Katz a avut aceeași poziție.</p>
      <p>„Acest anunț important este un răspuns adecvat la decizia Curții Europene de Justiție împotriva comunităților evreiești din Iudeea și Samaria și la tentativele de boicot împotriva statului Israel”, a declarat Katz.</p>
      <p>
        <i>Articol preluat din <a href="https://euobserver.com/foreign/146641">Euobserver</a>, via Rador / Autor: Andrew Rettman / Traducere: Andrei Suba</i>
      </p>
    </article>
  </body>
</html>