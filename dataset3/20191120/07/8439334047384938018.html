<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/anaptuxiaki-poreia-mesa-erga-pnois-proteraiotita-gia-to-dimo-rethumnis.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-20T07:38:00+00:00"/>
    <meta property="og:title" content="Αναπτυξιακή πορεία μέσα απο έργα πνοής προτεραιότητα για το Δήμο Ρεθύμνης"/>
    <meta property="og:description" content="Ο νέος Γενικός γραμματέας του Δήμου Ρεθύμνης Μαρίνος Ρούσιας στην πρώτη του συνέντευξη στον ΤΕΑΜ FM μετά την ανάληψη των καθηκόντων του"/>
  </head>
  <body>
    <article>
      <h1>Αναπτυξιακή πορεία μέσα απο έργα πνοής προτεραιότητα για το Δήμο Ρεθύμνης</h1>
      <address>
        <time datetime="2019-11-20T07:38:00+00:00">20 Nov 2019, 07:38</time>
      </address>
      <p>
        <b>Ο νέος Γενικός γραμματέας του Δήμου Ρεθύμνης Μαρίνος Ρούσιας στην πρώτη του συνέντευξη στον ΤΕΑΜ FM μετά την ανάληψη των καθηκόντων του</b>
      </p>
      <p>Η αναπτυξιακή πορεία του Δήμου Ρεθύμνης, μέσα από έργα «πνοής» που θα αναβαθμίσουν τις παρεχόμενες υπηρεσίες προς τους πολίτες και θα δώσουν νέες δυνατότητες αποτελούν μια από τις βασικές προτεραιότητες στις οποίες στοχεύει η δημοτική αρχή.</p>
      <p>Με έμφαση στα έργα που ήδη βρίσκονται σε «τροχιά» όπως είναι η δημοπράτηση των δύο γηπέδων σε Αμνάτο και Ρούστικα, η ανέγερση του νέου 16<sup>ου</sup> δημοτικού σχολείου και η επανάχρηση του κτηρίου της Φιλαρμονικής ο σχεδιασμός του Δήμου Ρεθύμνης περιλαμβάνει και επιπλέον άξονες που αφορούν την ανάδειξη της Φορτέτζας και την ευρύτερα την αναπτυξιακή πορεία μέσα από στοχευμένες παρεμβάσεις στην πόλη και τους οικισμούς. Προϋπόθεση, παραμένει μετά από σειρά ετών, η ενίσχυση των υπηρεσιών του Δήμου Ρεθύμνης με προσωπικό, που αποτελεί μια από τις σημαντικότερες προκλήσεις για την νέα περίοδο που διανύει η δημοτική αρχή.</p>
      <p>Μετά από μια επιτυχημένη και μακρά θητεία στο Υπουργείο Εσωτερικών, Περιβάλλοντος και Ενέργειας, αλλά και την υλοποίηση μεγάλων και σημαντικών προγραμμάτων όπως το ΕΣΠΑ και ο «Φιλόδημος» στην αυτοδιοίκηση, ο νέος Γενικός γραμματέας του Δήμου Ρεθύμνης <b>Μαρίνος Ρούσιας</b> στην πρώτη του συνέντευξη στον ΤΕΑΜ FM μετά την ανάληψη των καθηκόντων του, μιλάει για την απόφασή του να μεταβεί στο Δήμο Ρεθύμνης αλλά και την «επόμενη ημέρα» που όπως τόνισε εντάσσεται σε ένα «κοινό όραμα» και κλίμα σύμπνοιας από τον Δήμαρχο Ρεθύμνης Γιώργη Μαρινάκη αλλά και το Δημοτικό Συμβούλιο.</p>
      <p>Ο κ. Ρουσιάς μίλησε στον Team FM και την «Πρώτη Γραμμή» με τον <b>Γιάννη Καλαϊτζάκη.</b></p>
      <p>
        <b>-Μετά από μια επιτυχημένη θητεία και πορεία στο Υπουργείο και σε μεγάλα προγράμματα στο χώρο της αυτοδιοίκησης πως πήρατε την απόφαση να έρθετε σε έναν περιφερειακό, μικρό Δήμο, στο Δήμο Ρεθύμνου;</b>
      </p>
      <p>
        <i>Ο Δήμος είναι οι άνθρωποί του. Το Ρέθυμνο πέρα από μια μεσαία πόλη της επαρχίας είναι ένας υπέροχος δήμος και μια υπέροχη πόλη. Ο λόγος που ήρθα είναι ο Δήμαρχος της πόλης ο κος Μαρινάκης, με τον οποίο συνεργαστήκαμε στενά τα τελευταία χρόνια που ήμουν στο Υπουργείο Εσωτερικών. Ο κος Μαρινάκης είναι και πρόεδρος της ΕΔΕΥΑ και Δήμαρχος και κάναμε πολλά πράγματα τα οποία μετά από πάρα πολλά χρόνια, μετά από δεκαετίες βελτίωσαν πολλά και σοβαρά προβλήματα που είχαν προκύψει στο χώρο της αυτοδιοίκησης. Ξεκινήσαμε από τον τρόπο που λειτουργούσαν οι ΔΕΥΑ. Η λειτουργία τους γινόταν με βάση έναν νόμο του 1980, ο οποίος ήταν εξαιρετικός για την εποχή του, όμως μετά από τόσα χρόνια ήταν λίγο παρωχημένος. Τότε με πρωτοβουλία του κου Μαρινάκη και με δεδομένη την αγάπη μου για τα νερά ευρύτερα δουλέψαμε πολύ και φέραμε ένα νομοσχέδιο το 2017 το οποίο αναδεικνύει τις ΕΔΕΥΑ σε πολύτιμα εργαλεία για τους δήμους αφού πλέον τις απελευθερώνουν από διάφορα προβλήματα που είχαν.</i>
      </p>
      <p>
        <i>Αυτό έχει αποδειχθεί τα τελευταία δύο χρόνια με το νέο πλαίσιο καθώς οι ΔΕΥΑ έχουν μπει σε άλλο ρυθμό. Οι δήμοι είναι πολύ σημαντικό να έχουν τις ΔΕΥΑ ώστε να ασκούν πολιτική σε τόσο ευαίσθητα ζητήματα, όπως είναι οι βασικές υποδομές ύδρευσης και αποχέτευσης. Λόγω αυτής της συνεργασίας καταλήξαμε στη συνέχεια στο Φιλόδημο. Ο Φιλόδημος ξεκίνησε με την ύδρευση και αποχέτευση χρηματοδοτώντας εξ’ αρχής μόνο τους περιφερειακούς δήμους. Και αυτό επειδή είχαμε απαρχαιωμένες υποδομές, οι πολίτες δεν είχαν τις υπηρεσίες που θα έρεπε σε αυτά τα βασικά ζητήματα. Χρειάστηκε να δοθεί μια βοήθεια για να μπορέσουν οι ΔΕΥΑ στην ανταποδοτική υπηρεσία που είχαν να κάνουν αντικατάσταση των δικτύων ώστε οι παρεχόμενες υπηρεσίες προς τον πολίτη, το νερό, το βασικό αυτό αγαθό, να είναι στο επίπεδο που του αρμόζει και που πρέπει να είναι. Παρόλο που δέχτηκα αρκετές και τιμητικές προτάσεις για αντίστοιχες θέσεις, θεώρησα ότι είναι μια καλή ευκαιρία να μοιραστούμε το κοινό όραμά μας και να το δούμε σε μια μικρότερη κλίμακα σε σχέση με αυτή της χώρας, στο Δήμο Ρεθύμνης. Στόχος είναι να βοηθηθεί ο Δήμος, να πάμε στην επόμενη ημέρα με όποια συμβολή μπορώ εγώ να προσφέρω σε αυτό.</i>
      </p>
      <p>
        <b>
          <i>-</i>
        </b>
        <b>Κάτι που και εσείς ζείτε και από τις δύο πλευρές, αυτή του Υπουργείου αλλά και του Δήμου πλέον είναι η αίσθηση ότι το κεντρικό κράτος, ανεξαρτήτως κυβερνήσεως, έχει περάσει πολύ μεγάλο μερίδιο των ευθυνών και των υποχρεώσεών του στην τοπική αυτοδιοίκηση, χωρίς όμως να δίνει τα ανάλογα εργαλεία. Πως μπορεί να αλλάξει αυτό και να υπάρξει επιπλέον ενίσχυση των δήμων;</b>
      </p>
      <p>
        <i>Είναι αντισυνταγματικό να εκχωρούνται αρμοδιότητες χωρίς τους αντίστοιχους πόρους. Τουλάχιστον στη διάρκεια της θητείας μου στο υπουργείο εσωτερικών καταφέραμε και μεταφέραμε στους δήμους, ειδικά της επαρχίας, πολλούς πόρους σε όλα τα επίπεδα. Καλύψαμε ανάγκες που εκκρεμούσαν για πάρα πολλά χρόνια. Θεωρώ ότι γενικά ο Δήμος και η περιφέρεια δεν είναι το αποκούμπι του κεντρικού κράτους, θα πρέπει να αποκεντρωθεί και να ενισχυθεί με αρμοδιότητες και πόρους έτσι ώστε να μπορέσουν οι πολίτες να απολαμβάνουν τις παρεχόμενες υπηρεσίες. Αυτό δεν μπορεί να γίνει χωρίς σχέδιο και πόρους όχι μόνο οικονομικούς αλλά και ανθρώπινους πόρους. Αυτή τη στιγμή η υποστελέχωση των δήμων είναι το σημαντικότερο πρόβλημα που αντιμετωπίζουν για να μπορέσουν να προχωρήσουν παρακάτω. Μην ξεχνάμε πως από το 2012-2013 οι περικοπές στους δήμους στον τακτικό προϋπολογισμό ήταν εξαιρετικά μεγάλες. Αποτέλεσμα ήταν ένας δήμος που έχει μεγάλη διασπορά, περίπου 45-50 κοινότητες να προσπαθεί το χρόνο να επιβιώσει σε διάφορα ζητήματα καθημερινότητας που προκύπτουν με 190 και 200 χιλιάδες. Αυτό δεν φτάνει ούτε για να καθαρίσει κανείς τα ρυάκια και τους χειμάρρους που είχαν τότε αρμοδιότητα.</i>
      </p>
      <p>
        <b>-Ποιες είναι οι προτεραιότητες που βάζετε σε αυτή τη νέα πορεία για εσάς που ξεκινάει στο Δήμο Ρεθύμνης και ποια είναι η πρώτη εικόνα που έχετε από το Δήμο μας;</b>
      </p>
      <p>
        <i>Θα ήθελα με την ευκαιρία να ευχαριστήσω τους επικεφαλής των παρατάξεων γιατί η παρθενική μου εισήγηση στο Δημοτικό Συμβούλιο την προηγούμενη Τετάρτη έτυχε μιας αποδοχής και μιας αναγνώρισης από όλους. Αυτό βοηθάει πάρα πολύ το έργο μου και είναι προϋπόθεση, γιατί ο ρόλος του Γενικού Γραμματέα είναι θεσμικός. Είναι μια θέση η οποία και εκ του νόμου έχει συγκεκριμένες αρμοδιότητες, πέρα από εκείνες που μεταφέρει ο Δήμαρχος. Για να μπορέσω λοιπόν να κάνω τη δουλειά μου σωστά αυτό ήταν ένα εξαιρετικό βοήθημα, ένα εργαλείο και πραγματικά ένιωσα μεγάλη τιμή και συγκίνηση. Στο Δήμο, στο αναπτυξιακό σκέλος, υπάρχει μια καλή πηγή από πράγματα που έχουν σχεδιαστεί τα τελευταία χρόνια και μένει να υλοποιηθούν. Ένα μεγάλο ζητούμενο είναι να προχωρήσουμε άμεσα τις δημοπρατήσεις ενταγμένων έργων. Ήδη ανέβηκαν τα δύο γήπεδα σε Αμνάτο και Ρούστικα, τα οποία έχουν εγκριθεί στο Φιλόδημο και περιμένουμε στις 3 Δεκεμβρίου να έχουμε ανάδοχο.</i>
      </p>
      <p>
        <i>Στη συνέχεια έχουμε διάφορα άλλα πράγματα, σε ανοιχτές προσκλήσεις που προσπαθούμε έγκαιρα να υποβάλλουμε, όπως η πρόσκληση του ΠΕΠ Κρήτης για τα βιοαπόβλητα ώστε και εκεί να έχουμε χρηματοδότηση και να μπορέσουμε να εφαρμόσουμε ένα σύστημα βιοποβλήτων στο Δήμο Ρεθύμνου.</i>
      </p>
      <p>
        <i>Ένα κορυφαίο πράγμα για την πόλη και ολόκληρη τη χώρα είναι η περίπτωση της Φορτέτζας που σε μικρό χρονικό διάστημα καταφέραμε και τεκμηριώσαμε μια καλή πρόταση που στείλαμε ήδη στο Υπουργείο για την ένταξη στα εμβληματικά κτήρια. Για πρώτη φορά στα χρονικά της χώρας θα προσπαθήσουμε να κάνουμε μια ολική παρέμβαση σε μια καστροπολιτεία. Δεν έχει ξαναγίνει μέχρι τώρα, δεν είναι ίδια περίπτωση με κανένα άλλο έργο. Αν το εγχείρημα πάει καλά -και προς την κατεύθυνση αυτή είμαστε διαρκώς σε επικοινωνία με όλους τους εμπλεκόμενους, γιατί είναι σύνθετο και ειδικό- όταν θα αποπερατωθεί θα μιλάμε πλέον για ένα σημείο αναφοράς για τη χώρα και όχι μόνο το Ρέθυμνο και την Κρήτη. Αυτό έχει ξεκαθαρίσει σαν πολιτική προτεραιότητα από όλους.</i>
      </p>
      <p>
        <i>Φυσικά, στόχος είναι και να σώσουμε πράγματα που δεν τα έχουμε δει μέχρι τώρα. Δηλαδή, με μεγάλη έκπληξη διαπίστωσα ότι τόσα χρόνια δεν είχε ακουμπήσει κανείς το θέμα των τειχών, δεν έχουμε δει τι γίνεται με τα τείχη στο γεωλογικό σκέλος. Υπάρχουν εμφανής ρωγμές, βλάστηση που δημιουργεί προβλήματα οπότε γίνεται μια μεγάλη προσπάθεια. Αντίστοιχα στην εισήγησή μου, ένα θέμα πολύ σημαντικό είναι οδοφωτισμός του δήμου, ένα αναπτυξιακό έργο. Και αυτό διότι καταφέρνει δύο πολύ σημαντικά πράγματα, να μειώσει την κατανάλωση ενέργειας τουλάχιστον στο 67% και να μειώσει και τα ανταποδοτικά τέλη, που ο δήμος καταβάλλει κάθε φορά στη ΔΕΗ και δεύτερον να αναβαθμίσει το επίπεδο φωτισμού. Έχει μεγάλο ενδιαφέρον να δει κανείς από ψηλά πως φωτίζεται η πόλη με φωτισμό </i>
        <i>Led</i>
        <i>.</i>
      </p>
      <p>
        <i>Επίσης είμαστε πανέτοιμοι και περιμένουμε να υπογράψει Υπουργός Εσωτερικών την ανέγερση του 16<sup>ου</sup> Δημοτικού Σχολείου και την επανάχρηση της Φιλαρμονικής. Είναι δύο σημαντικά κτηριακά έργα από το Φιλόδημος που θα δημοπρατηθούν σύντομα. Έχουμε το πρόγραμμα Ελλάδα-Κύπρος που είναι σε εξέλιξη, το </i>
        <i>Horizon</i>
        <i> και έχουμε την ωρίμανση των ΟΧΕ αυτή την περίοδο που είναι περίπου 10 εκατομμύρια από το ΠΕΠ Κρήτης. Από αυτό διεκδικούμε και το τελευταίο ευρώ να πάει σε σημαντικές παρεμβάσεις ώστε να ανακουφιστεί ο Δήμος σε διάφορες κατηγορίες που το αφορούν.</i>
      </p>
      <p>
        <b>-Με ποιους υπαλλήλους όμως θα γίνει η εποπτεία και η υλοποίηση του σχεδιασμού, διότι υπάρχει μεγάλη αποψίλωση των υπηρεσιών…</b>
      </p>
      <p>
        <i>Υπάρχει μεγάλη ανάγκη σε ανθρώπινους πόρους γιατί μια χρηματοδότηση σε αξιοπρεπή επίπεδα σήμερα υπάρχει. Το μεγάλο στοίχημα της επόμενης ημέρας λοιπόν είναι αυτό. Θέλω να ευχαριστήσω όλους τους υπαλλήλους του Δήμου και της τεχνικής υπηρεσίας με τους οποίους συνεργαζόμαστε στενά. Υπάρχει φιλότιμο και διάθεση από στελέχη της υπηρεσίας, να τα προλάβουμε όλα. Δεν ξέρω πόσο και αν θα αντέξουν βέβαια γιατί η πίεση είναι μεγάλη και συνεχόμενη. Είναι στα όρια χρόνια τώρα.</i>
      </p>
      <p><i>Επί προηγούμενης κυβέρνησης δρομολογούνταν προσλήψεις για τους Δήμου και περίπου 15 άτομα θα ερχόταν στο Δήμο Ρεθύμνης, ωστόσο δεν γνωρίζουμε πλέον σε τι στάδιο είναι. Πρέπει γρήγορα να γεμίσουν οι δήμο με επιστήμονες ώστε να περιοριστεί το </i><i>brain</i> <i>drain</i><i> και να μπορέσουν οι δήμοι να πατήσουν γρήγορα στα πόδια τους. Η πολεοδομία που είναι ένα σημαντικό σκέλος για το δήμο Ρεθύμνης, αυτή τη στιγμή έχει ζητήματα στη λειτουργία της λόγω υποστελέχωσης. Φυσικά και οι υπόλοιπες, η τεχνική, η οικονομική κ.α. Η καθαριότητα ευνοήθηκε από τις προσλήψεις 3Κ, όπως και η ΔΕΥΑ που είχε τη δυνατότητα να πάρει άτομα, αλλά αυτές αφορούν μόλις δύο τμήματα. Ο Δήμος έχει ανάγκη από ανθρώπους που θα μάθουν τη δουλειά και θα αναλαμβάνουν πακέτα εργασίας να τα υλοποιούν. Μόνο έτσι θα προχωρήσει. Αυτή την ώρα είμαστε σε αναμονή, δεν γνωρίζουμε τι έχει πρόθεση να κάνει το Υπουργείο.</i></p>
      <p>
        <b>-Σε ό,τι αφορά τους οικισμούς, κάτι που ισχύει και στο δικό μας δήμο, υπάρχει η αίσθηση, ένα άγχος, ένας φόβος ότι τα χωριά είναι πιο παραμελημένα σε σχέση με τον αστικό ιστό. Ισχύει αυτό; ‘</b>
        <b>E</b>
        <b>χετε διαπιστώσει κάτι τέτοιο και πως σκοπεύετε να αντιμετωπίσετε την ύπαιθρο;</b>
      </p>
      <p>
        <i>Δεν το έχω διαπιστώσει, διότι βρίσκομαι μόλις ένα μήνα εδώ και δεν έχω προλάβει να διαπιστώσω κάτι τέτοιο. Αυτό που γνωρίζω είναι το τι γίνεται σε επίπεδο χώρας. Υπάρχει αυτό και μέχρι ένα βαθμό είναι λογικό γιατί ο μεγάλος αριθμός ζει στην πόλη, οι περισσότερες ανάγκες συγκεντρώνονται εκεί. Αυτό όμως σε καμία περίπτωση δεν σημαίνει ότι αφήνουμε απ’ έξω τα χωριά. Θεωρώ ότι αυτό που προσπάθησε να κάνει ο «Κλεισθένης» με το κομμάτι των τοπικών κοινοτήτων, δηλαδή να αναδείξει τους προέδρους σε όργανα τα οποία θα είχαν έναν ουσιαστικό λόγο και όχι εισηγητικό, ήταν ένα καλό πρώτο βήμα έτσι ώστε να βοηθηθούν και οι δήμοι. Υπάρχουν πράγματα τα οποία πρέπει να δούμε στα χωριά, αυτό θα γίνει σε συνεργασία με τους προέδρους των χωριών και γενικότερα με επισκέψεις που θα κάνουμε στα χωριά. Θεώρησα πολύ θετικό ότι είδα στα δημοτικά συμβούλια προέδρους των χωριών, αυτό δεν συμβαίνει σε άλλους δήμους που έχει τύχει να βρεθώ. Αυτό σημαίνει ότι υπάρχει ένα μεγάλο ενδιαφέρον. Σκοπεύω το επόμενο διάστημα να δώ ένα προς ένα τα ζητήματα που υπάρχουν στα χωριά έτσι ώστε να δω τι μπορώ να κάνω προσωπικά και που μπορώ να βοηθήσω στο σκέλος της υλοποίησης ζητημάτων που απασχολούν τις τοπικές κοινότητες σε συνεργασία με τη δημοτική αρχή και τις υπηρεσίες του δήμου. Δεν είναι όμως κάτι απλό γιατί στους οικισμούς υπάρχουν άνθρωποι που έχουν τις ίδιες ανάγκες με αυτές των ανθρώπων της πόλης, ο Δήμος έχει τις ίδιες υποχρεώσεις απέναντί τους και πρέπει να βρεθεί μια χρυσή τομή και μια ισορροπία ώστε όλοι να νιώθουν ότι είναι το ίδιο δημότες, με όλους τους υπόλοιπους και αυτό είναι το βασικό ζήτημα για εμένα.</i>
      </p>
      <p>
        <b>
          <i> </i>
        </b>
        <b>
          <i>ΕΠΙΜΕΛΕΙΑ: ΚΩΝΣΤΑΝΤΙΝΑ ΚΛΑΨΙΝΟΥ</i>
        </b>
      </p>
    </article>
  </body>
</html>