<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/esport3/espanya-remunta-de-matinada-leliminatoria-contra-russia-a-la-copa-davis/noticia/2964656/"/>
    <meta property="og:site_name" content="CCMA"/>
    <meta property="article:published_time" content="2019-11-20T07:02:51+00:00"/>
    <meta property="og:title" content="Espanya remunta de matinada l'eliminatòria contra Rússia a la Copa Davis"/>
    <meta property="og:description" content="Rafa Nadal guanya el punt individual contra Khatxànov i Marcel Granollers i Feliciano López s'emporten el partit de dobles"/>
  </head>
  <body>
    <article>
      <h1>Espanya remunta de matinada l'eliminatòria contra Rússia a la Copa Davis</h1>
      <h2>Rafa Nadal guanya el punt individual contra Khatxànov i Marcel Granollers i Feliciano López s'emporten el partit de dobles</h2>
      <address><time datetime="2019-11-20T07:02:51+00:00">20 Nov 2019, 07:02</time> by <a rel="author">esport3</a></address>
      <figure>
        <img src="https://statics.ccma.cat/multimedia/jpg/2/9/1574236926892.jpg"/>
        <figcaption>Marcel Granollers i Feliciano López celebren un punt davant la parella russa (EFE)</figcaption>
      </figure>
      <p>En una eliminatòria que es va acabar de matinada, Espanya va sumar el seu primer triomf a la nova Copa Davis en imposar-se a Rússia. Tot i que   <b>Andrei Rublev </b>va sumar el primer punt per als russos en imposar-se a <b>Roberto Bautista</b>, <b>Rafa Nadal</b>, primer, i la parella de dobles<b> Marcel Granollers-Feliciano López</b>, després, van capgirar el duel amb l'equip rus. </p>
      <p><b>Rafa Nadal es va imposar a Karén Khatxànov en dos sets (6-3 i 7-6 (9-7))</b> per establir l'empat en un partit que va comptar amb la presència de diversos famosos, com els jugadors blaugranes <b>Gerard Piqué i Jordi Alba</b>, i també l'exblaugrana <b>Neymar</b>. Tot i que el mateix Nadal pensava que després hauria de jugar el decisiu punt de dobles, <b>Sergi Bruguera</b>, capità de l'equip espanyol, va optar per donar l'alternativa a la parella formada per <b>Marcel Granollers i Feliciano López</b>, que van estar a l'alçada i van superar el duet rus, format per <b>Karén Khatxànov i Andrei Rublev, per 6-4 i 7-6 (7-5).   </b></p>
      <p>Els jugadors de Bruguera tindran poc temps per descansar, ja que <b>aquest mateix dimecres s'enfronten amb Croàcia</b> per segellar el pas als quarts de final de la competició. </p>
      <p> </p>
      <p> </p>
    </article>
  </body>
</html>