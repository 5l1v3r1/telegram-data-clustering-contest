<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/vesti/politika/3361043/haos-u-savezu-za-srbiju-zelenovic-pikirao-lutovcevo-mesto-pocinje-borba-za-predsednika-ujedinjene-demokratske-stranke"/>
    <meta property="og:site_name" content="kurir.rs"/>
    <meta property="article:published_time" content="2019-11-20T07:23:00+00:00"/>
    <meta property="og:title" content="HAOS U SAVEZU ZA SRBIJU: Zelenović pikirao Lutovčevo mesto! Počinje borba za predsednika ujedinjene Demokratske stranke"/>
    <meta property="og:description" content="Diriguje: Portparol SDS optužuje Zelenovića za blokadu procesa ujedinjenja demokrata dok se ne stvore uslovi da on bude lider"/>
  </head>
  <body>
    <article>
      <h6 class="kicker">Diriguje</h6>
      <h1>HAOS U SAVEZU ZA SRBIJU: Zelenović pikirao Lutovčevo mesto! Počinje borba za predsednika ujedinjene Demokratske stranke</h1>
      <address>
        <time datetime="2019-11-20T07:23:00+00:00">20 Nov 2019, 07:23</time>
      </address>
      <p>
        <b>Diriguje: Portparol SDS optužuje Zelenovića za blokadu procesa ujedinjenja demokrata dok se ne stvore uslovi da on bude lider</b>
      </p>
      <p>Lider stranke Zajedno za Srbiju (ZZS), članice opozicionog Saveza za Srbiju (SZS), Nebojša Zelenović nameračio se da zauzme mesto šefa Demokratske stranke (DS), na kojem se nalazi njegov kolega iz SZS Zoran Lutovac!</p>
      <p>Ovo tvrdi portparol Socijaldemokratske stranke (SDS) Konstantin Samofalov, koji je na Tviteru istakao da se „rukovodstvo ZZS izjasnilo da su protiv ujedinjenja DS i blokiraju taj proces, a onda Zelenović govori o planovima DS kao da je on predsednik te stranke, a ne Lutovac“.</p>
      <p>
        <b>Politički poeni</b>
      </p>
      <p>- To znači: blokiram proces dok se ne stvore uslovi da ja budem predsednik - naveo je Samofilov i istakao da se „DS ujedinjuje sa ciljem obnavljanja institucije i stranke koja jedina može da se suprotstavi SNS mašineriji, a ne zbog funkcije bilo kog pojedinca“.</p>
      <figure>
        <img src="https://www.kurir.rs/data/images/2019/08/15/00/1948147_4564564654_ff.jpg?ver=1574193313"/>
        <figcaption>
          <cite>foto: Medija Centar</cite>
        </figcaption>
      </figure>
      <p>Politikolog Jelena Vukoičić ističe da se SZS od svog osnivanja nalazi na klimavim nogama upravo zbog neslaganja lidera partija unutar SZS, što je, kako kaže, ovim primerom potvrđeno. - DS odavno nema političku snagu, ali ima imidž iz prošlosti. Ovo je Zelenovićeva borba da se dokopa podrške i uzme nasleđe DS kao politički kapital. Tako bi mogao da se poziva na Zorana Đinđića, jer je procenio da bi mu to donelo političke poene i veću popularnost - navodi Vukoičićeva.</p>
      <p>
        <b>Pošteni DS</b>
      </p>
      <p>Podsetimo, Samofalov je reagovao na nedavnu Zelenovićevu izjavu da od 1. decembra „DS kreće u kampanju kako bi građane uverili da mogu da promene Srbiju“. - Građane treba uveriti da je DS jedna organizacija za koju će ljudi poverovati da je poštena, za koju vredi dati 100 dinara mesečno, da ne zavisi od tajkuna i budžeta. Treba ljude da uključimo u politički život, da iskorenimo korupciju, da otvorimo poslovanje naše stranke, da ljudi vide kako se finansira, da poveruju da možemo to da uradimo i sa državom - rekao je Zelenović.</p>
      <p>Pokušali smo da stupimo u kontakt sa Lutovcem i Zelenovićem, ali oni se nisu javljali na brojeve poznate redakciji.</p>
      <p>
        <b>Kurir.rs/ Kristina Vasković Foto: Zorana Jevtić, Beta/Branislav Božić</b>
      </p>
      <related>
        <h4>NE PROPUSTITE</h4>
        <a href="https://www.kurir.rs/vesti/politika/3348783/rasulo-demokrate-se-podelile-ds-najavio-stroge-kazne-za-protivnike-bojkota"/>
        <a href="https://www.kurir.rs/vesti/politika/3347017/lutovac-priznao-da-mu-djilas-otima-novac-pare-ds-idu-u-szs-a-demokrate-nemaju-ni-za-gorivo"/>
        <a href="https://www.kurir.rs/vesti/politika/3354367/seme-za-ispumpavanje-para-iz-ds-lutovac-djilasovom-coveku-dao-2-miliona-pa-sve-zalili-pivom"/>
      </related>
    </article>
  </body>
</html>