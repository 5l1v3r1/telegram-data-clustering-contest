<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/india/2019/11/19/isro-to-launch-spy-satellite.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-20T07:35:00+00:00"/>
    <meta property="og:title" content="ശത്രുവിന്റെ തോക്കു പോലും കാണും; ചാരക്കണ്ണുമായി ഇന്ത്യയുടെ 3 ഉപഗ്രഹങ്ങൾ"/>
    <meta property="og:description" content="തിരുവനന്തപുരം∙ ഇന്ത്യൻ സേനകൾക്ക് ആകാശക്കരുത്തു കൂട്ടാൻ പുതിയ 3 ഉപഗ്രഹങ്ങൾ കൂടി. ശത്രുവിന്റെ ഒളിത്താവളത്തിലെ സൂക്ഷ്മദൃശ്യങ്ങൾ വരെ പകർത്താൻ കഴിയുന്ന.isro to launch spy satellite. Malayalam News. Manorama Online. isro. ഉപഗ്രഹങ്ങൾ .India News. National News. Malayalam News. Manorama Online"/>
  </head>
  <body>
    <article>
      <h1>ശത്രുവിന്റെ തോക്കു പോലും കാണും; ചാരക്കണ്ണുമായി ഇന്ത്യയുടെ 3 ഉപഗ്രഹങ്ങൾ</h1>
      <address><time datetime="2019-11-20T07:35:00+00:00">20 Nov 2019, 07:35</time> by <a rel="author">https://www.facebook.com/manoramaonline</a></address>
      <p>തിരുവനന്തപുരം∙ ഇന്ത്യൻ സേനകൾക്ക് ആകാശക്കരുത്തു കൂട്ടാൻ പുതിയ 3 ഉപഗ്രഹങ്ങൾ കൂടി. ശത്രുവിന്റെ ഒളിത്താവളത്തിലെ സൂക്ഷ്മദൃശ്യങ്ങൾ വരെ പകർത്താൻ കഴിയുന്ന കാർട്ടോസാറ്റ് 3 അടുത്ത 25 നും അതിർത്തിയിലെ നുഴഞ്ഞുകയറ്റക്കാരെ കണ്ടെത്താൻ കഴിയുന്ന റിസാറ്റ്–2 ബിആർ 1, ബിആർ 2 ഉപഗ്രഹങ്ങൾ ഡിസംബറിലും ഐഎസ്ആർഒ വിക്ഷേപിക്കും.</p>
      <p>സൈനികാവശ്യങ്ങൾക്കു മാത്രമായി കഴിഞ്ഞ ഏപ്രിലിൽ എമിസാറ്റ്, മേയിൽ റിസാറ്റ് 2 ബി ഉപഗ്രഹങ്ങൾ വിക്ഷേപിച്ചതിനു പിന്നാലെയാണ് ഇന്ത്യ ആകാശത്ത് വീണ്ടും ചാരക്കണ്ണുകൾ വിന്യസിക്കുന്നത്. പിഎസ്എൽവി സി–47, 48, 49 റോക്കറ്റുകൾ ഉപയോഗിച്ചായിരിക്കും വിക്ഷേപണം. കാർട്ടോസാറ്റിനൊപ്പം യുഎസിന്റെ 13 ചെറിയ ഉപഗ്രഹങ്ങൾ കൂടി വിക്ഷേപിക്കുന്നുണ്ട്.</p>
      <p>
        <b> കാർട്ടോസാറ്റ് 3</b>
      </p>
      <p>25 സെന്റിമീറ്ററിന്റെ ദൂരവ്യത്യാസത്തിലിരിക്കുന്ന വസ്തുക്കളെപ്പോലും 509 കിലോമീറ്റർ ഉയരെയുള്ള ഭ്രമണപഥത്തിൽ നിന്നു വേർതിരിച്ചറിയാനും ദൃശ്യം പകർത്താനും ശേഷിയുള്ള ക്യാമറയാണു കാർട്ടോസാറ്റ് 3 ൽ ഉള്ളത്. ശത്രുപാളയത്തിലെ മനുഷ്യർക്കൊപ്പം തോക്കുകളുടെയും ബോംബുകളുടെയും വരെ വിവരങ്ങൾ സേനയ്ക്കു ലഭിക്കും. </p>
      <p>16 കിലോമീറ്റർ വ്യാപ്തിയുള്ള മേഖല ഒറ്റദൃശ്യത്തിൽ പകർത്താനുളള സ്പേഷ്യൽ റേഞ്ചുമുണ്ട്. ഭീകരകേന്ദ്രങ്ങളിലെ ഒളിത്താവളങ്ങൾക്കുള്ളിലെ ദൃശ്യം വരെ പകർത്താൻ കഴിയുന്ന മൾട്ടിസ്പെക്ട്രൽ, ഹൈപ്പർ സ്പെക്ട്രൽ ഉപകരണങ്ങളും കാർട്ടോസാറ്റിലുണ്ട്.</p>
      <p>
        <b> റിസാറ്റ്</b>
      </p>
      <p>കടുകട്ടി മേഘങ്ങളെയും ഇരുട്ടിനെയും മറികടന്നു ചിത്രങ്ങൾ പകർത്താൻ കഴിയുന്ന ഉപഗ്രഹങ്ങളാണു റിസാറ്റ് ബിആർ1, 2 എന്നിവ. അതിർത്തിയിലെ നുഴഞ്ഞുകയറ്റം നിരീക്ഷിക്കാനാണ് ഇവ ഉപയോഗിക്കുക.</p>
      <p>
        <b> കരുത്തന്മാർ ഇനിയും</b>
      </p>
      <p>ജിസാറ്റ്–1, ജിസാറ്റ്–2, റിസാറ്റ്–1എ, ജിസാറ്റ് 32 തുടങ്ങിയ സൈനികാവശ്യങ്ങൾക്കു കൂടി ഉപയോഗിക്കാവുന്ന ഉപഗ്രഹങ്ങൾ ഐഎസ്ആർഒയുടെ അടുത്ത വർഷത്തെ വിക്ഷേപണപ്പട്ടികയിലുണ്ട്.</p>
    </article>
  </body>
</html>