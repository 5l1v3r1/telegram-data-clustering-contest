<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b9%ce%b8%ce%ac%ce%ba%ce%b7-%cf%84%ce%bf%ce%bd-%cf%83%ce%ba%cf%8c%cf%84%cf%89%cf%83%ce%b5-%cf%83%cf%84%ce%bf-%ce%be%cf%8d%ce%bb%ce%bf-%ce%ba%ce%b1%ce%b9-%ce%ad%cf%86%cf%85%ce%b3%ce%b5-%ce%bc%ce%b5.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-20T07:41:33+00:00"/>
    <meta property="og:title" content="Ιθάκη: Τον σκότωσε στο ξύλο και έφυγε με ταξί – Νέα στοιχεία πίσω από το έγκλημα και την οικογενειακή τραγωδία (βίντεο)"/>
    <meta property="og:description" content="Συγκλονισμένη παραμένει η κοινωνία στην Ιθάκη από το άγριο έγκλημα που σημειώθηκε το βράδυ του Σαββάτου (16.11.2019). Ένας 54χρονος σκότωσε έναν 40χρονο Βρετανό, μέσα σε ξενοδοχείο του νησιού, επειδή πίστευε ότι ήταν ο εραστής της γυναίκας του."/>
  </head>
  <body>
    <article>
      <h1>Ιθάκη: Τον σκότωσε στο ξύλο και έφυγε με ταξί – Νέα στοιχεία πίσω από το έγκλημα και την οικογενειακή τραγωδία (βίντεο)</h1>
      <address>
        <time datetime="2019-11-20T07:41:33+00:00">20 Nov 2019, 07:41</time>
      </address>
      <p>
        <b>Συγκλονισμένη παραμένει η κοινωνία στην Ιθάκη από το άγριο έγκλημα που σημειώθηκε το βράδυ του Σαββάτου (16.11.2019). Ένας 54χρονος σκότωσε έναν 40χρονο Βρετανό, μέσα σε ξενοδοχείο του νησιού, επειδή πίστευε ότι ήταν ο εραστής της γυναίκας του.</b>
      </p>
      <p>Ο επιχειρηματίας άρχισε να γρονθοκοπεί και να κλωτσάει τον άτυχο αλλοδαπό εγκαταλείποντάς τον στη συνέχεια αβοήθητο. Όπως έγινε αργότερα γνωστό, ο δράστης πίστευε πως η γυναίκα του σκόπευε να τον ακολουθήσει  στην πατρίδα του, παίρνοντας μακριά το παιδί τους.</p>
      <p>Το κακό έγινε σε ξενοδοχείο στο Βαθύ όπου διέμενε από την περασμένη Πέμπτη ο 40χρονος, ο οποίος είχε ταξιδέψει στο νησί για να συναντήσει τη 42χρονη Νοτιοαφρικανή.</p>
      <p>Ο επιχειρηματίας πήγε και τους βρήκε και αμέσως ξέσπασε έντονη λογομαχία μεταξύ των δύο ανδρών, παρουσία της πέτρας του σκανδάλου. Γρήγορα η κατάσταση ξέφυγε από τον έλεγχο, με αποτέλεσμα να πιαστούν στα χέρια. Εκτός εαυτού ο 54χρονος κατάφερε δυνατά χτυπήματα με τα χέρια και τα πόδια του στο κεφάλι και στο σώμα του νεότερου άντρα.</p>
      <p>Ο Βρετανός έπεσε αιμόφυρτος και αναίσθητος στο δάπεδο, ενώ ο δράστης και η γυναίκα του έφυγαν με ταξί για το σπίτι τους, το οποίο βρίσκεται σε χωριό του βόρειου τμήματος της Ιθάκης.</p>
      <p>Σύμφωνα με όσα έγιναν γνωστά, το επόμενο πρωί η γυναίκα επέστρεψε ανήσυχη στο ξενοδοχείο για να δει αν ο φίλος της ήταν καλά. Τον βρήκε στο δωμάτιό του αιμόφυρτο και προσπάθησε να του προσφέρει τις πρώτες βοήθειες, αλλά είδε ότι δεν αντιδρούσε.</p>
      <p>Αρχικά νόμιζε ότι κοιμόταν, αλλά, όταν δεν ανταποκρινόταν στα σκουντήματα και στις φωνές της, κατάλαβε ότι είχε συμβεί κάτι κακό. Τότε, ειδοποίησε το αστυνομικό τμήμα και το Κέντρο Υγείας αλλά ήταν αργά, καθώς ο άτυχος Βρετανός είχε υποκύψει στα τραύματά του κατά τη διάρκεια της νύχτας!</p>
      <figure>
        <iframe src="https://www.youtube.com/embed/CYIF5h0j4bY" width="560" height="315" data-service="Youtube" scrolling="no"/>
      </figure>
      <p>Πληροφορίες: ΑΝΤ1, Εφημερίδα Espresso</p>
    </article>
  </body>
</html>