<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/umbria/cronaca/acqua-1.4896232"/>
    <meta property="og:site_name" content="La Nazione"/>
    <meta property="article:published_time" content="2019-11-20T07:18:00+00:00"/>
    <meta property="og:title" content="In Toscana e Umbria l’acqua più cara d’Italia"/>
    <meta property="og:description" content="Cittadinanzattiva: nel 2018 una famiglia fino a tre componenti ha speso in media 676 euro. Ecco la classifica città per città"/>
  </head>
  <body>
    <article>
      <h1>In Toscana e Umbria l’acqua più cara d’Italia</h1>
      <h2>Cittadinanzattiva: nel 2018 una famiglia fino a tre componenti ha speso in media 676 euro. Ecco la classifica città per città</h2>
      <address>
        <time datetime="2019-11-20T07:18:00+00:00">20 Nov 2019, 07:18</time>
      </address>
      <p>Toscana e Umbria, 20 novembre 2019 - Costa cara l’acqua nel centro Italia, con una media più alta di quella che si registra a livello nazionale. E’ quanto emerge dai <b>dati dell’Osservatorio prezzi e tariffe di Cittadinanzattiva</b>. Nel 2018 in Toscana una famiglia fino a tre componenti e con un consumo di 192 metri cubi l’anno, ha speso mediamente 676 euro. Delle dieci province italiane più tartassate d’Italia, otto sono toscane. In testa <b>Grosseto</b> e <b>Siena</b>, con una spesa di 753 euro l’anno, seguite da <b>Pisa</b>, con 749, Frosinone ed Enna. Dal sesto posto si trovano altre province toscane: <b>Arezzo,</b> con 711 euro, <b>Firenze</b>, <b>Prato </b>e<b> Pistoia</b> con 710 euro.</p>
      <p>A Livorno la spesa media annua è di 702 euro, a Massa Carrara 599, mentre la più economica, con le tariffe in discesa del 2 per cento sul 2017, è Lucca, dove la spesa media è di 441 euro, comunque superiore alla media nazionale, che si ferma a 426.<br/> </p>
      <p><b>La seconda</b> regione più cara d’Italia per le bollette d’acqua è <b>l’Umbria</b>, con una media di 563 euro a famiglia, in crescita dell’1,7 per cento sul 2017, mentre un po’ più leggera è la bolletta in Liguria. In provincia di <b>La Spezia</b> la spesa media tocca i 499 euro. Provincia che vai, insomma, bolletta che trovi. Stesso quadro per il livello di dispersione idrica. In <b>Toscana</b> è in linea con la media nazionale, pari al 36,4 per cento, ma con differenze rilevanti tra le province: si va dal 55,6 per cento di <b>Massa Carrara</b> al 20,5 per cento di Siena. A<b> Firenze</b> la dispersione media della rete nell’anno 2017 è del 30,8 per cento. Molto più alto, invece, il livello di dispersione in Umbria, che sfiora il 50 per cento, mentre in provincia di La Spezia è al 46,2 per cento, contro una media in Liguria pari al 33,8 per cento.<br/> </p>
      <p><b>Monica Pieraccini</b><br/>© RIPRODUZIONE RISERVATA</p>
      <p>© Riproduzione riservata</p>
    </article>
  </body>
</html>