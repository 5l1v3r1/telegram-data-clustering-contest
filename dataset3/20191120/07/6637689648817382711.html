<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sumy.today/na-sumshchyni-policeyski-vykryly-pidlitkiv-yaki-kradizhkamy-zdobuvaly-groshi-na-rozvagy"/>
    <meta property="og:site_name" content="Суми Сьогодні"/>
    <meta property="article:published_time" content="2019-11-20T07:45:00+00:00"/>
    <meta property="og:title" content="На Сумщині поліцейські викрили підлітків, які крадіжками здобували гроші на розваги"/>
    <meta property="og:description" content="До поліції Шостки надійшло два повідомлення про крадіжки з будинків у селищі Вороніж Шосткинського району. І в обох випадках потерпілі громадяни запідозрили у крадіжках двох місцевих підлітків, яких бачили напередодні біля своїх осель. Правоохоронці розшукали хлопців, і ті у скоєному зізнались."/>
  </head>
  <body>
    <article>
      <h1>На Сумщині поліцейські викрили підлітків, які крадіжками здобували гроші на розваги</h1>
      <address>
        <time datetime="2019-11-20T07:45:00+00:00">20 Nov 2019, 07:45</time>
      </address>
      <p>До поліції Шостки надійшло два повідомлення про крадіжки з будинків у селищі Вороніж Шосткинського району. І в обох випадках потерпілі громадяни запідозрили у крадіжках двох місцевих підлітків, яких бачили напередодні біля своїх осель. Правоохоронці розшукали хлопців, і ті у скоєному зізнались.</p>
      <p>Хлопцям 14-ть та 15-ть років. Як встановили поліцейські, спочатку неповнолітні вирішили обікрасти житло однокласниці. Вони певний час спостерігали за будинком, граючись неподалік, а коли побачили, що господарі пішли з подвір‘я, вирішили туди наглянути. Їм пощастило - у поспіху власники господи забули замкнути на замок вхідні двері до будинку, тож підлітки безперешкодно проникли у хату та викрали звідти мобільний телефон та майже 4 000 гривень.</p>
      <p>Зрадівши легкій здобичі, вони на попутній машині доїхали до Шостки, де витрачали гроші на розваги, і навіть два доби самостійно винаймали у райцентрі житло. Викрадений гаджет здали до ломбарду за допомогою випадкового перехожого, заплативши тому за послугу 200 гривень.</p>
      <p>Як тільки гроші скінчились, «дует» повернувся додому. За словами неповнолітніх, родичі їх відсутністю не переймались, тож і не шукали.</p>
      <p>Наступним об‘єктом крадіжки вони обрали будинок дідуся одного з них. Онук часто бував у нього в гостях і добре знав, де родичі ховають ключі від помешкання. Дочекавшись слушного моменту, хлопці скористалися ними і зайшли до хати. Там у сумці  знайшли та забрали з собою 1 100 гривень. Ці гроші також витратили у місті.</p>
      <p>Наразі відносно обох підлітків у поліції відкрили кримінальні провадження за ознаками ч. 3 ст. 185 Кримінального кодексу України «Крадіжка».  Санкція статті передбачає від трьох до шести років позбавлення волі. Остаточне покарання підліткам визначить суд. </p>
    </article>
  </body>
</html>