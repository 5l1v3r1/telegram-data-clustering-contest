<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/ishockey/succe-for-bemstroms-seinfeld-kedja/"/>
    <meta property="og:site_name" content="DN.SE"/>
    <meta property="article:published_time" content="2019-11-20T07:43:58+00:00"/>
    <meta property="og:title" content="Succé för Bemströms ”Seinfeld-kedja”"/>
    <meta property="og:description" content="Emil Bemström fortsätter att imponera i NHL."/>
  </head>
  <body>
    <article>
      <h1>Succé för Bemströms ”Seinfeld-kedja”</h1>
      <address><time datetime="2019-11-20T07:43:58+00:00">20 Nov 2019, 07:43</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Emil Bemström fortsätter att imponera i NHL. Seger 5–2 mot Montréal innebär att Columbus improviserade ”Seinfeld-kedja” med ex-djurgårdaren samt Pierre-Luc Dubois och Sonny Milano är uppe i fyra mål och fem assist på drygt fyra perioder.</b>
      </p>
      <p>Bemström fick en assist vid utjämningen till 2–2 och satte sedan ett riktigt originellt mål, hans tredje för säsongen, när Columbus tog ledningen med 3–2. En puck från svensken studsade mot plexiglaset, över målet och via målvakten Carey Prices mage in i nätet.</p>
      <p>– Jag har nog aldrig sett något sådant förr, en sådan studs från bakom buren, det är ganska galet, <a href="https://twitter.com/BlueJacketsNHL/status/1196986760619790336?s=20">säger Columbus målvakt Joonas Korpisalo</a>.</p>
      <p>Själv säger Bemström, till <a href="https://www.aftonbladet.se/sportbladet/hockey/a/OpXLJq/emil-bemstrom-i-storform-mycket-fortroende">Aftonbladet</a>:</p>
      <p>– Jag tror till och med han (Price) råkade fösa in pucken själv. Så det var ju flax. Men sådana mål räknas också.</p>
      <p><b>Bemström har plockat poäng</b> i de senaste fem matcherna, tangerat rookierekord i Columbus. Den senaste att uppnå det var Dubois 2017–2018, samme kanadensare som nu mot Montréal noterades för två mål och en assist.</p>
      <p>– Det är fortfarande en process att vänja sig vid allting, men jag tycker det känns bättre och bättre för varje match. Nu får jag dessutom spela med Pierre-Luc Dubios, det underlättar ju, säger Bemström.</p>
      <p>Columbus-tränaren John Tortorella döpte häromdagen trion Bemström-Dubois-Milano till ”Seinfeld-kedjan”, eftersom han satt ihop den genom att göra tvärtemot sina instinkter – i enlighet med George Costanzas framgångsrika livsstrategi i ett avsnitt av den berömda tv-serien.</p>
      <p><b>Nu är hans förklaring</b> till att det fungerar enkel.</p>
      <p>– Det är tre väldigt bra offensiva spelare, säger Tortorella efter matchen , och tillägger trots Dubois två mål:</p>
      <p>– Ärligt talat var det Sonny och ”Bemmer” som bar bördan i den kedjan i kväll.</p>
      <p>Alexander Wennberg och Gustav Nyquist fick också varsin assist för Columbus.</p>
      <p><b>André Burakovsky gjorde två av målen</b> för Colorado när Calgary besegrades med 3–2. Därmed är Burakovsky uppe i tio mål denna säsong.</p>
      <p>Oskar Sundqvist gjorde sitt fjärde mål för säsongen när St Louis besegrade Tampa Bay med 3–1.</p>
      <p>Jonas Brodin satte sitt första mål för säsongen, och Joel Eriksson Ek plockade en assist, i Minnesotas 4–1-seger över Buffalo.</p>
      <p>
        <a href="https://www.dn.se/sport/ishockey/spott-och-slagsmal-i-ny-washingtonseger/">Läs mer: Spott och slagsmål i ny Washingtonseger</a>
      </p>
    </article>
  </body>
</html>