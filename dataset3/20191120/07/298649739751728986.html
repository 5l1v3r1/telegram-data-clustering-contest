<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/esteri/2019/11/20/cosa-succede-a-hong-kong-il-politecnico-ancora-sotto-assedio-top10_20191120_081748/"/>
    <meta property="og:site_name" content="Askanews"/>
    <meta property="article:published_time" content="2019-11-20T07:17:48+00:00"/>
    <meta property="og:title" content="Cosa succede a Hong Kong (il Politecnico ancora sotto assedio)"/>
    <meta property="og:description" content="Roma, 20 nov. (askanews) – Decine di manifestanti per la democrazia si trovano ancora trincerati all’interno di un campus universitario di Hong Kong, per il quarto giorno consecutivo, mentre la polizia continua a mantenere le proprie postazioni attorno all’università. La sede del Politecnico di Hong Kong (PolyU), nella penisola di Kowloon, è da domenica il […]"/>
  </head>
  <body>
    <article>
      <h1>Cosa succede a Hong Kong (il Politecnico ancora sotto assedio)</h1>
      <h2>Sarebbero almeno una cinquantina gli studenti asserragliati all'interno</h2>
      <address>
        <time datetime="2019-11-20T07:17:48+00:00">20 Nov 2019, 07:17</time>
      </address>
      <figure>
        <img src="http://www.askanews.it/wp-content/uploads/2019/11/20191120_081743_920E11EE.jpg"/>
      </figure>
      <p>Roma, 20 nov. (askanews) – Decine di manifestanti per la democrazia si trovano ancora trincerati all’interno di un campus universitario di Hong Kong, per il quarto giorno consecutivo, mentre la polizia continua a mantenere le proprie postazioni attorno all’università.</p>
      <p>La sede del Politecnico di Hong Kong (PolyU), nella penisola di Kowloon, è da domenica il principale teatro di scontro nell’ex colonia britannica, in preda a proteste ed episodi di violenza dall’inizio della mobilitazione, nel giugno scorso.</p>
      <p>Finora i manifestanti hanno risposto ai tentativi di rimuoverli dall’università con il lancio di bottiglie Molotov e mattoni. La polizia ha avvertito che avrebbe utilizzato munizioni vere se fosse stata attaccata con armi letali, dopo che un agente è rimasto ferito da una freccia.</p>
      <p>L’Alto Commissario delle Nazioni Unite per i diritti umani ha invitato le autorità a trovare “una soluzione pacifica” presso la sede del campus. Il Senato degli Stati Uniti, da parte sua, ha adottato un testo a sostegno dei “diritti umani e della democrazia” a Hong Kong contro Pechino, minacciando di sospendere lo speciale status economico concesso da Washington al territorio semi-autonomo. In risposta, la Cina ha convocato oggi l’incaricato d’affari dell’ambasciata degli Stati Uniti.</p>
      <p>Secondo quanto lasciato trapelare dagli stessi manifestanti, i giovani ancora asserragliati all’interno dell’università sarebbero circa una cinquantina.</p>
      <p>Ieri, la leader dell’esecutivo di Hong Kong, Carrie Lam, aveva chiesto ai manifestanti del PolyU di arrendersi, dicendo che se ciò fosse avvenuto in maniera pacifica tutti i minorenni coinvolti non sarebbero stati arrestati. Gli adulti rischiano invece l’accusa di “partecipazione a una rivolta”, un reato punibile a Hong Kong con 10 anni di carcere.</p>
      <p>Coa/Int9</p>
    </article>
  </body>
</html>