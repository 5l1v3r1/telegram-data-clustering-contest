<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/v-kongresu-pokracuje-slyseni-k-trumpovi-vypovidat-bude-velvy/r~581048d40b6511ea88f50cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-20T07:16:00+00:00"/>
    <meta property="og:title" content="V Kongresu pokračuje slyšení k Trumpovi, vypovídat bude velvyslanec při EU Sondland"/>
    <meta property="og:description" content="Na v pořadí již čtvrtém slyšení k prezidentově ukrajinské kauze poutá pozornost především výpověď Gordona Sondlanda."/>
  </head>
  <body>
    <article>
      <h1>V Kongresu pokračuje slyšení k Trumpovi, vypovídat bude velvyslanec při EU Sondland</h1>
      <address>
        <time datetime="2019-11-20T07:16:00+00:00">20 Nov 2019, 07:16</time>
      </address>
      <p>Středeční slyšení, které pořádá sněmovní výbor pro tajné služby, začnou dopoledne místního času (15:00 SEČ) a stejně jako v úterý potrvají až do noci středoevropského času (SEČ). Dopolední blok (odpolední SEČ) je zcela vyhrazen Sondlandovi, jehož dosavadní výpovědi se dostaly do konfliktu s jinými svědectvími a dostupnými záznamy. Sondland navíc upravil své říjnové svědectví, kdy v Kongresu vypovídal za zavřenými dveřmi, což vysvětlil tím, že mu výslech osvěžil paměť.</p>
      <p>Sondland v doplněném svědectví informoval zákonodárce o rozhovoru ve Varšavě s poradcem ukrajinského prezidenta Volodymyra Zelenského, kterému řekl, že obnovení americké vojenské pomoci se pravděpodobně nestane dříve, než Kyjev veřejně učiní Washingtonem požadované protikorupční prohlášení.</p>
      <p>Toto prohlášení se mělo týkat někdejšího viceprezidenta USA Joea Bidena a jeho syna Huntera, o jejichž vyšetřování na Ukrajině Trump stál. Podle demokratů tak prezident USA mohl porušit své pravomoci, za což mu nyní hrozí proces sesazení z funkce.</p>
      <p>Odpoledne místního času (20:30 SEČ) před sněmovní výbor předstoupí Laura Cooperová, která na americkém ministerstvu obrany řídí odbor Ukrajiny a Ruska, a náměstek ministra zahraničí David Hale.</p>
    </article>
  </body>
</html>