<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/others/news/591869/%E0%A6%B8%E0%A6%97%E0%A6%BF%E0%A6%B0%E0%A6%BE-%E0%A6%AE%E0%A7%8B%E0%A6%B0%E0%A7%8D%E0%A6%B6%E0%A7%87%E0%A6%A6-%E0%A6%B9%E0%A6%A4%E0%A7%8D%E0%A6%AF%E0%A6%BE-%E0%A6%AE%E0%A6%BE%E0%A6%AE%E0%A6%B2%E0%A6%BE-%E0%A6%86%E0%A6%B0%E0%A6%93-%E0%A7%AC%E0%A7%A6-%E0%A6%A6%E0%A6%BF%E0%A6%A8-%E0%A6%B8%E0%A6%AE%E0%A7%9F-%E0%A6%AA%E0%A7%87%E0%A6%B2%E0%A7%8B"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-20T07:58:00+00:00"/>
    <meta property="og:title" content="সগিরা মোর্শেদ হত্যা মামলা: আরও ৬০ দিন সময় পেলো পিবিআই"/>
    <meta property="og:description" content="সগিরা মোর্শেদ হত্যা মামলার তদন্ত শেষ করতে পুলিশ ব্যুরো অব ইনভেস্টিগেশনকে (পিবিআই) আরও  ৬০ দিন সময় দিয়েছেন হাইকোর্ট। এ সংক্রান্ত এক আবেদনের শুনানি নিয়ে বুধবার (২০ নভেম্বর) বিচারপতি এম. ইনায়েতুর রহিম ও বিচারপতি মো. মোস্তাফিজুর রহমানের সমন্বয়ে গঠিত বেঞ্চ এ আদেশ দেন। আদালতে..."/>
  </head>
  <body>
    <article>
      <h1>সগিরা মোর্শেদ হত্যা মামলা: আরও ৬০ দিন সময় পেলো পিবিআই</h1>
      <address><time datetime="2019-11-20T07:58:00+00:00">20 Nov 2019, 07:58</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/700x0x1/uploads/media/2019/11/20/1eac2f54c644b75bdbcb973de951a66e-5dd4f2b17c434.jpg"/>
        <figcaption>সগিরা মোর্শেদ</figcaption>
      </figure>
      <p>সগিরা মোর্শেদ হত্যা মামলার তদন্ত শেষ করতে পুলিশ ব্যুরো অব ইনভেস্টিগেশনকে (পিবিআই) আরও  ৬০ দিন সময় দিয়েছেন হাইকোর্ট।</p>
      <p>এ সংক্রান্ত এক আবেদনের শুনানি নিয়ে বুধবার (২০ নভেম্বর) বিচারপতি এম. ইনায়েতুর রহিম ও বিচারপতি মো. মোস্তাফিজুর রহমানের সমন্বয়ে গঠিত বেঞ্চ এ আদেশ দেন।</p>
      <p>আদালতে পিবিআই’র পক্ষে সময় আবেদন করেন ডেপুটি অ্যাটর্নি জেনারেল সারওয়ার হোসেন বাপ্পি। পরে আদালত আবেদনটি মঞ্জুর করে মামলার তদন্ত শেষ করতে পিবিআই’কে আরও ৬০ দিন সময় দেন।</p>
      <p>প্রসঙ্গত, ১৯৮৯ সালের ২৫ জুলাই রাজধানীর সিদ্বেশ্বরীতে ভিকারুন নিসা নূন স্কুল অ্যান্ড কলেজের সামনে ছিনতাইকারীর গুলিতে মারা যান সগিরা মোর্শেদ সালাম (৩৪)। এ ঘটনায় ওইদিনই রমনা থানায় অজ্ঞাতনামা ব্যক্তিদের বিরুদ্ধে মামলা করেন নিহতের স্বামী সালাম চৌধুরী। ঘটনাস্থলে উপস্থিত রিকশাচালক দুজনকে শনাক্ত করলেও অজ্ঞাত কারণে মিন্টু ওরফে মন্টু নামে এক আসামির বিরুদ্ধে চার্জশিট দেয় ডিবি পুলিশ।</p>
      <p>সাক্ষ্য চলাকালে রাষ্ট্রপক্ষের আইনজীবীদের এক আবেদনে ১৯৯১ সালের ২৩ মে মামলাটি অধিকতর তদন্তের আদেশ দেয় ঢাকার একটি আদালত। পরে ওই অধিকতর তদন্তের বিরুদ্ধে হাইকোর্টে আবেদন করেন মারুফ রেজা। ওই বছরের ২ জুলাই হাইকোর্ট মামলার কার্যক্রম স্থগিত করে দেয়। এরপর দীর্ঘ ২৮ বছর মামলাটির ওপর স্থগিতাদেশ থেকে যায়। তবে মামলাটি নিয়ে কয়েকটি গণমাধ্যমে সংবাদ প্রকাশিত হলে রাষ্ট্রপক্ষ এ মামলার স্থগিতাদেশ প্রত্যাহারের উদ্যোগ নিয়ে মামলাটির ওপর হাইকোর্টে শুনানি করেন।</p>
      <p>এরপর আলোচিত এ মামলার তদন্তের দায়িত্ব পায় পিবিআই । গত ১০ নভেম্বর মামলার সন্দেহভাজন আসামি আনাস মাহমুদ ওরফে রেজওয়ানকে (৫৯) রামপুরা থেকে গ্রেফতার করা হয়। তার স্বীকারোক্তি অনুযায়ী ১২ নভেম্বর ডা. হাসান আলী চৌধুরী (৭০) ও তার স্ত্রী সায়েদাতুল মাহমুদা শাহিনকে (৬৪) ধানমন্ডি থেকে গ্রেফতার করা হয়। তাদের দেওয়া তথ্যে গত ১৩ নভেম্বর মারুফ রেজাকে (৫৯) তার বেইলি রোডের বাসা থেকে গ্রেফতার করা হয়।</p>
      <p>গ্রেফতার ব্যক্তিরা আদালতে সগিরা হত্যায় নিজেদের সম্পৃক্ত থাকার কথা স্বীকার করে জবানবন্দি দেয়।</p>
      <p> </p>
      <footer>/বিআই/এপিএইচ/</footer>
    </article>
  </body>
</html>