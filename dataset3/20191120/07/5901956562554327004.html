<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/mali-kris-sporocil-odlicno-novico-razkrivamo-kdaj-bo-prejel-zdravilo-251881"/>
    <meta property="og:site_name" content="Slovenske novice"/>
    <meta property="article:published_time" content="2019-11-20T07:58:00+00:00"/>
    <meta property="og:title" content="Mali Kris sporočil odlično novico: razkrivamo, kdaj bo prejel zdravilo"/>
    <meta property="og:description" content="»Imam pomembno informacijo!« S tem zapisom se začenja podpis, objavljen pod fotografijo Krisa Zudicha, malega junaka s spinalno mišično atrofijo, ki je združil vso Slovenijo. Zapis se nadaljuje..."/>
  </head>
  <body>
    <article>
      <h1>Mali Kris sporočil odlično novico: razkrivamo, kdaj bo prejel zdravilo</h1>
      <h2>Krisu Zudichu, ki je združil Slovenijo, bodo najdražje zdravilo na svetu aplicirali jutri.</h2>
      <address><time datetime="2019-11-20T07:58:00+00:00">20 Nov 2019, 07:58</time> by <a rel="author">A. L.</a></address>
      <p>»Imam pomembno informacijo!« S tem zapisom se začenja podpis, objavljen pod fotografijo <b>Krisa Zudicha</b>, malega junaka s spinalno mišično atrofijo, ki je združil vso Slovenijo. Zapis se nadaljuje takole: »Jutri popoldan (po vašem času) končno prejmem zdravilo, do katerega ste mi pomagali VSI VI! Nato bom potreboval nekaj dni počitka, zato se oglasim naslednji teden. Hvala, Slovenija!«</p>
      <h3>Kris v Ameriko z zasebnim letalom prek Kanade</h3>
      <p>Spomnimo, deček je v spremstvu staršev, mame <b>Ane Jerak </b>in očeta <b>Mattea Zudicha</b>, v Ameriko poletel pred natanko dvema tednoma (<a href="https://www.slovenskenovice.si/novice/slovenija/clanek/video-poglejte-kako-se-je-kris-vkrcal-na-letalo-246477">VIDEO in FOTO: Tekle so solze: tako je Kris poletel po zdravilo v ZDA</a>) z zasebnim letalom. Krajši postanek so imeli v Kanadi, nato pa so pot nadaljevali proti mestu angelov, kjer se je mamica s Krisom tudi nastanila. Opravljeni so bili pregledi in preiskave, med drugim so <a href="https://www.slovenskenovice.si/novice/slovenija/clanek/foto-malemu-krisu-vzeli-pet-epruvetk-krvi-tako-je-reagiral-249227">malčku odvzeli pet epruvet krvi</a>, in zdravniki so zdaj sklenili, da je Kris pripravljen na prav posebno zdravilo.</p>
      <h3>Za Krisa zbrali prek štiri milijone evrov</h3>
      <p>Denar za zdravilo zolgensma je zbirala vsa Slovenija. V samo nekaj dneh so ljudje dobrega srca nabrali ne samo 2,3 milijona evrov, kolikor stane zdravilo, ampak skoraj dvakrat toliko. To je bilo izredno pomembno, saj mora Kris zdravilo prejeti pred dopolnjenim drugim letom starosti.</p>
      <h3>Nemški deček že v domači oskrbi</h3>
      <p>Zdravilo v Evropi ni odobreno. Ne glede na to je na svetu že nekaj malih junakov, ki so zdravilo prejeli. Poročali smo o nemški zgodbi, o enoletnem dečku <b>Michaelu </b>(več v članku <a href="https://www.slovenskenovice.si/novice/slovenija/clanek/popust-na-drago-zdravilo-za-krisa-michaelu-ga-je-placala-zdravstvena-blagajna-232698">Popust na drago zdravilo za Krisa? Michaelu ga je plačala zdravstvena blagajna</a>). Njegovo zdravstveno stanje je bilo čedalje slabše. Mišice so se krčile, namesto da bi rasle, vse težje se je tudi premikal in dihal. Tako kot pri nas je javnost začela zbirati denar, nato pa so nemške zdravstvene oblasti sporočile, da bodo zdravljenje plačali iz zdravstvene blagajne. Dečku so zdravilo že aplicirali, po poročanju nemških lokalnih medijev pa je že v domači oskrbi.</p>
    </article>
  </body>
</html>