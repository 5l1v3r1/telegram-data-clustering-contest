<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/utenriks/i/EWXdGo/kina-kritiserer-senatets-stoette-til-demonstranter-i-hongkong"/>
    <meta property="og:site_name" content="Aftenbladet"/>
    <meta property="article:published_time" content="2019-11-20T07:09:56+00:00"/>
    <meta property="og:title" content="Kina kritiserer Senatets støtte til demonstranter i Hongkong"/>
    <meta property="og:description" content="Kina reagerer sterkt på at Senatet i USA har vedtatt et lovforslag som støtter demonstrantene i Hongkong."/>
  </head>
  <body>
    <article>
      <h1>Kina kritiserer Senatets støtte til demonstranter i Hongkong</h1>
      <h2>Kina reagerer sterkt på at Senatet i USA har vedtatt et lovforslag som støtter demonstrantene i Hongkong.</h2>
      <address><time datetime="2019-11-20T07:09:56+00:00">20 Nov 2019, 07:09</time> by <a rel="author">NTB-AFP</a></address>
      <p>Senatet vedtok lovforslaget enstemmig og truer samtidig med å trekke tilbake den særskilte økonomiske statusen som Hongkong har. Det kan ses som kritikk mot Kinas håndtering av protestene i det delvis selvstyrte området.</p>
      <p>De folkevalgte ble også enige om tiltak for å hindre salg av tåregass, gummikuler og annet utstyr som har blitt brukt av politi og soldater for å slå ned på demonstrasjonene som har lammet Hongkong de siste månedene.</p>
      <h3>Kina varslet mottiltak</h3>
      <p>Kina reagerer kraftig på USAs beslutning. Talsperson Geng Shuang i Utenriksdepartementet kaller lovforslaget en åpenbar innblanding i Kinas egne anliggender.</p>
      <p>Han oppfordrer USA sterkt til å stanse lovprosessen og varsler at Kina vil gjennomføre kraftige mottiltak dersom dette ikke skjer.</p>
      <p>Representantenes hus og Senatet må nå bli enige om ordlyden i lovforslaget før det kan vedtas og deretter signeres av president Donald Trump. Det er uklart om Trump vil undertegne forslaget.</p>
      <p>– Lovforslaget fremstiller kriminelle handlinger som en streben etter menneskerettigheter og demokrati, sier Sheng.</p>
      <h3>Handelssamtaler i stampe</h3>
      <p>Sheng anklager Washington for å ha en skjult politisk agenda om å destabilisere Kina og Hongkong.</p>
      <p>Vedtaket fra USA kommer i et kritisk øyeblikk i handelssamtalene mellom USA og Kina.</p>
      <p>President Trump sa tirsdag at de to partene ikke har kommet til enighet om å avslutte handelskrigen og varslet en ytterligere økning i toll på kinesiske varer.</p>
      <p>Handelskonflikten mellom de to landene har nå vart i halvannet år. Trump har innført toll på kinesiske varer til en verdi av 400 milliarder dollar.</p>
      <h3>50 demonstranter igjen</h3>
      <p>Demonstrantene har den siste tiden forskanset seg på Hongkongs tekniske universitet.</p>
      <p>Politiet stormet søndag universitetet og forsøkte å spre demonstrantene med tåregass og vannkanoner. Demonstrantene svarte med bensinbomber og har satt fyr på flere innganger til universitetet.</p>
      <p>Innen tirsdag kveld hadde 800 demonstranter, deriblant 300 mindreårige, forlatt universitetsområdet, etter at advarsler fra myndighetene om at politiet kan avfyre skudd mot demonstrantene for å fjerne dem fra området. Mange av dem er pågrepet av politiet.</p>
      <p>Onsdag var det om lag 50 demonstranter igjen inne på universitetet.</p>
      <h3>Sanksjoner</h3>
      <p>Det amerikanske Senatets «Hongkong Human Rights and Democracy Act» legger opp til en årlig vurdering av handelsstatusen USA har innvilget Hongkong.</p>
      <p>Lovforslaget inneholder også sanksjoner mot ledere i Hongkong og Kina som begår menneskerettighetsbrudd, inkludert utlevering av borgere til Fastlands-Kina for rettsforfølgelse. Det var forslag om en slik utlevering som utløste masseprotester i Hongkong 9. juni.</p>
    </article>
  </body>
</html>