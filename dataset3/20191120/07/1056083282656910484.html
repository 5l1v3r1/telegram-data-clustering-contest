<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082918800/%D8%A2%D8%AE%D8%B1%DB%8C%D9%86-%D8%A7%D9%86%D8%A7%D8%B1-%D8%AC%D8%A7%D8%AF%D9%88%DB%8C%DB%8C-%D8%AF%D9%86%DB%8C%D8%A7"/>
    <meta property="og:site_name" content="ایسنا"/>
    <meta property="article:published_time" content="2019-11-20T07:47:07+00:00"/>
    <meta property="og:title" content="آخرین اَنارِ جادویی دنیا"/>
    <meta property="og:description" content="ایسنا/اصفهان اگر خصیصۀ اصلی رئالیسم جادویی را استفادۀ ماهرانه از جادو و خیال در بستر واقعیت بدانیم که تشخیص مرز این دو را برای مخاطب دشوار می‌سازد؛ می‌توان رمان «آخرین انار دنیا» را یکی از زیباترین آثار این سبک نامید."/>
  </head>
  <body>
    <article>
      <h6 class="kicker">نقد و تحلیل رئالیسم جادویی در رمانِ بختیار علی؛</h6>
      <h1>آخرین اَنارِ جادویی دنیا</h1>
      <address><time datetime="2019-11-20T07:47:07+00:00">20 Nov 2019, 07:47</time> by <a rel="author">سمیرا قاسمی</a></address>
      <p>ایسنا/اصفهان اگر خصیصۀ اصلی رئالیسم جادویی را استفادۀ ماهرانه از جادو و خیال در بستر واقعیت بدانیم که تشخیص مرز این دو را برای مخاطب دشوار می‌سازد؛ می‌توان رمان «آخرین انار دنیا» را یکی از زیباترین آثار این سبک نامید.</p>
      <p>این رمان که اثر نویسندۀ کُرد، بختیار علی است به داستان جنگ در کردستان عراق می‌پردازد. اندیشۀ اصلی حاکم بر داستان ضدّ جنگ است بنابراین نویسنده، حوادث و داستان‌ها را به شیوه‌ای در کنار هم گذاشته که مخاطب از هر سوی این منشور رنج‌آور به «جنگ» بنگرد، جز تنهایی، فریب، اندوه، آسیب و زجر بی‌اندازه چیزی نخواهد دید.</p>
      <p>داستان در واقع پنج پردۀ اصلی از زندگی یعقوب صنوبر، مظفر صبحگاهی و سه سریاس را نشان می‌دهد. یعقوب و مظفر از اعضای یک حزب هستند. به دلیل درگیری با نیروهای دیگر، یعقوب مجبور به گریز می‌شود امّا  مظفر تا پای جان ایستادگی می‌کند و به اسارت درمی‌آید.</p>
      <p>با قدرت گرفتن حزب یعقوب، او را از اسارت نیروهای دشمن نجات می‌دهد و در کویری حبس می‌کند تا با دور بودن از جنگ و ناپاکی‌های آن، سالم و پاک بماند. بیست و یک سال بعد بار دیگر یعقوب، مظفر صبحگاهی را تبعید می‌کند اما این بار به خانه‌ای جنگلی تا بتوانند برای ابد در کنار درختان سرسبز آنجا به شادی زندگی کنند.</p>
      <p>از همین ابتدا «دوگانگی و تضاد» میان عناصر داستان که از ویژگی‌های اصلی رئالیسم جادویی است، خودنمایی می‌کند. شخصیت یعقوب صنوبر که از فدائیان و سرداران حزب است در برابر مظفر صبحگاهی قرار می‌گیرد که معتقد است جنگ اندوه به بار می آورد و عقیده‌اش را نسبت به حزب از دست داده است. حتی مکان ابتدایی نگهداری مظفر، کویر، و کمی بعدتر، جنگل در تضاد با یکدیگر هستند.</p>
      <p>با این حال، مظفر در حسرت آزادی از سلطۀ یعقوب است و سرانجام به یاری «اکرام کوه‌نشین» آزاد می‌شود و به جستجوی پسرش، سریاس صبحگاهی، برمی‌آید. نقطۀ اوج داستان زمانی است که معلوم می شود سه پسر با این نام وجود دارند که سرنوشت، هر یک را به راهی کشانده است. از اینجاست که روایات تو در توی داستان در فصل های مختلف کتاب آغاز می‌شود.</p>
      <p>بخش زندگی سریاس اول که سرکردۀ گاری‌چی‌های بازار است و به نام‌های «فیلسوف شب‌های تار» و «ژنرال» خوانده می‌شود با سرنوشت «ممد دل شیشه‌ای»، «ندیم شاهزاده»، «خواهران سپید» و «آخرین انار دنیا» پیوند خورده است. سرانجام این سریاس در درگیری با نیروهای پلیس کشته می‌شود.</p>
      <p>بارزترین و زیباترین تصویر خیالی این اثر را می توان در همین بخش و در عشق ممد دل شیشه‌ای به خواهران سپید دید. ممد دل شیشه‌ای، همانطور که از نامِ عجیب او برمی‌آید بر مرز واقعیت و فراواقعیت قدم می‌زند. این مرز به اندازه‌ای باریک و ظریف است که مخاطب دل نازک و ضربه‌پذیر او، موج سواری اش را بر باران‌های سیل آسا و خانۀ شیشه‌ای اش را باور می کند. ممد با دل نازکش به خواهران آوازخوان دل می‌بندد و چون آنها عشقش را نمی‌پذیرند قلبش می‌شکند و می‌میرد. گویا برای کسی با نامی چنین تُرد، مرگ دیگری موردپسند نبوده است.</p>
      <p>تصویر خیالی دیگری که با داستان سریاس اول شروع می‌شود «آخرین انار دنیا» است. درختی که دل را بینا می‌کند و هوای اطرافش آنچنان از پاکی و شفافیت سرشار است که آدمی را به اصل زندگی می‌بَرَد. ندیم شاهزاده که گدایی نابیناست با کمک سریاس اول و ممد دل شیشه‌ای خودش را به این درخت می‌رساند تا طبق وصیت پدرش در زیر سایة آن بخوابد و بینا شود. اگر چه به نظر می‌رسد فضای فانتزی داستان باید بینایی او را بازگرداند اما واقعیت به ناگاه غلبه می‌یابد. او نابینا باقی می‌ماند در حالی که دلش بیناتر از پیش شده‌ است.</p>
      <p>بخش دیگر کتاب، ماجرای سریاس دوم است. او یک پیش مرگه است که تنها و تنها طالب جنگ است و به اندازه‌ای به جنگ خو کرده که حتی وقتی جنگی در کار نیست به شن‌ها تیر می‌زند تا از باد و ماه نگهبانی کند.  در واقع می‌توان گفت ذهن او لبریز از جمله «زنده باد جنگ» است. او نیز سرانجام دستگیر و در قلعه‌ای زندانی می‌شود.</p>
      <p>پردۀ آخر این رمان داستان سریاس سوم است؛ پسری سوخته از آتش جنگ که با ظاهری ترسناک در آسایشگاهی به دور از مردم نگهداری می‌شود. او قدرت تکلّم ندارد و مظفر صبحگاهی در جستجوی فرزندش تنها می‌تواند این سریاس را ببیند. در این بخش از داستان بار دیگر کاربرد جادو و خلق تصاویر خیال‌انگیز دیده می‌شود. در همین آسایشگاه پسری به نام «استیره‌رش»، ستارۀ سیاه، حضور دارد که دلیل سوختن خود را دوستی و همخوابگی با جنی در زیر درخت می‌داند که اقوام او، آن دو را به آتش کشیده‌اند.</p>
      <p>بازتاب دیگری از این تصاویر خیال‌انگیز را می‌توان در چهرۀ عارف مسلکی به نام «شمس» دید که از راز سریاس سوخته و دو سریاس دیگر به مظفر می‌گوید. او از جنگ و جامعه فاصله گرفته و این دوری او را به بی اعتنایی رسانده که در میان بحبوحه های جهانِ بیرون در تاکستان افسانه‌ای خویش همانند مینیاتورهای خیّام‌گونه معشوق و می و باغ و کنار را برگزیده است و حرفهای او، باغِ آرامَش، شیوۀ خندیدن و رفتارش میان واقعیت تلخ و سیاه اجتماع، او را به سمت فراواقعیت سوق می‌دهد.</p>
      <p>تحول شخصیت مظفر از ابتدای داستان تا این نقطه مشهود است. با پیدا شدن سریاس سوم بار دیگر یعقوب و مظفر روبه رو می‌شوند. یعقوب راز هولناکش را فاش می‌کند و دو سریاس را فرزندان خود می‌داند که به نام فرزند مظفر جا زده است تا از آنها در برابر دشمن حفاظت کند. او به آنها سه انار شیشه‌ای داده است که به عنوان نشانه‌ای برای پیدا کردنشان باشد. مظفر بی اعتنا به حرف او همۀ آدمها را تکه‌ای از یک کل واحد می‌داند و همۀ پسران این سرزمین را پسر خود می‌خواند.</p>
      <p>سرانجام پزشکان، سریاس سوم را برای مداوا به خارج از کشور می‌فرستند. مظفر صبحگاهی نیز به دنبال او راه می‌افتد و سرگشتگی‌اش بر کشتی‌ای که رسیدنی ندارد آغاز می‌شود. در واقع مظفر صبحگاهی روایت‌های تو درتوی این رمان را بر عرشه همین کشتی برای مسافران بازگو می‌کند.</p>
      <p>علاوه بر معیارهای اصلی رئالیسم جادویی در این داستان از قبیل درهم آمیختگی واقعیت و رویا، بی طرفی نویسنده در بیان حوادث، رویکرد انتقادی نویسنده در تعیین موضوع، وجود عناصر متضاد و دوگانه، روایات تو درتو و ... می‌توان به حضور اسطوره‌ای درخت انار و نیز نمادهایی همچون خواهران سپید، خانۀ شیشه‌ای ممد دل شیشه‌ای، کشتی و ... اشاره کرد.</p>
      <p>«درخت آخرین انار دنیا» مثل نمادی مرکزی، تمام اجزای پراکندۀ روایاتِ در همِ داستان را حول محور خود شکل داده است: سریاس‌ها نشان سه انار شیشه‌ای دارند، دل ندیم شاهزاده در کنار این درخت بینا می‌شود، ابتدا ندیم شاهزاده و ممد و سریاس اول، سپس خواهران سپید و سریاس اول و در آخر مظفر و سریاس سوخته در کنار این درخت پیمان می‌بندند. بنابراین این درخت تقدسی دارد که بصیرت می‌بخشد، محافظ پیمان‌هاست و در کنار فضای سیاه جامعۀ جنگ زده همچون معبدی بکر در دل کوه‌ها پنهان شده است.</p>
      <p>نقش مرکزی این درخت، تقدس میوۀ انار و دیگر خصایص نمادین آن، ذهن را به سمت درخت اساطیری حیات سوق می‌دهد که وسیلۀ عروج به فضای بیکران است. همچنین درخت انار، کثرت در عین وحدت را نشان می‌دهد و تمام کسانی که در این داستان در پای این درخت پیمان می‌بندند گویا به یک کل واحد تبدیل می‌شوند.</p>
      <p>خواهران سپید یکی دیگر از نمادهای این داستانند که به نظر می‌رسد با آن لباس‌های سپید و لب‌های آوازخوان‌شان سمبلی از «آزادی» باشند. مردم آنها، پیشگویی‌هایشان و خنده‌های نیمه پریانی- انسانی آنها را عجیب می‌دانند و جرأت نزدیک شدن به آنها را ندارند. آنها را می‌ستایند  و دور می‌کنند. این خواهران حتی در برابر عشق تسلیم نمی‌شوند و تا انتهای داستان آزاد و رها زندگی می‌کنند و برای گارچی‌ها از رهایی آواز می‌خوانند.</p>
      <p>همچنین کشتی سرگردان بر آب‌ها  که مظفر صبحگاهی آن را بی‌مقصد می‌داند، می‌تواند سمبلی از سرنوشت و زندگی باشد که در جریان خود رو به جلو می‌رود و هیچکس نمی‌تواند آن را لحظه‌ای متوقف نماید.</p>
      <p>خانۀ ممد دل شیشه‌ای به عنوان یکی از یباترین نمادهای داستان بنا بر نظر نویسنده، تعریضی است به پنهانکاری‌های احزاب و فضای ناسالم جنگ که بر خلاف جوّ حاکم می‌خواهد عریان و آشکار زندگی کند و مصداق شعر سهراب باشد که: «خوب بود این مردم دانه‌های دلشان پیدا بود...».</p>
      <p> <b>زهرا عامری، دارای دکتری رشته زبان و ادبیات فارسی</b></p>
      <p>انتهای پیام</p>
    </article>
  </body>
</html>