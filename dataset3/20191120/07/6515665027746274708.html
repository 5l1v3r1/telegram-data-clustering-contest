<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/zabava/pop-kultura/3361099/emotivno-cerke-ispunile-cunetovu-zelju-i-prepevale-njegove-hitove-natasa-i-katarina-snimile-album-ko-lepi-san"/>
    <meta property="og:site_name" content="kurir.rs"/>
    <meta property="article:published_time" content="2019-11-20T07:51:00+00:00"/>
    <meta property="og:title" content="EMOTIVNO! ĆERKE ISPUNILE CUNETOVU ŽELJU I PREPEVALE NJEGOVE HITOVE: Nataša i Katarina snimile album Ko lepi san"/>
    <meta property="og:description" content="Emotivno Ovo će ostati jedinstven muzički trag u istoriji naše muzike, rekla je glumica na promociji izdanja sa 14 najlepših pesama"/>
  </head>
  <body>
    <article>
      <h6 class="kicker">lepo</h6>
      <h1>EMOTIVNO! ĆERKE ISPUNILE CUNETOVU ŽELJU I PREPEVALE NJEGOVE HITOVE: Nataša i Katarina snimile album Ko lepi san</h1>
      <address>
        <time datetime="2019-11-20T07:51:00+00:00">20 Nov 2019, 07:51</time>
      </address>
      <p>
        <b>Emotivno Ovo će ostati jedinstven muzički trag u istoriji naše muzike, rekla je glumica na promociji izdanja sa 14 najlepših pesama</b>
      </p>
      <p>Naslednice Cuneta Gojkovića, Katarina i Nataša, ostvarile su očevu najveću želju da snime album, koji su izdale za PGP RTS pod nazivom „Ko lepi san“.</p>
      <p>Njih dve su odabrale 14 najlepših Cunetovih pesama, što je bio težak zadatak od ravno 1.000 koje je snimio. Ipak, osim što su ostvarile svoj san da im se glas čuje zajedno s očevim, ostvarile su i želju Gojkovića, koji je za života hteo da snimi album sa svojim mezimicama.</p>
      <p>Prva njegova pesma koju su snimile je „Kafu mi, draga, ispeci“, a tokom promocije suza je suzu stizala. U vrlo emotivnoj atmosferi, Cunetovi najbliži prijatelji i saradnici okupili su se i prisetili vremena u kom je Gojković vladao scenom. Tokom koktela, njegove ćerke su sve vreme s oduševljenjem pozdravljale prisutne, a na sam pomen njihovog oca caklile su im se oči.</p>
      <p>Katarina Gojković, koja je inače glumica, obratila se prisutnima s knedlom u grlom, ali ispunjena ljubavlju i zahvalnošću što su uspele da ostvare svoj san, ali i Cunetovu želju.</p>
      <figure>
        <img src="https://www.kurir.rs/data/images/2019/11/19/22/2057889_cune-gojkovic-promocija-foto-ana-paunkovic006_ff.jpg?ver=1574199183"/>
        <figcaption>
          <cite>foto: Ana Paunković</cite>
        </figcaption>
      </figure>
      <p>- Mnogo smo uzbuđene sestra i ja i hvala svima koji su bili na ovom putu uz Natašu i mene. Gospodin bez koga ne bi bilo ovoga zove se Vave Horovec, jer je to bila njegova ideja. Taj čovek je u svom srcu prepoznao ljubav i poštovanje prema mom ocu i da je to bila njegova dužnost - rekla je Katarina, a zatim zahvalila Vladimiru Grajiću.</p>
      <p>- Hvala ti što smo ovim ovekovečili naše porodično prijateljstvo. Ovo će ostati jedinstven muzički trag u istoriji naše muzike i zato hvala Horovicu.</p>
      <p>Na promociji je bio i Cunetov unuk Sergej, koji se pobrinuo da montira video na kome ćerke pevaju zajedno s ocem u najvećem zanosu i sreći.</p>
      <p>Nikola Rackov evocirao je uspomene na vreme koje je provodio s Cunetom.</p>
      <p>- Prva karakteristika Cuneta bila je njegova hrabrost, estradnost, smelost, sceničnost i njegova pojavnost. Voleo je da rizikuje, a rizici su mu se uglavnom isplatili - započeo je Rackov, a zatim se prisetio jednog nastupa na kome je izostao orkestar, te su sami i svirali i pevali deset sati na jednom balu.</p>
      <p>- Ja sam pitao: „Šta ćemo sad“, a Cune mi je rekao: „Brale, da sviramo i pevamo.“ Ja pitam: „Do pet ujutru?“, a Cune kaže: „Do šest!“ - ispričao je Rackov, dodajući da su baldisali bez pauze.</p>
      <blockquote><b>Bilja Krstić<br/></b><b>Vaši glasovi su kao igra vetra<br/></b>.Bilja Krstić rekla je da je Cune bio najobožavaniji pevač u njenoj kući, a njegove ćerke smatra sestrama.<br/>- Mnogo smo se družili na slavama i pevali do zore, a rastajali smo se tek kada Cune otpeva svoj deo. Mogu da zamislim s koliko radosti su ovo uradile Katarina i Nataša. Vaši glasovi su za mene kao igra vetra, za radost i setu i u isto vreme i u ovom sazvučju daju ritam najlepšim snovima - rekla je uzbuđeno Krstićeva.</blockquote>
      <p>
        <b>(Kurir.rs / Nevena Mijušković / Foto:Ana Paunković)</b>
      </p>
      <related>
        <h4>NE PROPUSTITE</h4>
        <a href="https://www.kurir.rs/stars/2884351/poslednji-pozdrav-legendarnom-pevacu-cune-gojkovic-ce-biti-sahranjen-u-aleji-zasluznih-gradjana"/>
        <a href="https://www.kurir.rs/stars/2279265/cune-gojkovic-o-batinoj-smrti-polako-svi-odlaze-plasim-se-da-sam-sledeci"/>
      </related>
    </article>
  </body>
</html>