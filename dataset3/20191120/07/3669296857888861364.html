<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/saglik/cocuklarda-saglikli-ayakkabi-seciminin-puf-noktalari"/>
    <meta property="og:site_name" content="CNN Türk"/>
    <meta property="article:published_time" content="2019-11-20T07:54:14+00:00"/>
    <meta property="og:title" content="Çocuklarda sağlıklı ayakkabı seçiminin püf noktaları"/>
    <meta property="og:description" content="Ebeveynlerin ortak gayesi çocuklarının sağlıklı,..."/>
  </head>
  <body>
    <article>
      <h1>Çocuklarda sağlıklı ayakkabı seçiminin püf noktaları</h1>
      <h2>Ebeveynlerin ortak gayesi çocuklarının sağlıklı, mutlu ve kaliteli bir yaşam sürmesi bu nedenle anne ve babalar çocukların kıyafetlerini özenle seçerken, aksesuar olarak da en çok yakışan ayakkabıları giymelerini isterler. 38. Uluslararası İstanbul Anne Bebek Çocuk Ürünleri Fuarı blog yazısında ‘’çocuklarda trend ayakkabı seçimleri neler’’ konusunu sizler için derledi.</h2>
      <address>
        <time datetime="2019-11-20T07:54:14+00:00">20 Nov 2019, 07:54</time>
      </address>
      <p>Daha önceki yıllarda kız çocuklarına daha fazla alternatif sunan moda sektöründe artık erkek çocuklar için de dikkat çekici alternatifler sunulmakta. Bununla birlikte yetişkinlere sunulan farklı seçenekler <a href="https://www.cnnturk.com/haberleri/cocuk">çocuk</a> moda sektöründe de bulunuyor. Klişeleşen kız pembe giyer erkekse mavi söylemleri ise yeni moda anlayışıyla tarih olmakta.</p>
      <p>
        <b>Sezonun en trend kombinleri için ayakkabı şart</b>
      </p>
      <p>Ayakkabılar her yaş modada olduğu gibi çocuk modasında da stilin kilit unsurlarıdır. Kısaca ayakkabılar olmadan trendler tam anlamıyla tamamlanmış olmuyor. Zaman zaman yeni stiller ve modeller ortalığı kasıp kavurur ve herkesin üzerinde görmeye başlarız. Çocuklarda son döneme damga vuran kırmızı, yeşil, mor, sarı, turuncu, mavi gibi renkli ayakkabı kombinleri işte buna en güzel örnek olarak karşımıza çıkıyor.</p>
      <p>
        <b>Ebeveynler için öncelik <a href="https://www.cnnturk.com/haberleri/saglik">sağlık</a></b>
      </p>
      <p>Ayaklar bedenin tüm yükünü taşırken, çocukların sağlıklı <a href="https://www.cnnturk.com/haberleri/ayakkabi-secimi">ayakkabı seçimi</a> de anne babalar için büyük önem arz ediyor. Ebeveynler için trend olan ürünlerin bir o kadar da sağlıklı olmaları gerekiyor. Devamlı hareket halinde olan ve durmak bilmeyen çocuklar için organik malzemelerden yapılmış ayakkabılar ailelerin tercih sebebi olmaya devam ediyor.</p>
      <p>
        <b>İç ve dış malzemelerini önemseyin</b>
      </p>
      <p>Ayakkabının üst kısmı deri veya kanvas olmalıdır. Hava alacak ancak dış etkenlerden de koruyacak şekilde yapılmış olmasına dikkat edilmelidir. Burun tarafı parmak hareketlerine izin verecek şekilde yuvarlak olmalıdır. Çocukların ayakları çok fazla terlediğinden, ayakkabı içindeki tabanlık teri emebilir nitelikte olmalıdır. Doğal malzemelerden yapılmış ayakkabılar tercih sebebi olmalıdır.</p>
      <related>
        <h4>ilgili haberler</h4>
        <a href="https://www.cnnturk.com/saglik/antibiyotikler-viruslere-etki-etmiyor"/>
        <a href="https://www.cnnturk.com/saglik/panik-atagin-4-fiziksel-belirtisi"/>
        <a href="https://www.cnnturk.com/saglik/cocuklarda-gecmeyen-oksurugun-altinda-kalp-hastaligi-riski"/>
      </related>
    </article>
  </body>
</html>