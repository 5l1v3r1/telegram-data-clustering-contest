<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/siyaset/135338/bahceliden-1-yilda-muhtesem-cark-eyt-konusunda-erdogana-destek-verdi"/>
    <meta property="og:site_name" content="Gerçek Gündem"/>
    <meta property="article:published_time" content="2019-11-20T07:31:00+00:00"/>
    <meta property="og:title" content="Bahçeli'den 1 yılda muhteşem çark: EYT konusunda Erdoğan'a destek verdi"/>
    <meta property="og:description" content="Geçirdiği rahatsızlık sonrası ilk kez TBMM’ye gelen MHP Genel Başkanı Devlet Bahçeli, partisinin milletvekilleriyle yemekte buluştu."/>
  </head>
  <body>
    <article>
      <h1>Bahçeli'den 1 yılda muhteşem çark: EYT konusunda Erdoğan'a destek verdi</h1>
      <h2>Geçirdiği rahatsızlık sonrası ilk kez TBMM’ye gelen MHP Genel Başkanı Devlet Bahçeli, partisinin milletvekilleriyle yemekte buluştu.</h2>
      <address>
        <time datetime="2019-11-20T07:31:00+00:00">20 Nov 2019, 07:31</time>
      </address>
      <p> Yemeğin ardından AKP'li Cumhurbaşkanı Tayyip Erdoğan ile kuliste görüşen Bahçeli, emeklilikte yaşa takılanlar (EYT) ile ilgili “<b>Cumhurbaşkanı’nın açıklamalarının Türkiye açısından isabetli olduğunu</b>” söyledi. Bahçeli, “<b>EYT’lerin muhalefetin tahriklerine kapılmaması gerektiğini”</b> de söyledi.<br/> </p>
      <p>Bahçeli ile Erdoğan, dün Meclis’te yaklaşık 15 dakika sohbet etti. Görüşmenin ardından gazetecilerle bir araya gelen Bahçeli, Erdoğan ile görüşmesinde EYT konusunu gündeme getirdiğini belirtti.</p>
      <p>Cumhuriyet'ten Selda Güneysu'nun haberine göre her partinin seçimler öncesinde EYT ile ilgili seçim beyannamesinde vaatleri olduğunu anlatan Bahçeli, Cumhurbaşkanı Erdoğan’ın son açıklamalarının MHP açısından kabul gören açıklamalar olduğunu belirtti. </p>
      <p>
        <i>Bahçeli, şunları söyledi</i>
      </p>
      <p>“Erken emeklilik, iki boyutludur. Biri ekonomik yönden. 6 Kıran hareketini, Güneydoğu’da, sınırda güvenlik hareketleri, TSK’nin bir aya yaklaşan sınırdaki yükümlülüklerini Türkiye’nin ekonomisi açısından önemli değerlendirmek lazım. Ciddi yük oluşturuyor. Böyle bir yükün altından kalkabilir miyiz? Yoksa toplumsal talep karşısında birtakım çevrelerin, toplumun bir kesimini istismarına fırsat mı verelim? Sayın Cumhurbaşkanının değerlendirmesi Türkiye açısından, bize göre isabetli olmuştur.” </p>
      <p>Sağlığı ile ilgili sorulara da yanıt veren Bahçeli, “<b>Şimdi buradayız, beraberiz. Allah’ın verdiği ömrü yaşamaya çalışıyoruz. Dua edenlerle iftira edenler arasındaki farkı gözledim. Çok şükür dua edenler çok fazla</b>” dedi.</p>
      <h3>ÖZKAN’DAN BAHÇELİ’YE: BİR YILDA EYT ÇARKI!</h3>
      <p>Cumhurbaşkanı Tayyip Erdoğan’ın emeklilikte yaşa takılanlara (EYT) ilişkin açıklamalarına destek verdiğini söyleyen MHP Genel Başkanı Devlet Bahçeli’ye CHP Genel Başkan Yardımcısı ve İzmir Milletvekili Tuncay Özkan’dan tepki geldi.</p>
      <p>Özkan, Twitter hesabı üzerinden yaptığı açıklamada, Bahçeli’nin geçen yılki seçim öncesinde EYT’lilere ilişkin ifadelerini paylaşarak “MHP’den 1 yılda EYT çarkı! Erdoğan’ın EYT’yle ilgili ‘Erken emeklilik ülkeyi batırır’ sözlerine destek veren Devlet Bahçeli, seçim döneminde açıkladığı beyannamede ‘EYT’li kardeşlerimizin mağduriyetlerini gidereceğiz’ diyordu” ifadelerini kullandı.</p>
    </article>
  </body>
</html>