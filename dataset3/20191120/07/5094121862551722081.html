<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/obecnich-bytu-je-malo-zajemci-musi-nasbirat-body-20191120.html"/>
    <meta property="og:site_name" content="Deník.cz"/>
    <meta property="article:published_time" content="2019-11-20T07:57:00+00:00"/>
    <meta property="og:title" content="Obecních bytů je v Praze málo. Zájemci musí nasbírat body"/>
    <meta property="og:description" content="Praha 3 vytvořila bodový systém, kterým bude hodnotit žadatele o obecní byt. Podobný využívá třeba Praha 7, která se chlubí tím, že už žádné dítě v její městské části nežije na ubytovně."/>
  </head>
  <body>
    <article>
      <h1>Obecních bytů je v Praze málo. Zájemci musí nasbírat body</h1>
      <address><time datetime="2019-11-20T07:57:00+00:00">20 Nov 2019, 07:57</time> by <a rel="author">Eva Brendlová</a></address>
      <p>Všichni, kdo od nového roku požádají třetí městskou část o nájem bytu, projdou podrobným hodnocením. Bodovat se bude třeba jejich zdravotní stav, výše příjmů, zda žijí s partnerem a s dětmi, kde momentálně bydlí, jestli byli v minulosti obětí domácího násilí nebo nedávno opustili dětský domov.</p>
      <figure>
        <img src="https://g.denik.cz/63/13/domaci-nasili-foto-galerie-980_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/domaci-nasili-je-v-praze-na-vzestupu-casto-dospele-deti-tyraji-sve-rodice-20191105.html">Domácí násilí je v Praze na vzestupu, i dospělé děti týrají své rodiče Přečíst článek ›</a>
      </aside>
      <p>Cílem je vytipovat mezi žadateli ty, kteří potřebují pomoc nejvíce, a dostat je do čela pořadníku. To se dosud podle místostarosty Ondřeje Ruta (Zelení) nedělo. „Velká část (bytů, pozn. red.) se přidělovala žadatelům, kteří to objektivně nepotřebovali. Jednou z pěti podporovaných skupin byli třeba absolventi vysokých škol, což je skupina, která podle mého názoru zvláštní podporu nepotřebuje. Měla by být schopná se uplatnit na trhu práce, a tudíž si i pořídit byt,“ řekl Rut.</p>
      <h3>Extra body batolatům</h3>
      <p>Doplnil, že rozdělení do podporovaných skupin se zcela zrušilo a všichni žadatelé mají stejné podmínky. Výjimkou jsou ti, kterým městská část nabídne byt jako benefit k pracovnímu úvazku, například učitelé a strážníci.</p>
      <p>Pravidla mají podle radních zajistit především to, aby děti nežily na ubytovnách. Extra body budou proto přiděleny za každé dítě v domácnosti, vyšší počet pak získají rodiče batolat, těhotné ženy, bonus náleží i samoživitelkám.</p>
      <figure>
        <img src="https://g.denik.cz/63/9a/praha-libus-metro-linka-d-stanice-07_denik-150-3x2.jpg"/>
      </figure>
      <aside>
        <a href="https://prazsky.denik.cz/podnikani/nove-byty-u-stanice-metra-d-libus-ma-vyrust-sidliste-pro-10-tisic-lidi-20191102.html">Nové byty. U stanice metra D Libuš má vyrůst sídliště pro 10 tisíc lidí Přečíst článek ›</a>
      </aside>
      <p>Nové smlouvy se budou uzavírat na dva roky s možností prodloužení. „Je potřeba pomoct občanům, kteří se ocitnou v nouzi, zároveň ale musí být motivováni k tomu, aby sami přispěli ke zlepšení své sociální situace,“ řekl starosta Prahy 3 Jiří Ptáček (TOP 09). Na neurčito získají smlouvu lidé starší 70 let. Trojka má nyní jen několik volných bytů.</p>
      <h3>Žádné děti na ubytovnách</h3>
      <p>Bodování používají také v Praze 5, 7, 9 a 10. Sedmička se pochlubila, že díky tomu už na jejím území nežije na ubytovně žádné dítě. Pořadník je v anonymizované podobě veřejný.</p>
      <p>„Jsou samozřejmě aspekty života, které nelze bodovým systémem obsáhnout, proto rada městské části může v ojedinělých odůvodněných případech rozhodnout o přidělení bytu mimo pořadník,“ upřesnil místostarosta sedmičky Kamil Vavřinec Mareš (Praha 7 sobě).</p>
      <figure>
        <img src="https://g.denik.cz/63/ef/bydleni-v-praze-ilustrace-07_denik-150-3x2.jpg"/>
      </figure>
      <aside>
        <a href="https://prazsky.denik.cz/z-regionu/mestske-byty-naprosta-vetsina-nemiri-k-potrebnym-20190819.html">Městské byty? Naprostá většina nemíří k potřebným Přečíst článek ›</a>
      </aside>
      <p>Většina městských částí nechává hodnocení žádostí v kompetenci bytové komise. Její členové často projednávají situaci konkrétních žadatelů i se sociální komisí či pracovníky sociálního odboru. Jiné je to u bytů, které se pronajímají za tržní nájemné. Tam rozhodují aukce nebo losování.</p>
    </article>
  </body>
</html>