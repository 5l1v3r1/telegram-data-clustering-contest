<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/20/vimatv/m-apostolaki-sto-one-channel-o-istorikos-kai-politikos-kyklos-tou-pasok-ekleise/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-20T07:30:20+00:00"/>
    <meta property="og:title" content="Μ. Αποστολάκη στο One Channel: Ο ιστορικός και πολιτικός κύκλος του ΠΑΣΟΚ έκλεισε"/>
    <meta property="og:description" content="Την πολιτική επικαιρότητα σχολιάζει η πρώην υπουργός (ΠΑΣΟΚ), Μιλένα Αποστολάκη, μιλώντας στην εκπομπή One Talk και τον Δημήτρη Μανιάτη."/>
  </head>
  <body>
    <article>
      <h1>Μ. Αποστολάκη στο One Channel: Ο ιστορικός και πολιτικός κύκλος του ΠΑΣΟΚ έκλεισε</h1>
      <h2>Την πολιτική επικαιρότητα σχολιάζει η πρώην υπουργός (ΠΑΣΟΚ), Μιλένα Αποστολάκη, μιλώντας στην εκπομπή One Talk και τον Δημήτρη Μανιάτη.</h2>
      <address><time datetime="2019-11-20T07:30:20+00:00">20 Nov 2019, 07:30</time> by <a rel="author">ΤοΒΗΜΑ Team</a></address>
      <p>Την πολιτική επικαιρότητα σχολιάζει η πρώην υπουργός (ΠΑΣΟΚ), Μιλένα Αποστολάκη, μιλώντας στην εκπομπή One Talk και τον Δημήτρη Μανιάτη. Η κ. Αποστολάκη αναφέρεται στην απόφαση να μετονομαστεί σε «Ελένη Παπαδάκη» κεντρική αίθουσα του Εθνικού Θεάτρου, σχολιάζει την μεταπολίτευση και τους διχασμούς που επικράτησαν στη χώρα, ενώ δεν παραλείπει να μιλήσει για το ΠΑΣΟΚ.</p>
      <p>«Η σκέψη του Δημήτρη Λιγνιάδη να αποτίσει φόρο τιμής σε μια ηθοποιό που πέθανε δύο φορές, πέρα από δίκαιη και καθυστερημένη απόφαση, είχε και μια πιο σημαντική στόχευση. Δηλαδή το να επουλωθεί ένα μεγάλο συλλογικό τραύμα, ο διχασμός μας και η μορφή που αυτός παίρνει κάθε φορά. Η λήθη δεν βοηθά. Εάν δεν ξεφύγουμε από το κάθε τραύμα μας , δεν θα προχωρήσουμε ποτέ» σημειώνει σχετικά. Ως εκ τούτου υπογραμμίζει τους διχασμούς που επικράτησαν στην Ελλάδα.</p>
      <p>
        <a href="https://www.in.gr/2019/11/20/economy/paroxes-stin-teliki-eytheia-elafrynseis-gia-noikokyria/">Παροχές : Στην τελική ευθεία ελαφρύνσεις για νοικοκυριά</a>
      </p>
      <p>«Κάποιοι μέσα από δίπολα και σκληρές αναφορές στο παρελθόν, προσπάθησαν να βουλιάξουν τη χώρα και να την κρατήσουν πίσω. Στα χρόνια των μνημονίων, η διαιρετική τομή χρησιμοποιήθηκε ως όχημα, προκειμένου να μη μπούμε όλοι μπροστά στις ευθύνες μας και να ανοικοδομηθεί η χώρα. Η πορεία προς την πτώχευση είναι γνωστή. Οι ερμηνείες αλλάζουν. Είναι πολλαπλές οι ερμηνείες και για μένα δεν είναι ούτε εύκολες ούτε μονοσήμαντες» τονίζει η πρώην υπουργός. Σύμφωνα με την ίδια, η μεταπολίτευση έχει δύο φάσεις.</p>
      <p>«Η πρώτη φάση έχει πρωταγωνιστές τον Κωνσταντίνο Καραμανλή και τον Ανδρέα Παπανδρέου. Ο Παπανδρέου επένδυσε πολύ στο δίπολο ‘’δεξιά-αντιδεξιά’’ και ‘’συντήρηση-πρόοδος’’. Είχε όμως ένα πάτημα, μια και το ΠΑΣΟΚ νομιμοποίησε την εθνική αντίσταση. Βέβαια νωρίτερα, ο Καραμανλής νομιμοποίησε το ΚΚΕ. Στην ύστερη φάση της μεταπολίτευσης, επικρατεί και πάλι σκληρή πολιτική σύγκρουση, χωρίς ωστόσο να επικρατούν λογικές του τύπου ‘’εμείς ή αυτοί’’ ή ‘’πατριώτες και μειοδότες’’. Άλλο να χαρακτηρίζεις κάποιον εχθρό και άλλο να τον αποκαλείς πολιτικό αντίπαλο» εξηγεί. «Η επένδυση στον διχασμό είναι βόμβα στα θεμέλια κάθε κράτους, πόσο μάλλον σε μια χώρα που αντιμετωπίζει γεωπολιτικές προκλήσεις, έχει ανοιχτά εθνικά θέματα, αντιμετωπίζει το προσφυγικό-μεταναστευτικό και πολλά ακόμα. Σε καμία περίπτωση η Ελλάδα δεν έχει τη δυνατότητα διχασμών» τονίζει η κ. Αποστολάκη. Επισημαίνει πως οι μύθοι αποτελούν τροχοπέδη για τους λαούς και τα έθνη και δίνει μερικά παραδείγματα που εκτιμά ότι έλαβαν χώρα στην Ελλάδα.</p>
      <p>«Το ότι είμαστε ο περιούσιος λαός, ο μύθος πώς οτιδήποτε είναι αριστερό με ή χωρίς εισαγωγικά είναι ορθό και αυτό το λέω σε ότι αφορά τη λειτουργία των δημοσίων πανεπιστημίων. Η ψήφιση του ακαδημαϊκού ασύλου είναι ένας πολύ δυνατός συμβολισμός που ένας πολύ ευφυής πολιτικός όπως ο Ανδρέας Παπανδρέου υλοποίησε. Ήταν ένας δημοκρατικός ισχυρός συμβολισμός μετά από μια επτάχρονη τυραννία-δικτατορία και όσα ακολούθησαν. Όμως από τον σημαντικό δημοκρατικό συμβολισμό φτάσαμε στον απόλυτο εκφυλισμό σήμερα» σημειώνει. Λέει μάλιστα πως «βρισκόμαστε ακόμα στο ‘’ναι, μεν αλλά’’ περί του καταδικασμού, ενώ βρίσκονται στα πανεπιστήμια υλικά με τα οποία μπορούν να πραγματοποιηθούν εγκληματικές ενέργειες. Όταν στα πανεπιστήμια γίνονται όλα αυτά το ‘’μεν αλλά’’ δεν μπορώ να το καταλάβω. Φοβάμαι ότι κάθε μέρα εάν πηγαίνει η Αστυνομία σε ορισμένα πανεπιστήμια θα βρίσκει γιάφκες. Τα πανεπιστήμια χρειάζονται μηχανήματα, κάρτα εισόδου και ιδιωτική φύλαξη».</p>
      <p>Σχετικά με τις διεργασίες στο χώρο της κεντροαριστεράς και συγκεκριμένα στο ΠΑΣΟΚ λέει πως «το 2012 αποχώρησα από το χώρο, αλλά μιλάω με σεβασμό για το αυτόν. Έδωσα μεγάλο κομμάτι της ζωής μου. Η τελευταία εκλογική αναμέτρηση έδειξε ότι η προσπάθεια του χώρου να ανακτήσει τον ηγεμονικό του όλο δεν στέφθηκε με επιτυχία. Εκτιμώ ότι είναι ένας ιστορικός και πολιτικός κύκλος που έχει τελειώσει. Και έχει να κάνει σε μεγάλο βαθμό με το πώς η ηγεσία χειρίστηκε την επερχόμενη κρίση ως αξιωματική αντιπολίτευση και στην πορεία την μεγάλη κρίση και τη χρεωκοπία της χώρας».</p>
      <p>Τέλος για το αν θα δεχόταν θέση στην κυβέρνηση Μητσοτάκη, απαντά πως «πρόκειται για ερώτηση που δεν έχει βάση. Όμως είμαι άνθρωπος που παραμένω πάντα ενεργός στα πολιτικά πράγματα. Μόνο μέσα από την πολιτική και τη συμμετοχή μπορούν να έρθουν τα καλύτερα για τη χώρα μας».</p>
      <figure>
        <iframe src="https://www.youtube.com/embed/unGLlsAXoxQ" width="640" height="360" data-service="Youtube" scrolling="no"/>
      </figure>
      <p>Πηγή:<a href="https://www.onetv.gr/politiki/m-apostolaki-sto-one-channel-o-istorikos-kai-politikos-kyklos-tou-pasok-ekleise/"> onetv.gr</a></p>
      <p>
        <a href="https://www.tovima.gr/2019/11/19/vimatv/o-k-iaveris-sto-one-channel-gia-tin-elleipsi-odikis-paideias/">Ο Κ. Ιαβέρης στο One Channel για την έλλειψη οδικής παιδείας</a>
      </p>
    </article>
  </body>
</html>