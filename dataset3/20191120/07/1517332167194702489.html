<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/politica/elezioni-emilia-romagna-bonaccini-vs-borgonzoni-e-scontro-fra-i-candidati-sul-tema-della-sanita/"/>
    <meta property="og:site_name" content="fanpage.it"/>
    <meta property="article:published_time" content="2019-11-20T07:42:59+00:00"/>
    <meta property="og:title" content="Elezioni Emilia Romagna, Bonaccini vs. Borgonzoni: è scontro fra i candidati sul tema della sanità"/>
    <meta property="og:description" content="Ieri sera a Cartabianca si è svolto il primo confronto aperto fra i due candidati alla presidenza dell'Emilia Romagna: Stefano Bonaccini, governatore uscente ed esponente del Partito democratico, e la senatrice leghista Lucia Borgonzoni, sostenuta dal centrodestra. Il faccia a faccia ha toccato vari temi, dalle priorità per la Regione all'impatto del voto a livello nazionale."/>
  </head>
  <body>
    <article>
      <h1>Elezioni Emilia Romagna, Bonaccini vs. Borgonzoni: è scontro fra i candidati sul tema della sanità</h1>
      <h2>Ieri sera a Cartabianca si è svolto il primo confronto aperto fra i due candidati alla presidenza dell’Emilia Romagna: Stefano Bonaccini, governatore uscente ed esponente del Partito democratico, e la senatrice leghista Lucia Borgonzoni, sostenuta dal centrodestra. Il faccia a faccia ha toccato vari temi, dalle priorità per la Regione all’impatto del voto a livello nazionale.</h2>
      <address><time datetime="2019-11-20T07:42:59+00:00">20 Nov 2019, 07:42</time> by <a rel="author" href="https://www.fanpage.it/author/annalisagirardi/" target="_blank">Annalisa Girardi</a></address>
      <p>Ieri sera, alla trasmissione Cartabianca su Rai3, si è tenuto il primo faccia a faccia fra i due principali sfidanti alla presidenza della Regione Emilia-Romagna: <b>Stefano Bonaccini</b>, governatore in carica ed esponente del Partito democratico, e <b>Lucia Borgonzoni</b>, senatrice leghista e candidata alle regionali dal centrodestra. Il confronto ha toccato vari temi, dalle priorità per la Regione all'impatto del voto a livello nazionale.</p>
      <p>"<i>È una presa in giro per gli emiliano romagnoli dire che il loro voto serve per mandare a casa il governo. Dopo il 26 gennaio non ci saranno né Salvini, né Renzi, né Di Maio, né la Meloni. Si vota per l'Emilia-Romagna</i>", ha affermato Bonaccini, rifiutando la retorica leghista per cui il Carroccio tornerà al governo dopo aver, mano a mano, preso il controllo delle regioni. E aggiunge: "<i>Io non ho bisogno di balie, i leader nazionali sono benvenuti solo se vengono a portare soluzioni per la regione</i>", in un affondo alla campagna di Matteo Salvini in Emilia-Romagna. Non è d'accordo l'avversaria, per cui è normale che il <b>voto in Emilia-Romagna abbia un'eco nazionale</b>.</p>
      <p>"<i>È ovvio che la discussione si ripercuota anche a livello nazionale</i>", replica subito Borgonzoni: "<i>Bonaccini è l’azionista più grande del Pd. Non dovrebbe vergognarsene. Io farò campagna con Salvini, Meloni e le liste civiche. Saremmo tutti felici di avere un occhio nazionale sulla nostra regione, soprattutto sui temi concreti</i>", afferma la senatrice. "<i>In molti alle Europee hanno votato Lega ma alle amministrative hanno votato centrosinistra. L’Emilia-Romagna potrà essere la prima regione a fermare questa avanzata</i>", risponde il governatore attuale, forte anche del successo che sta riscontrando il movimento di protesta alla Lega, partito proprio da Bologna, delle ‘<a href="https://www.fanpage.it/politica/sardine-lidentikit-del-movimento-civico-che-si-oppone-a-salvini/">Sardine contro Salvini</a>‘.</p>
      <h3>Le priorità per l'Emilia-Romagna</h3>
      <p>"<i>Noi abbiamo preso non solo i voti delle periferie ma anche dalla classe operaia. La Lega dà delle risposte e anche nei comuni ci sono state importanti vittorie. Noi diamo le risposte che la sinistra non dà più</i>", prosegue Borgonzoni. Poi il dibattito si sposta sulle <b>priorità in agenda per la Regione</b>. Bonaccini affronta quindi uno dei temi caldi al momento sul tavolo dei dem, quello dello ius culturae. "<i>"Lo ius culturae? Un bambino che nasce e studia in Italia deve essere italiano come gli altri. Ma il messaggio comunicativo non deve diventare che quella è una priorità del Paese. La priorità è un grande piano per la lotta al dissesto idrogeologico</i>".</p>
      <p>Si apre quindi un botta e risposta sull'attualità, che vede al centro la questione <b>maltempo</b>. "<i>Sarebbe bello se gli interventi servissero a evitare che gli argini si rompano sempre nello stesso punto</i>", incalza Borgonzoni. Ma Bonaccini taglia corto: "<i>Io ero insieme agli sfollati, dica che il vostro governo ci ha dato un terzo di quanto avevamo chiesto</i>". La senatrice smentisce: "<i>Era la prima di tre tranches, i soldi sono di più</i>", ma il governatore in carica ribatte accusandola di non conoscere i numeri reali.</p>
      <h3>La sanità</h3>
      <p>La discussione si sposta quindi sul tema della <b>sanità</b>: "<i>La sanità per me è una</i> <i>priorità</i>", afferma Borgonzoni. "<i>Il Veneto è andato avanti e infatti loro sono primi. Penso alle agende chiuse, ai tempi lunghi per le operazioni e per chiedere le visite specialistiche. Di questo parlavo quando ho proposto le aperture notturne</i>". Ma Bonaccini etichetta il programma dell'avversaria come infondato: "<i>Sulle liste d’attesa delle prestazioni di prima fascia siamo la prima regione per risposte in Italia. La proposta della Borgonzoni di utilizzare anche la sere o le domeniche per smaltire le liste d’attesa, noi la applichiamo già da alcuni anni</i>".</p>
      <p>E definendo l'Emilia-Romagna come "<i>la locomotiva di Italia</i>", difende il suo operato nella Regione: "<i>La nostra sanità la difendo, è a centralità pubblica, universalistica, e tratta i poveri come i ricchi. Finché ci sarò io i poveri verranno trattati come i ricchi in Emilia-Romagna</i>".</p>
      <figure>
        <iframe data-src="https://twitter.com/Cartabiancarai3/status/1196905800410812417" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>