<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%86%ce%bf%cf%85%ce%bb%ce%ac%cf%81%ce%b5%ce%b9-%ce%bc%ce%b7%cf%87%ce%b1%ce%bd%ce%ad%cf%82-%ce%b7-%ce%bd%ce%ad%ce%b1-%cf%80%cf%85%cf%81%ce%b1%cf%85%ce%bb%ce%ac%ce%ba%ce%b1%cf%84%ce%bf.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-20T07:26:13+00:00"/>
    <meta property="og:title" content="«Φουλάρει» μηχανές η νέα πυραυλάκατος «Καραθανάσης» – Έρχονται εξελίξεις στο εξοπλιστικό πρόγραμμα του ΠΝ"/>
    <meta property="og:description" content="Εξελίξεις έχουμε στο ΠΝ. Όπως έχει αναφέρει το Πενταπόσταγμα, στην τελική φάση εισήλθε τελικά το πρόγραμμα εκσυγχρονισμού τεσσάρων ελληνικών Φρεγατών ΜΕΚΟ 200, φυσικά λόγω της μεγάλης τουρκικής προκλητικότητας, η οποία αναμένεται να αυξηθεί και άλλο σε Αιγαίο-Α.Μεσόγειο το επόμενο διάστημα, ειδικά μετά το «επιτυχημένο» ταξίδι του Τούρκου πρόεδρου στον Τραμπ."/>
  </head>
  <body>
    <article>
      <h1>«Φουλάρει» μηχανές η νέα πυραυλάκατος «Καραθανάσης» – Έρχονται εξελίξεις στο εξοπλιστικό πρόγραμμα του ΠΝ</h1>
      <address>
        <time datetime="2019-11-20T07:26:13+00:00">20 Nov 2019, 07:26</time>
      </address>
      <p>
        <b>Εξελίξεις έχουμε στο ΠΝ. <a href="https://www.pentapostagma.gr/2019/11/ektakto-%ce%be%ce%b5%ce%ba%ce%b9%ce%bd%ce%ac-%ce%bf-%ce%b5%ce%ba%cf%83%cf%85%ce%b3%cf%87%cf%81%ce%bf%ce%bd%ce%b9%cf%83%ce%bc%cf%8c%cf%82-4-%ce%b5%ce%bb%ce%bb%ce%b7%ce%bd%ce%b9%ce%ba%cf%8e%ce%bd.html">Όπως έχει αναφέρει το Πενταπόσταγμα</a>, στην τελική φάση εισήλθε τελικά το πρόγραμμα εκσυγχρονισμού τεσσάρων ελληνικών Φρεγατών ΜΕΚΟ 200, φυσικά λόγω της μεγάλης τουρκικής προκλητικότητας, η οποία αναμένεται να αυξηθεί και άλλο σε Αιγαίο-Α.Μεσόγειο το επόμενο διάστημα, ειδικά μετά το «επιτυχημένο» ταξίδι του Τούρκου πρόεδρου στον Τραμπ.</b>
      </p>
      <p>Σύμφωνα με ξένο αμυντικό πρακτορείο ειδήσεων, το ελληνικό ανώτατο ναυτικό συμβούλιο αποφάσισε την έναρξη του προγράμματος εκσυγχρονισμού τεσσάρων Φρεγατών ΜΕΚΟ 200.</p>
      <p>
        <b>Ταυτόχρονα έρχεται <a href="https://www.pentapostagma.gr/2019/11/%ce%b1%cf%80%ce%bf%ce%ba%ce%bb%ce%b5%ce%b9%cf%83%cf%84%ce%b9%ce%ba%ce%bf-%ce%ad%cf%81%cf%87%ce%b5%cf%84%ce%b1%ce%b9-%cf%80%cf%81%cf%8c%cf%84%ce%b1%cf%83%ce%b7-%cf%86%cf%89%cf%84%ce%b9%ce%ac.html">και πρόταση από Γαλλία-Ιταλία</a>, σύμφωνα με έγκυρο γαλλικό αμυντικό ΜΜΕ, για τη συμμετοχή της Ελλάδος στο πρόγραμμα κατασκευής της ευρωπαϊκής Κορβέτας σε ελληνικά ναυπηγεία, μέσω του προγράμματος PESCO, που αφορά την κοινή αμυντική πολιτική των χωρών της ΕΕ με ευρωπαϊκά κονδύλια.</b>
      </p>
      <p>Το δημοσίευμα αναφέρει ότι αναμένεται ένας ακόμη εταίρος σε αυτό, για να τεθεί σε ισχύ δίνοντας την μοναδική ευκαιρία στο ελληνικό πολεμικό ναυτικό να κατασκευάσει με «ελληνικά χέρια» αριθμό Κορβετών για λογαριασμό του ελληνικού ΠΝ, μιας και η αντιπαράθεση με την Τουρκία σε αυτόν τον τομέα είναι σημαντική.</p>
      <p>
        <b>Εξελίξεις έχουμε και με τις Belh@rra, καθώς έχουμε εισέλθει στο στάδιο των τεχνικών προδιαγραφών των πολεμικών πλοίων με πρώτο ελληνικό αίτημα, αυτός της επαύξησης του συστήματος αντιαεροπορικής άμυνας περιοχής αλλά και των συστημάτων εγγύς α/α άμυνας του πλοίου, <a href="https://www.pentapostagma.gr/2019/11/%cf%80%ce%b1%ce%bd%ce%af%cf%83%cf%87%cf%85%cf%81%ce%bf%cf%82-%ce%b1%ce%bd%cf%84%ce%b9%ce%b1%ce%b5%cf%81%ce%bf%cf%80%ce%bf%cf%81%ce%b9%ce%ba%cf%8c%cf%82-%ce%b8%cf%8c%ce%bb%ce%bf%cf%82-%cf%83%cf%84.html">όπως ανέφερε αποκλειστικά το Πενταπόσταγμα.</a></b>
      </p>
      <p>Η όλη συζήτηση αφορά το είδος των α/α πυραύλων και των συστημάτων που θα εφοδιαστούν οι “ελληνικές” Belh@ra, ώστε να “κλειδώνουν”, μεγάλες περιοχές του Αιγαίου, μένοντας όμως και οι ίδιες στο απυρόβλητο των τουρκικών αεροσκαφών και πυραύλων ATMACA, οι οποίοι αποτελούν πλέον μεγάλη απειλή για το ελληνικό ΠΝ. </p>
      <p>
        <b>Βέβαια όλα αυτά θα πρέπει να υλοποιηθούν άμεσα, καθώς οι εξελίξεις σε Αιγαίο και Α. Μεσόγειο τρέχουν.  </b>
      </p>
      <p>Πάντως, με τις μηχανές «πάσα δυνάμει» βγήκε στο Σαρωνικό το πρωί της Τρίτης για μια από τις τελευταίες της δοκιμές η πυραυλάκατος Νο 6 του Πολεμικού μας Ναυτικού.</p>
      <p>Το ταχύ περιπολικό κατευθυνόμενων βλημάτων «Καραθανάσης’» -όπως αναμένεται να ονομαστεί- παρά τα σοβαρά προβλήματα που αντιμετωπίζουν τα ναυπηγεία της Ελευσίνας ολοκληρώνει τις δοκιμές του και περιμένει μόνο να «κουμπώσει»τους φονικούς Exocet για να παραδοθεί, με σημαντικότατη ομολογουμένως καθυστέρηση, στη δύναμη του Στόλου, αναφέρει το newpost.gr</p>
      <p>
        <b>Με τους εργαζόμενους των ναυπηγείων της Ελευσίνας να βρίσκονται εδώ και χρόνια μεταξύ σφύρας και άκμονος και να δίνουν αγώνα επιβίωσης, μεγάλο ερώτημα παραμένει το πότε και αν θα πέσει στη θάλασσα και η 7η πυραυλάκατος, για να δώσει μια ακόμη ανάσα στον καταπονημένο Στόλο με τα πλοία των 40 ετών.</b>
      </p>
      <p>Και μπορεί η νέα πυραυλάκατος να «φουλάρει» μηχανές, έστω και καθυστερημένα, δεν συμβαίνει όμως το ίδιο με τις τορπίλες βαρέως τύπου τις οποίες έχουν άμεση ανάγκη τα πανίσχυρα υποβρύχια 214 κλάσης «ΠΑΠΑΝΙΚΟΛΗΣ».</p>
      <p>Όπλα που απελευθερώνουν τις τεράστιες δυνατότητες των καλύτερων ομολογουμένως συμβατικών υποβρυχίων στον κόσμο. Τα οποία ούτως ή άλλως αποτελούν «φόβητρο» για τους γείτονες.</p>
      <p>
        <b>Αν και το Πολεμικό Ναυτικό έχει ξεκαθαρίσει εδώ και πολύ καιρό τις προδιαγραφές που θέτει για τις νέες τορπίλες, με τις γερμανικές και γαλλικές να έχουν πλεονέκτημα, η ώρα μέχρι να αποκτηθούν και να φορτωθούν στους «σιωπηλούς κυνηγούς» φαίνεται ότι ακόμα αργεί. Αφού και ο σχετικός απαραίτητος διαγωνισμός καθυστερεί και τα χρήματα υπολογίζονται περίπου στα 100 εκατ. ευρώ- είναι αμφίβολο αν είναι άμεσα διαθέσιμα.</b>
      </p>
    </article>
  </body>
</html>