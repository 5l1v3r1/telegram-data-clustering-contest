<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/sport/hazai-sport/onkritikusan-ertekeltek-a-magyar-valogatott-tagjai-2041740/"/>
    <meta property="og:site_name" content="SZOLJON"/>
    <meta property="article:published_time" content="2019-11-20T07:54:00+00:00"/>
    <meta property="og:title" content="Önkritikusan értékeltek a magyar válogatott tagjai"/>
    <meta property="og:description" content="Az egyenes ági kijutás elúszott, de pótselejtezőn még javíthatunk."/>
  </head>
  <body>
    <article>
      <h6 class="kicker">WALES-MAGYAR</h6>
      <h1>Önkritikusan értékeltek a magyar válogatott tagjai</h1>
      <address>
        <time datetime="2019-11-20T07:54:00+00:00">20 Nov 2019, 07:54</time>
      </address>
      <h4>Az egyenes ági kijutás elúszott, de pótselejtezőn még javíthatunk.</h4>
      <p>„Semmit nem valósítottunk meg abból, amit elterveztünk.</p>
      <blockquote>Pontatlanul játszottunk és elvesztettük a párharcokat. Öt pontos passzunk nem volt, minden támadásba belehibáztunk, nem tudtunk végigvinni egy normális akciót”</blockquote>
      <p>– fogalmazott Sallai Roland.</p>
      <blockquote>„Öt-tízméteres passzokat nem sikerült végrehajtani, így nem lehet nyerni, pedig a walesiek nem estek nekünk”</blockquote>
      <p>– mondta Lang Ádám, aki viszont kiemelte, nem kell a múlton rágódni, előre kell nézni, fejlődni és felkészülni a márciusi pótvizsgára, mert négy éve már megcsinálták, hogy pótselejtezőről kijutottak. „Miért ne sikerülhetne megint?” – tette fel a kérdést.</p>
      <p>Pátkai Máté szerint az első félidőben ugyan nem játszott bátortalanul a válogatott, ennek ellenére a támadójáték nem működött, annak hatékonyságát növelni kell a jövőben, mert nagyon kevés helyzetet sikerült kidolgozni.</p>
      <blockquote>„Nagy lehetőséget szalasztottunk el, amit még meg kell emészteni. Egyelőre nem gondolok a pótselejtezőre”</blockquote>
      <p>– jelentette ki Kovács István, aki úgy vélte, az egész sorozatot tekintve a hazai pályán Szlovákiától elszenvedett 2-1-es vereségen úszott el az Eb-részvétel kiharcolása. A MOL Fehérvár középpályása az elvesztett párharcokban látta a mostani kudarc okát.</p>
      <p>Baráth Botond úgy vélekedett, hogy nem kezdtek rosszul, Wales azonban az első helyzetét kihasználta, támadásban pedig nem sikerült átjátszani az ellenfelet, így egyetlen helyzetet leszámítva esély sem volt az egyenlítésre. A kansasi védő úgy fogalmazott, ez volt az A terv, de maradt a B, most már arra kell koncentrálni, valahogy „be kell húzni” a pótselejtező két mérkőzését, bárki is lesz az ellenfél.</p>
      <hr/>
      <p>A magyarok a 2-0-s vereséggel csoportjuk negyedik helyén végeztek a kijutott horvátok és walesiek, valamint a szlovákok mögött. Marco Rossi szövetségi kapitány csapatának első pótselejtezős ellenfele a pénteki sorsoláson derül ki, de az biztos, hogy a meccset idegenben kell megvívnia a magyar válogatottnak.</p>
      <hr/>
      <p>Forrás: MTI</p>
      <p>
        <i>Borítókép: a magyar csapat letört tagjai a walesi gól után a Wales – Magyarország labdarúgó Európa-bajnoki selejtezőmérkőzésen a cardiffi városi stadionban 2019. november 19-én</i>
      </p>
    </article>
  </body>
</html>