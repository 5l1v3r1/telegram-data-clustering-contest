<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.arimnews.co.il/news/30204"/>
    <meta property="og:site_name" content="ערים"/>
    <meta property="article:published_time" content="2019-11-20T07:15:38+00:00"/>
    <meta property="og:title" content="רועי שרעבי מתנצל בפני מתן דיל אחרי שוועדת הביקורת בעיריית רחובות קבעה כי לא היה דופי בהתנהלותו בזמן שהיה סגן ראש עיר"/>
    <meta property="og:description" content="האשמת השווא וההתנצלות: אחרי שוועדת הביקורת בעיריית רחובות קבעה כי לא נפל כל דופי בהתנהלות של מתן דיל באשר לקשר משפחתי שלו עם ספק שעבד מול העירייה, חבר המועצה רועי שרעבי, שהעלה את הטענות, מתנצל ואומר ל&quot;ערים&quot;: &quot;אני שמח שלאחר בדיקה של היועצת המשפטית ומבקר העירייה לא נמצא רבב בהתנהלותו של מתן דיל וניכר שמדובר באדם ישר וערכי&quot;. דיל: &quot;אני שמח על הדברים של רועי וכמובן שאין לי טינה אישית. אנחנו מסתכלים קדימה&quot;"/>
  </head>
  <body>
    <article>
      <h1>רועי שרעבי מתנצל בפני מתן דיל אחרי שוועדת הביקורת בעיריית רחובות קבעה כי לא היה דופי בהתנהלותו בזמן שהיה סגן ראש עיר</h1>
      <h2>האשמת השווא וההתנצלות: אחרי שוועדת הביקורת בעיריית רחובות קבעה כי לא נפל כל דופי בהתנהלות של מתן דיל באשר לקשר משפחתי שלו עם ספק שעבד מול העירייה, חבר המועצה רועי שרעבי, שהעלה את הטענות, מתנצל ואומר ל"ערים": "אני שמח שלאחר בדיקה של היועצת המשפטית ומבקר העירייה לא נמצא רבב בהתנהלותו של מתן דיל וניכר שמדובר באדם ישר וערכי". דיל: "אני שמח על הדברים של רועי וכמובן שאין לי טינה אישית. אנחנו מסתכלים קדימה"</h2>
      <address><time datetime="2019-11-20T07:15:38+00:00">20 Nov 2019, 07:15</time> by <a rel="author">ארז שרווינטר</a></address>
      <p>בחודש יולי האחרון חבר מועצת רחובות, רועי שרעבי, העביר למבקר העירייה נפתלי אקרמן מכתב ובו <u><a href="https://www.arimnews.co.il/news/26730">בקשה לפסול מניהול ועדת הביקורת את חבר האופוזיציה מתן דיל</a></u> המשמש כיו"ר הוועדה. את בקשתו הסביר שרעבי בכך שיש חשש לניגוד עניינים, לכאורה, של דיל בזמן היותו סגן ראש העיר, באשר לקשר משפחתי עם ספק שעבד מול העירייה.</p>
      <p>מתן דיל, שהכחיש את כל טענותיו של שרעבי ואף איים לתבוע אותו דיבה, העלה את הנושא לדיון בוועדת הביקורת, על מנת לסיים את הפרשה אחת ולתמיד.</p>
      <p>לאחר שחברי הוועדה שאלו שאלות ולאחר שלמדו את הדו"ח שהופק על ידי מבקר העירייה, הם קבעו שלא נפל כל דופי חוקי במעשיו של דיל, וכי לא דבק בו כל רבב.</p>
      <p>דיל, שהזכיר כי זה מה שאמר מלכתחילה, שהכל יסתיים כעורבא פרח, אמר ל"ערים": "כל ההאשמות חסרות השחר התבררו כהאשמות שווא. פקודת העיריות קובעת בצורה שאינה משתמעת לשני פנים שאין חובת דיווח על קרובים שאינם מדרגה ראשונה (סעיף 122 לפקודה). יותר מכך, ורק כדי לסבר את האוזן ושהאמת אכן תצא לאור, חמי התחיל לעבוד כספק של העיריה 12 שנים לפני שהתחלתי לכהן כסגן ראש העיר, איפשהו כשהתגייסתי לצה"ל. למרות זאת, אני אומר בצורה ברורה שכנבחרי ציבור מוטלת עלינו חובה לפעול ולהסיר כל עננה גם כשאין חובה פורמלית. לכן בנושא הזה, למעלה מן הצורך החוקי, דאגתי להפיג כל חשש לניגוד עניינים. לא השתתפתי בשום דיון שקשור במישרין ו/או בעקיפין לנגרות והאחריות לתחזוקת המבנים והנגרות הועברה לסגן ראש עיר ומחזיק תיק החינוך. בנוסף דיווחתי בפועל לראש העיר שהוא בעל הסמכות ולכל מנהלי האגפים הרלוונטיים.</p>
      <p>"כיו"ר האופוזיציה וועדת הביקורת, תפקידי בין היתר לוודא שעיריית רחובות פועלת על פי החוק. זה גורם להרבה מאוד לחץ. מסתבר שיש מי שהדבר קשה לו מדי ולצערי כנראה ימשיך וינסה להצר את צעדיי. הוא לא יצליח. חברים ותושבים שיקרים לי כל כך, אני מתחייב לכם שאמשיך לפעול למענכם ללא מורא, באהבה ענקית ובניקיון כפיים. בזה אין הנחות".</p>
      <p>חבר המועצה רועי שרעבי הגיב ל"ערים" וציין: "תפקידנו כנבחרי ציבור לבדוק ולבחון את ההתנהלות התקינה של כל חברי המועצה ובעלי התפקידים בעירייה. אני מתנצל בפני מתן דיל ושמח שלאחר בדיקה של היועצת המשפטית ומבקר העירייה לא נמצא רבב בהתנהלותו וניכר שמדובר באדם ישר וערכי. עם זאת, בדוח עלה שיש לשנות נהלים ועלינו לאמץ אותם ולהפיק לקחים. אמשיך לשרת נאמנה את הציבור, לשמש כשומר סף ולקדם תוכניות ופרויקטים למען הציבור".</p>
      <p>לאחר ששמע על התנצלותו של שרעבי, אמר דיל: "אני שמח על הדברים של רועי. כמובן שאין לי טינה אישית, אנחנו מסתכלים קדימה וכולנו משתדלים לעשות ככל שבידנו למען הציבור".</p>
    </article>
  </body>
</html>