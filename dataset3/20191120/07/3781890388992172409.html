<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/742654"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T07:47:00+00:00"/>
    <meta property="og:title" content="&quot;นิชิโนะ&quot;ขอเคลียร์ทีมงานไทย ไปทำอะไรให้&quot;ปาร์ค&quot;ฟิวส์ขาด"/>
    <meta property="og:description" content="'นิชิโนะ' เผยสนิทสนมกลมเกลียวโค้ชปาร์ค ไม่รู้โมโหอะไรหลังจบเกม ขอไปสอบสวนทีมงานก่อนว่าทำอะไรไม่เหมาะสม เตรียมปรับโหมดสู้ซีเกมส์เต็มตัว ยืนยันไม่ได้เปลี่ยนตัวช้า นักเตะในสนามเล่นดีอยู่แล้ว"/>
  </head>
  <body>
    <article>
      <h1>"นิชิโนะ"ขอเคลียร์ทีมงานไทย ไปทำอะไรให้"ปาร์ค"ฟิวส์ขาด</h1>
      <address>
        <time datetime="2019-11-20T07:47:00+00:00">20 Nov 2019, 07:47</time>
      </address>
      <p>
        <b>"นิชิโนะ" เผยสนิทสนมกลมเกลียวโค้ชปาร์ค ไม่รู้โมโหอะไรหลังจบเกม ขอไปสอบสวนทีมงานก่อนว่าทำอะไรไม่เหมาะสม เตรียมปรับโหมดสู้ซีเกมส์เต็มตัว ยืนยันไม่ได้เปลี่ยนตัวช้า นักเตะในสนามเล่นดีอยู่แล้ว</b>
      </p>
      <p>ความเคลื่อนไหว "ช้างศึก" ทีมฟุตบอลชาติไทย หลังบุกเสมอ "ดาวทอง" เวียดนาม 0-0 ในฟุตบอลโลก 2022 รอบคัดเลือก โซนเอเชีย กลุ่ม G นัดที่ 5 เมื่อ 19 พ.ย. ที่มีดิงห์สเตเดียม  ขณะที่อีกคู่ มาเลเซีย  ชนะ อินโดนีเซีย 2-0 ทำให้สถานการณ์กลุ่มนี้ เวียดนาม 5 นัด 11 แต้ม ยังนำจ่าฝูง ตามด้วย มาเลเซีย 9 แต้ม, ไทย 8 แต้ม, ยูเออี 4 นัด 6 แต้ม และ อินโดนีเซีย ไม่มีแต้ม<br/><br/>นัดต่อไป เตะปีหน้า 26 มี.ค. ไทย เปิดบ้านพบ อินโดนีเซีย, ยูเออี พบ มาเลเซีย และ 31 มี.ค. มาเลเซีย พบ เวียดนาม, อินโดนีเซีย พบ ยูเออี<br/><br/>ขณะเดียวกัน เมื่อ 20 พ.ย. ทีมชาติไทย ได้เดินทางกลับถึงท่าอากาศยานนานาชาติสุวรรณภูมิ นิชิโนะ กล่าวว่า รูปเกมทั้ง 2 นัดไม่ใช่ว่าสู้ไม่ได้ เพียงแต่บางจังหวะทำได้ไม่สุดเอง เช่นนำก่อนแล้วรักษาสกอร์ไม่ได้ หรือมีโอกาสจะขึ้นนำแต่ทำไม่ได้ ตนต้องกลับไปทำการบ้านเพื่อยกระดับทีมชาติ แต่ในส่วนนักบอล ทุกคนทำหน้าที่สมบูรณ์แล้ว<br/><br/>ผู้สื่อข่าวถามถึงเรื่องการเปลี่ยนตัวใน 2 เกมล่าสุด(แพ้มาเลเซีย 1-2, เสมอ เวียดนาม 0-0) ที่เกิดขึ้นช่วงท้ายเกม ว่าช้าไปหรือไม่ นิชิโนะ ตอบว่า ยังไม่ได้ย้อนดูรายละเอียด แต่ความรู้สึกของตัวเองในสนามตอนนั้นไม่คิดว่าช้าไป เพราะว่านักเตะในสนามนั้นกำลังทำผลงานได้ดีอยู่แล้ว แน่นอนว่าผลที่ออกมามันก็ไม่แปลกที่แฟนบอลจะบอกว่าเปลี่ยนตัวช้าไป<br/><br/>ส่วนกรณีที่หลังเกม ปาร์คฮังซอ กระทบกระทั่งสตาฟฟ์โค้ชไทยนั้น นิชิโนะ กล่าวว่า ส่วนตัวแล้วสนิทกับโค้ชปาร์คตั้งแต่สมัยที่เกาหลีใต้แข่งกับญี่ปุ่น เวลาเจอกันก็ทักทาย กอดกันตลอด หลังเกมที่ผ่านมาก็เดินไปจับมือกอดคอกันปกติ แต่ยังไม่ได้รับข้อมูลว่าเกิดอะไรขึ้นทำให้โค้ชปาร์คไม่พอใจขนาดนั้น ซึ่งคงต้องไปสอบสวนกันว่าฝ่ายไทยทำอะไรที่ไม่เหมาะสมหรือไม่<br/><br/>เมื่อผู้สื่อข่าวสอบถามว่า ผลงาน 2 เกมที่ผ่านมาของชุดใหญ่ จะทำให้ส่งผลกดดันต่อการคุมทีมซีเกมส์ ครั้งที่ 30 ที่จะประเดิมสนามพบ อินโดนีเซีย วันที่ 26 พ.ย. หรือไม่ กุนซือซามูไร บอกว่า โลกของการแข่งขันย่อมมีผลแพ้ชนะเสมอ สิ่งสำคัญคือจะเปลี่ยนความรู้สึกการโฟกัสเรื่องหนึ่งไปอีกเรื่องหนึ่งอย่างไร ทีมชุดใหญ่มันก็มีเรื่องที่ต้องไปทบทวน รวมถึงภาพรวมของฟุตบอลไทยทั้งหมด แต่ตอนนี้จะรีบเปลี่ยนโหมดของตัวเองไปโฟกัสกับทีมชุดซีเกมส์ให้เร็วที่สุด.<br/><br/><b><i>(รูปจากเพจช้างศึก)</i></b><br/><br/> </p>
    </article>
  </body>
</html>