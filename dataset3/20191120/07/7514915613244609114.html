<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://budas.lt/uab-zemaitijos-leidyba/aktualijos/35251-prezidentas-lankys-karius-pabrades-poligone"/>
    <meta property="og:site_name" content="budas.lt"/>
    <meta property="article:published_time" content="2019-11-20T07:05:50+00:00"/>
    <meta property="og:title" content="Prezidentas lankys karius Pabradės poligone"/>
    <meta property="og:description" content="Prezidentas Gitanas Nausėda trečiadienį vyks į Švenčionių rajone įsikūrusį Pabradės poligoną, kur susitiks su Lietuvos ir sąjungininkų kariais."/>
  </head>
  <body>
    <article>
      <h1>Prezidentas lankys karius Pabradės poligone</h1>
      <address><time datetime="2019-11-20T07:05:50+00:00">20 Nov 2019, 07:05</time> by <a rel="author">Saulius Jakučionis</a></address>
      <figure>
        <img src="http://budas.lt/images/lapkritis/karius.jpg"/>
      </figure>
      <p>Prezidentas Gitanas Nausėda trečiadienį vyks į Švenčionių rajone įsikūrusį Pabradės poligoną, kur susitiks su Lietuvos ir sąjungininkų kariais.</p>
      <p>Šalies vadovas lankys Lietuvos brigados „Geležinis Vilkas“, tarptautiniame NATO batalione tarnaujančius Vokietijos ir Lietuvoje laikinai dislokuoto JAV bataliono stovyklos karius.</p>
      <p>G. Nausėda susipažins su praėjusią savaitę pasibaigusiomis tarptautinėmis pratybomis, jose dalyvavo apie 3 tūkst. karių ir beveik tūkstantis karinės technikos vienetų.</p>
      <p>Jis taip pat aplankys Generolo Romualdo Giedraičio artilerijos bataliono baterijos šaudymo pozicijas ir apžiūrės, kaip kariai treniruojasi teikti artilerijos paramą, atlikdami kovinius šūvius. Per pratybas buvo naudojamos neseniai iš Vokietijos įsigytos haubicos „PzH 2000“.</p>
      <p>Prezidentas susipažins su treniruočių komplekso „Mūšis mieste“ infrastruktūra. Jį sudaro 26 statiniai.</p>
      <p>Liepą pareigas pradėjęs eiti G. Nausėda jau lankė karius Jonavos rajone esančioje Rukloje.</p>
      <footer>Vilnius, lapkričio 20 d. (BNS).</footer>
      <footer>
        <b>
          <i>Naujienų agentūros BNS informaciją atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo draudžiama.</i>
        </b>
      </footer>
    </article>
  </body>
</html>