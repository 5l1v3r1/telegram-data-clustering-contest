<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742639"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T07:30:00+00:00"/>
    <meta property="og:title" content="เร่งล่าผู้ต้องหาคดียาเสพติด ทำทีขอเข้าห้องน้ำก่อนปีนหนี"/>
    <meta property="og:description" content="ตำรวจเร่งล่าตัวผู้ต้องหาคดียาเสพติด หลังทำทีขอเข้าห้องน้ำ สภ.เชิงทะเล ก่อนปีนหลบหนีลอยนวล แต่สุดท้ายไม่รอดถูกพ่อตัวเองพาเข้ามอบตัวหลังหลบหนีกลับบ้าน"/>
  </head>
  <body>
    <article>
      <h1>เร่งล่าผู้ต้องหาคดียาเสพติด ทำทีขอเข้าห้องน้ำก่อนปีนหนี</h1>
      <address>
        <time datetime="2019-11-20T07:30:00+00:00">20 Nov 2019, 07:30</time>
      </address>
      <p>
        <b>ตำรวจเร่งล่าตัวผู้ต้องหาคดียาเสพติด หลังทำทีขอเข้าห้องน้ำ สภ.เชิงทะเล ก่อนปีนหลบหนีลอยนวล แต่สุดท้ายไม่รอดถูกพ่อตัวเองพาเข้ามอบตัวหลังหลบหนีกลับบ้าน</b>
      </p>
      <p>เมื่อวันที่ 20 พ.ย. รายงานข่าวแจ้งว่า มีผู้ต้องหาในคดียาเสพติดหลบหนีจาก สภ.เชิงทะเล อ.ถลาง จ.ภูเก็ต เมื่อช่วงเช้าที่ผ่านมา ผู้สื่อข่าวได้สอบถามไปยัง พ.ต.อ.อกนิษฐ์ ด่านพิทักษ์ศาสตร์ ผกก.สภ.เชิงทะเล เจ้าของพื้นที่เกิดเหตุ ทราบว่า เหตุการณ์ดังกล่าวเกิดขึ้นจริง โดยผู้ต้องหารายนี้ ชื่อ นายธรรมวุฒิ ปะหนัน อายุ 24 ปี ชาว ต.เชิงทะเล ถูกจับกุมในคดีครอบครองยาเสพติด ได้หลบหนีออกจาก สภ.เชิงทะเลในช่วงเช้าของวันนี้<br/><br/>ทั้งนี้ ก่อนเกิดเหตุพนักงานสอบสวน สภ.เชิงทะเล ได้เบิกตัว นายธรรมวุฒิ จากห้องขัง เพื่อมาทำสอบปากคำเพิ่ม แต่ระหว่างที่ควบคุมตัวมาที่โต๊ะทำงาน นายธรรมวุฒิ ได้ขอเข้าห้องน้ำ ทางพนักงานสอบสวนจึงอนุญาตให้เข้าห้องน้ำตามปกติ ต่อมา พบว่าได้แอบปีนออกทางหลังห้องน้ำ แล้วเดินหลบหนีไปทางด้านข้างโรงพัก โดยกล้องวงจรปิดสามารถบันทึกภาพเอาไว้ได้ ซึ่งผู้ต้องหาสวมเสื้อยืดแขนสั้นสีดำ สวมกางเกงสีดำ <br/> <br/>สำหรับ นายธรรมวุฒิ ถูกจับกุมได้ในขณะที่ตำรวจสายตรวจ สภ.เชิงทะเล ตั้งจุดตรวจจุดสกัดในพื้นที่ ต.เชิงทะเล และสามารถตรวจค้นพบยาไอซ์ 0.5 กรัมจึงนำตัวส่งพนักงานสอบสวน  ขณะนี้ทางเจ้าหน้าที่ตำรวจได้เร่งประสานญาติผู้ต้องหา ให้นำมามอบตัว และทางเจ้าหน้าที่ชุดสืบสวนได้ลงพื้นที่ตามหา และตรวจสอบกล้องวงจรปิด ว่าผู้หาหลบหนีไปทางใด  ทั้งนี้หากประชาชนเห็นผู้ต้องหาอยู่ที่ไหน สามารถแจ้งมาได้ที่ พ.ต.อ.อกนิษฐ์ หมายเลขโทรศัพท์ 081-5351922<br/><br/>ผู้สื่อข่าวรายงานเพิ่มเติมว่า ภายหลังจากนายธรรมวุฒิได้หลบหนีเจ้าหน้าที่ตำรวจ พบว่าแอบกลับไปอยู่บ้านพ่อของตัวเอง โดยในช่วงบ่ายทางพ่อของผู้ต้องหา ก็ได้นำตัวบุตรชายกลับมามอบตัวต่อเจ้าหน้าที่ตำรวจแล้ว</p>
    </article>
  </body>
</html>