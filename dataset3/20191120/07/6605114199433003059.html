<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/egyperces/nehany-bogar-igazi-kis-mestertolvaj-volt-2041716/"/>
    <meta property="og:site_name" content="SZOLJON"/>
    <meta property="article:published_time" content="2019-11-20T07:09:00+00:00"/>
    <meta property="og:title" content="Néhány bogár igazi kis mestertolvaj volt"/>
    <meta property="og:description" content="Persze nem autót vagy bringát csentek szívesen."/>
  </head>
  <body>
    <article>
      <h6 class="kicker">BIOLÓGIA</h6>
      <h1>Néhány bogár igazi kis mestertolvaj volt</h1>
      <address>
        <time datetime="2019-11-20T07:09:00+00:00">20 Nov 2019, 07:09</time>
      </address>
      <h4>Lopott gének tették a bogarakat az állatok legváltozatosabb csoportjává.</h4>
      <p>A repülő, ásó, kúszó, mászó bogarak rendkívüli sokszínűségüket és elterjedésüket nagyrészt génjeiknek köszönhetik, melyeket egykor mikrobáktól „loptak” – írja egy nemzetközi kutatócsoport.</p>
      <p>A gének tették lehetővé, hogy növényi részeket emészthessenek meg, ezáltal szélesítsék a táplálékspektrumukat – írták a tudósok az amerikai tudományos akadémia lapjának (PNAS) aktuális számában megjelent tanulmányukban.</p>
      <p>Duane McKenna, az amerikai Tennessee államban lévő Memphisi Egyetem kutatója vezetésével a tudósok több száz bogárfaj ezernyi génjét hasonlították össze. A szakértők emellett a legújabb eredmények szerint korrigálták a legsokszínűbb állatcsoport több mint 400 ezer faja családfájának néhány hibásan felrajzolt ágát.</p>
      <p>A világon minden negyedik állat bogár (Coleoptera), eredetüket a karbon földtörténeti korszakba, mintegy 327 millió évvel ezelőttre helyezték. Emellett magyarázatot találtak arra, miért van belőlük olyan sok.</p>
      <p>A bogarak törzsfejlődésük során legalább kétszer fogadták magukba olyan baktériumok és gombák génjeit – ez az úgynevezett horizontális géntranszfer -, melyek áldozatként vagy partnerként (szimbiótaként) az emésztőrendszerükben voltak. Ezek a gének biztosították a növényi sejtfalrészeket (cellulózt, hemicellulózt és pektint) felbontó enzimeket.</p>
      <p>Ez a Föld legbőségesebb szénhidrátforrásaihoz biztosított hozzáférést a bogaraknak – vélik a szakértők.</p>
      <p>Ennek köszönhetően a mezozoikumban – a földtörténeti középidőben, amikor a dinoszauruszok voltak a Föld uralkodó életformái – rendkívül sok növényevő bogárfaj jött létre, melyek a legkülönbözőbb életterekhez alkalmazkodtak és a táplálékukká tették a növényi részeket. Egyes fajok például arra specializálódtak, hogy leveleket egyenek, mások a fát fúrják.</p>
      <p>A ma élő bogarak csaknem fele abból a sokféleségből származik, mely már a jura földtörténeti korszakban kialakult. Ráadásul a bogarak hosszú evolúciós története során eddig csak nagyon kevés faj halt ki – írták a kutatók.</p>
      <p>
        <i>Borítókép: illusztráció</i>
      </p>
    </article>
  </body>
</html>