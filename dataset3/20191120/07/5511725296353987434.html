<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/izklaide/popmuzika/jaunas-dziesmas/jauna-dziedataja-kato-piedava-singlu-tu-sit-ara-man-korkus.d?id=51652281"/>
    <meta property="og:site_name" content="DELFI"/>
    <meta property="article:published_time" content="2019-11-20T07:47:19+00:00"/>
    <meta property="og:title" content="Jaunā dziedātāja Katō piedāvā singlu 'Tu sit ārā man korķus' "/>
    <meta property="og:description" content="Trešdien, 20. novembrī, plašākas sabiedrības novērtējumam tiek sniegts jaunās dziedātājas Katō debijas EP jeb mini albums &quot;Ko mani putni ēd&quot;. Tāpat arī šajā dienā tiek publiskots albuma ceturtais singls ar nosaukumu &quot;Tu sit ārā man korķus&quot;."/>
  </head>
  <body>
    <article>
      <h1>Jaunā dziedātāja Katō piedāvā singlu 'Tu sit ārā man korķus' </h1>
      <address><time datetime="2019-11-20T07:47:19+00:00">20 Nov 2019, 07:47</time> by <a rel="author">DELFI Izklaide</a></address>
      <p>
        <b>Trešdien, 20. novembrī, plašākas sabiedrības novērtējumam tiek sniegts jaunās dziedātājas Katō debijas EP jeb mini albums "Ko mani putni ēd". Tāpat arī šajā dienā tiek publiskots albuma ceturtais singls ar nosaukumu "Tu sit ārā man korķus".</b>
      </p>
      <p>Kā "Delfi Izklaidi" informē dziedātājas pārstāvji, "mazalbumā" ir iekļautas sešas dziesmas – kā singli jau izdotie skaņdarbi "Es gāju par tālu", "Ko mani putni ēd" un "Pilns mēness", kā arī trīs vēl nedzirdētas kompozīcijas: "Tu sit ārā man korķus", kura kā singls tiek izdota līdz ar EP iznākšanu, "Man vairs nav bail" un grupas "Raadio" savulaik izdotās dziesmas "Automāts" kaverversija.</p>
      <p>"Albuma stāsta pamatā ir divu cilvēku attiecību, jeb "iemīlēšanās" sākumā – "rozā briļļu" periodā. Pirms viss vēl nostabilizējies, vēl nav īsti atklājušās patiesās jūtas, ir tikai nojausma par to, ko otrs cilvēks domā. Tajā laikā viss krāsojas tikai ļoti gaišās, vai pavisam tumšās krāsās. Veselais saprāts nespēj līdz galam pieslēgties. Lai nu kā, man šķiet, maģiski, ka pasaulē ir iekārtots tā, ka cilvēki viens otram spēj radīt neprātīgu emociju virpuļus. Tikai paskatoties vienam uz otru, šķiet, ka sākam lidot desmit centimetru virs zemes," par albumu stāsta pati Katō.</p>
      <p>Savukārt par dziesmu "Tu sit ārā man korķus" mūziķe saka: "Simpātijas, kad, šķiet, ka vēderā lidinās tauriņi – tu nespēj ne ēst, ne gulēt, staigā kā apdullis un prātā ir tikai viņš vai viņa, mēs dzīves laikā paspējam izjust salīdzinoši retāk, kā citas emocijas. Iemīloties, viss pārējais kādu brīdi šķiet mazsvarīgs, jo cilvēks ir patiesi laimīgs. Novēlu katram atrast tādu "otru pusīti", kura "sit ārā korķus"."</p>
      <p>"Iemīlēšanās stāvoklī darot ikdienišķas lietas, cilvēks mēdz aizsapņoties, "uzkārties" un aizmirst, ko vispār grasījās darīt. Videoklipā tiek izspēlēti šādi momenti ar stilizētām situācijām, kurās ierastās darbības transformējas par kaut ko absurdu un rotaļīgu, tādējādi paspilgtinot iekšējās sajūtas, kas traucē funkcionālām un racionālām darbībām," par videoklipu stāsta videoklipa režisore un mākslas vadītāja Zane Priede.</p>
      <figure>
        <iframe src="https://www.youtube.com/embed/vaKQ2oIaGQM" width="560" height="315" data-service="Youtube" scrolling="no"/>
      </figure>
      <related>
        <h4>Lasi vēl</h4>
        <a href="https://www.delfi.lv/izklaide/popmuzika/jaunas-dziesmas/noklausies-bermudu-divsturis-izdod-patriotisku-hitu-sarkanbaltsarkanais.d?id=51634409"/>
        <a href="https://www.delfi.lv/izklaide/popmuzika/melomanija/noskaidrota-2018-gada-vertigaka-dziesma.d?id=50815355"/>
        <a href="https://www.delfi.lv/izklaide/dzivesstils/stils/pavasara-popmuzikas-perles-himna-sievietem-puzikova-atgriesanas-dimitera-veltijums-kivicam.d?id=50951451"/>
      </related>
    </article>
  </body>
</html>