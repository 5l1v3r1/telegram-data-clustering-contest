<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/20/brutalis-kutyatamadas-vegzett-egy-terhes-novel"/>
    <meta property="og:site_name" content="infostart"/>
    <meta property="article:published_time" content="2019-11-20T07:19:24+00:00"/>
    <meta property="og:title" content="Brutális kutyatámadás végzett egy terhes nővel"/>
    <meta property="og:description" content="Kutyaharapásokba halt bele egy 29 éves nő a franciaországi Villers-Cotterets közelében."/>
  </head>
  <body>
    <article>
      <h1>Brutális kutyatámadás végzett egy terhes nővel</h1>
      <address><time datetime="2019-11-20T07:19:24+00:00">20 Nov 2019, 07:19</time> by <a rel="author">Infostart / MTI</a></address>
      <h3>Kutyaharapásokba halt bele egy 29 éves nő a franciaországi Villers-Cotterets közelében.</h3>
      <p>"Halálát a végtagjait, a törzsét és a fejét ért kutyaharapások okozták" - idézte a BBC Frédéric Trinh ügyészt.</p>
      <p>A baleset szombat délután történt, a területen állítólag kutyákkal vadásztak.</p>
      <p>Jelenleg 93 kutyán végeznek teszteket, hogy megállapítsák, melyek vettek részt a támadásban. A vizsgált állatok között szerepel az áldozat öt kutyája is.</p>
      <blockquote>A rendőrség emberölés miatt indított nyomozást.</blockquote>
      <p>A helyi ügyészség szerint az áldozat telefonon hívta a férjét, akinek elmondta, hogy egy kutyafalka készül rátámadni. A férj később a kutyaugatást követve talált rá a holttestre.</p>
      <p>A Le Courrier Picard helyi lap szerint a környéken kutyafalkával szarvasra vadásztak. A L'express.fr úgy tudja, a nő a közeli Saint-Pierre-Aigle-ben lakott, és a kutyáit sétáltatta szombat délután az erdőben.</p>
      <p>A francia vadászszövetség közleményében azt írta, semmi sem bizonyítja, hogy "vadászkutyák okozták a nő halálát".</p>
    </article>
  </body>
</html>