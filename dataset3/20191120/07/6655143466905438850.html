<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/massa-carrara/cronaca/rapinatrice-ferisce-pensionata-inseguita-dai-parenti-e-catturata-1.4896081"/>
    <meta property="og:site_name" content="La Nazione"/>
    <meta property="article:published_time" content="2019-11-20T07:10:00+00:00"/>
    <meta property="og:title" content="Rapinatrice ferisce pensionata. Inseguita dai parenti e catturata"/>
    <meta property="og:description" content="Il fatto è accaduto a Marina di Massa. Ora la malvivente è agli arresti"/>
  </head>
  <body>
    <article>
      <h1>Rapinatrice ferisce pensionata. Inseguita dai parenti e catturata</h1>
      <h2>Il fatto è accaduto a Marina di Massa. Ora la malvivente è agli arresti</h2>
      <address><time datetime="2019-11-20T07:10:00+00:00">20 Nov 2019, 07:10</time> by <a rel="author">ANDREA LUPARIA</a></address>
      <p>Massa, 20 novembre 2019 - Hanno consegnato la rapinatrice alla Polizia sotto gli occhi di tutti, dopo averla<b> rincorsa, bloccata e immobilizzata.</b> E’ una storia a lieto fine, quindi, quella che diversi spettatori casuali hanno visto ieri pomeriggio a Marina di Massa. Tuttavia le fasi iniziali testimoniano una recrudescenza della criminalità con punte di brutalità che qui in zone non si erano ancora registrate. Ma vediamo i fatti.</p>
      <p><b>Siamo</b> a metà pomeriggio e non è ancora buio. Una pensionata sente suonare alla porta di casa e apre. E’ tranquilla perché, a sorpresa, ha in casa anche figli e parenti che sono venuti a trovarla. Quindi è in ottima compagnia, non è sola. Ma è comunque prudente e non spalanca del tutto il portone. Sul pianerottolo si trova davanti una perfetta sconosciuta. Non riesce nemmeno a domandare chi è. L’altra, vedendo l’ingresso bloccato fisicamente dalla padrona di casa, impugna uno spray (forse al peperoncino) e gli spruzza una sostanza urticante sul volto. Mentre la poveretta si mette a gridare dal dolore, lei la spinge da parte ed entra. Per fortuna non va molto distante. Alle urla della povera pensionata, i parenti escono dalla camera dove si trovavano a parlare e si precipitano all’ingresso. Qui vedono una sconosciuta che sta avanzando e l’anziana padrona di casa piegata in due, con le mani sul volto, che urla dal dolore e piange.</p>
      <p><b>La malvivente</b> capisce che la sorpresa non è riuscita perché c’era già qualcuno in casa, fa dietro front e si mette a correre verso la strada. Ma ha fatto male i calcoli. Mentre le donne presenti in casa aiutano la povera pensionata e chiamano i soccorsi, gli uomini si mettono a correre dietro la fuggiasca. Lei corre veloce e cerca scampo. Forse qualcuno la sta aspettando in auto oppure in moto, ma non riesce a raggiungere l’eventuale complice. La rabbia per quello che hanno visto ha messo le classiche “ali ai piedi“ degli inseguitori che la raggiungono e la fermano. Lei cerca di divincolarsi, di colpire gli avversari ma loro la immobilizzano. Intanto in lontananza si sentono le sirene della Volante della Polizia di Stato che sta giungendo a tutta velocità. Quando gli agenti arrivano, la donna viene loro subito consegnata. Ora è agli arresti per rapina.<br/>© RIPRODUZIONE RISERVATA</p>
      <p>© Riproduzione riservata</p>
    </article>
  </body>
</html>