<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/oradea/o-proaspata-mamica-murit-s-a-intors-medicul-familie-patit-tanara-1_5dd4db565163ec427136d871/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-20T07:18:47+00:00"/>
    <meta property="og:title" content="O proaspătă mămică a murit după ce s-a întors de la medicul de familie. Ce a păţit tânăra"/>
    <meta property="og:description" content="O tânără de 25 ani, din localitatea bihoreană Ţeţchea, proaspătă mămică, a murit marţi, la scurt timp după ce s-a întors de la medicul de familie. Procurorii au declanşat o anchetă în acest caz pentru ucidere din culpă."/>
  </head>
  <body>
    <article>
      <h1>O proaspătă mămică a murit după ce s-a întors de la medicul de familie. Ce a păţit tânăra</h1>
      <address><time datetime="2019-11-20T07:18:47+00:00">20 Nov 2019, 07:18</time> by <a rel="author">Laura Gal</a></address>
      <h4>O tânără de 25 ani, din localitatea bihoreană Ţeţchea, proaspătă mămică, a murit marţi, la scurt timp după ce s-a întors de la medicul de familie. Procurorii au declanşat o anchetă în acest caz pentru ucidere din culpă.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/oradea/un-pedofil-oradea-isi-racola-victimele-biserica-parintii-copiilor-refuzat-colaboreze-anchetatorii-motiv-fac-rusine-1_5dd1341a5163ec42711b66dd/index.html"/>
      </related>
      <p>Tânăra era în evidenţe ca suferindă de astm bronşic şi cu multiple alergii, iar în ultimele zile s-a simţit rău, acuzând senzaţii de sufocare, motiv pentru care, marţi, s-a prezentat la medicul de familie pentru o consultaţie.</p>
      <p>Potrivit unor surse medicale, doctorul ar fi diagnosticat-o cu o infecţie respiratorie şi i-a prescris un antibiotic şi un antiinflamator, după care a trimis-o acasă. La scurt timp după ce a ajuns la locuinţă, ea a intrat în stop cardio-respirator şi a murit, în ciuda eforturilor echipajului de urgenţă chemat în ajutor, care a încercat să o resusciteze mai bine de o oră.</p>
      <p>Mai multe echipaje de Poliţie s-au deplasat, încă de marţi seara, la locul tragediei, iar în urma verificărilor, procurorii au deschis un dosar penal pentru ucidere din culpă. </p>
      <p>Purtătorul de cuvânt al Parchetului de pe lângă Tribunalul Bihor, prim-procuror adjunct Maria Cotrău, susţine că primele verificări au indicat faptul că moartea tinerei mame a fost cauzată de o culpă medicală.</p>
      <p>"A fost o echipă de poliţişti la faţa locului, s-au făcut verificările care necesitau urgenţă, iar în caz s-a deschis un dosar penal pentru ucidere din culpă. Autopsia se va efectua în cursul zilei de mâine şi atunci se va şti exact cauza decesului. Ancheta va fi coordonată de un procuror al Parchetului de pe lângă Judecătoria Aleşd", a spus Cotrău. </p>
      <p>Conform surselor Adevarul.ro, medicul de familie i-ar fi prescris tinerei mămici un antibiotic, Amoxicilină, şi un antiinflamator, însă potrivit prospectului antibioticul nu este recomandat pacienţilor cu astm bronşic.</p>
      <p>Pe de altă parte, spun aceleaşi surse, nu s-a stabilit dacă femeia a apucat să îşi ia medicamentele, reţeta fiind găsită de poliţişti în poşeta victimei, aceste aspecte urmând să fie elucidate de ancheta desfăşurată de poliţişti, sub coordonarea procurorilor.</p>
      <p>Cert este că în urma tinerei a rămas un bebeluş în vârstă de doar o lună.</p>
      <hr/>
    </article>
  </body>
</html>