<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/secretari-emt-deixa-carrec-manera-immediata"/>
    <meta property="og:site_name" content="Diari La Veu"/>
    <meta property="article:published_time" content="2019-11-20T07:59:00+00:00"/>
    <meta property="og:title" content="El secretari de l'EMT deixa el càrrec després de la polèmica pels vincles amb el cunyat de Ribó"/>
    <meta property="og:description" content="L'eixida de l'assessor es produeix arran de la polèmica de la vinculació del seu bufet d'advocats amb el cunyat de l'alcalde de València, Joan Ribó"/>
  </head>
  <body>
    <article>
      <h1>El secretari de l'EMT deixa el càrrec després de la polèmica pels vincles amb el cunyat de Ribó</h1>
      <h2>L'empresa pública recorda que un informe dels serveis jurídics de l'Ajuntament van avalar la contractació de Martínez Tarín com a càrrec de lliure designació</h2>
      <address><time datetime="2019-11-20T07:59:00+00:00">20 Nov 2019, 07:59</time> by <a rel="author">M.H.</a></address>
      <p>VALÈNCIA. El secretari assessor de l'Empresa Municipal de Transport (EMT) de València, Salvador Martínez Tarín, ha comunicat la seua decisió personal de deixar el càrrec de manera immediata en l'empresa municipal. En un comunicat de l'EMT, s'informa que aquest dimecres al matí s'ha rebut la comunicació de la decisió del secretari assessor, Salvador Martínez Tarín. Ha sigut el president de l'entitat, Giuseppe Grezzi, qui ha informat la resta de consellers de l'empresa.<br/><br/>L'eixida de Martínez Tarín com a secretari assessor de l'EMT es produeix en plena polèmica per <a href="https://www.diarilaveu.com/ribo-contractacio-secretari-emt-no-veure-cunyat">la vinculació del seu bufet amb el despatx Abastos Abogados, relacionat amb el cunyat de l'alcalde de València, Joan Ribó</a>. Una vinculació que s'ha descobert poc després que l'empresa patira un frau de quatre milions d'euros que està sota investigació judicial.<br/><br/>L'empresa també recorda que els serveis jurídics de l'Ajuntament <a href="https://www.diarilaveu.com/informe-juridic-ajuntament-valencia-avala-contractacio-secretari-emt">van avalar la seua contractació com a càrrec de lliure designació</a>, en un informe que precisament havien demanat els partits de l'oposició.<br/><br/>En el comunicat, l'EMT agraeix el seu treball durant aquests quatre anys per a dur a terme la renovació i el canvi estructural de l'empresa, aconseguir el primer text del Conveni Col·lectiu, ampliar l'objecte social i assegurar la condició d'empresa pública municipal de manera indefinida, entre altres tasques.<br/><br/>"En definitiva, el seu treball ha sigut indispensable per a fer de l'EMT l'empresa capdavantera que és actualment", segons l'empresa pública. A més, assegura que ha realitzat la tasca amb la reducció dels costs econòmics per a l'empresa amb relació al període anterior del PP.<br/><br/>Precisament aquest dimecres al matí, Grezzi, també regidor de Mobilitat Sostenible a l'Ajuntament València, ha destacat <a href="https://www.diarilaveu.com/grezzi-qualifica-magnifica-gestio-secretari-emt">"la magnífica gestió" desenvolupada per Martínez Tarín</a> des del 2015, a qui va nomenar ell mateix "per la seua gran vàlua".</p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/ni-castello-ribera-ni-villanueva-castellon-consistori-inicia-tramits-nom-consens"/>
        <a href="https://www.diarilaveu.com/oposicio-carrega-ribo-grezzi-dimissio-secretari-emt-valencia"/>
        <a href="https://www.diarilaveu.com/apunt-estrena-parany-ficcio-produccio-propia-ambientada-valencia-capital-ii-republica"/>
        <a href="https://www.diarilaveu.com/direccio-presidencia-consellers-profundes-renovacions-afrontar-a-punt-imminentment"/>
        <a href="https://www.diarilaveu.com/psoe-arrabassa-alcaldia-palma-de-gandia-compromis-suport-del-pp"/>
      </related>
    </article>
  </body>
</html>