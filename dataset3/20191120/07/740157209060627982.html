<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/inwestycje/4-osoby-oskarzone-po-kontroli-abw,135243.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-20T07:50:00+00:00"/>
    <meta property="og:title" content="4 osoby oskarżone po kontroli ABW"/>
    <meta property="og:description" content="Po śledztwie prowadzonym przez wrocławski wydział zamiejscowy delegatury ABW w Poznaniu do wrocławskiego sądu trafił akt oskarżenia przeciw czterem osobom, które miały doprowadzić do szkód Skarbu Państwa na 22 mln zł ."/>
  </head>
  <body>
    <article>
      <h1>4 osoby oskarżone po kontroli ABW</h1>
      <address><time datetime="2019-11-20T07:50:00+00:00">20 Nov 2019, 07:50</time> by <a rel="author">PAP/KM  </a></address>
      <h4>Po śledztwie prowadzonym przez wrocławski wydział zamiejscowy delegatury ABW w Poznaniu do wrocławskiego sądu trafił akt oskarżenia przeciw czterem osobom, które miały doprowadzić do szkód Skarbu Państwa na 22 mln zł .</h4>
      <hr/>
      <p>22 mln zł były przeznaczone na budowę Dolnośląskiego Centrum Materiałów i Biomateriałów. Jak ustalili śledczy z Agencji Bezpieczeństwa Wewnętrznego, budowane laboratoria nie spełniają wymaganych dla nich wysokich norm.</p>
      <p>Rzecznik prasowy ministra koordynatora służb specjalnych Stanisław Żaryn powiedział, że akt oskarżenia w tej sprawie trafił do Sądu Okręgowego we Wrocławiu 12 listopada. Przekazała go nadzorująca sprawę Prokuratura Okręgowa we Wrocławiu.</p>
      <p>Śledczy ujawnili nieprawidłowości przy budowie laboratoriów biotechnologicznych o wysokim stopniu hermetyczności (BSL 3 - w czterostopniowej, rosnącej skali) oraz laboratoriów farmaceutycznych mających działać zgodnie z systemem dobrej praktyki wytwarzania (GMP).</p>
      <p>Agenci ustalili, że laboratoria z uwagi na liczne wady i usterki techniczne nie mogą funkcjonować. Mimo to pieniądze z dotacji na budowę infrastruktury badawczej rozliczono jakby budowa laboratoriów zakończyła się sukcesem.</p>
      <p>Żaryn podał, że troje z czterech oskarżonych to byli członkowie zarządu spółki zajmującej się rozwojem technologicznym i badaniami naukowymi, która była beneficjentem dotacji na budowę laboratoriów.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>