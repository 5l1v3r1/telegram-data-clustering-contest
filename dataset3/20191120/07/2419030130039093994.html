<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/algemeen/20191120/ziekenhuizen-ruimte-voor-meer-loon-is-beperkt/"/>
    <meta property="og:site_name" content="Nieuws.nl"/>
    <meta property="article:published_time" content="2019-11-20T07:45:05+00:00"/>
    <meta property="og:title" content="Ziekenhuizen: ruimte voor meer loon is beperkt"/>
    <meta property="og:description" content="DEN HAAG (ANP) - Ziekenhuizen hebben naar eigen zeggen slechts &quot;zeer beperkt&quot; ruimte voor loonsverhogingen. &quot;Dat kan iedereen zien die leest hoe de financiële situatie van ziekenhuizen is&quot;, zegt voorzitter Ad Melkert van de Nederlandse Vereniging van Ziekenhuizen (NVZ). &quot;We zitten in een te krappe jas. Maar misschien zit ergens in de plooien nog wat ruimte&quot;, zei hij woensdagochtend op Radio 1."/>
  </head>
  <body>
    <article>
      <h1>Ziekenhuizen: ruimte voor meer loon is beperkt</h1>
      <address><time datetime="2019-11-20T07:45:05+00:00">20 Nov 2019, 07:45</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>Ziekenhuizen hebben naar eigen zeggen slechts “zeer beperkt” ruimte voor loonsverhogingen. “Dat kan iedereen zien die leest hoe de financiële situatie van ziekenhuizen is”, zegt voorzitter Ad Melkert van de Nederlandse Vereniging van Ziekenhuizen (NVZ). “We zitten in een te krappe jas. Maar misschien zit ergens in de plooien nog wat ruimte”, zei hij woensdagochtend op Radio 1.</b>
      </p>
      <p>Een fors deel van het personeel staakt woensdag voor betere arbeidsvoorwaarden, waaronder meer loon. Het is de eerste landelijke ziekenhuisstaking ooit in Nederland.</p>
      <p>Melkert zegt dat al “heel wat stappen zijn gezet”, zoals extra beloning voor onregelmatige diensten. Hij zei dat verpleegkundigen die zulke diensten veel draaien er over een periode van twee jaar ruim 10 procent op vooruit kunnen gaan. “Maar er zijn grenzen en die zijn gegeven door de financiële ruimte die de politiek geeft”, zegt de voorzitter van de NVZ. “Ga ja daar overheen, dan breng je ziekenhuizen in gevaar.”</p>
      <p>Volgens Melkert zou de politiek dus met meer geld over de brug moeten komen. “Uiteindelijk zijn de acties van vandaag gericht aan de hele samenleving. Wat willen we samen opbrengen voor goede zorg?”</p>
    </article>
  </body>
</html>