<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://filmserver.cz/clanek/15411/kinopremiery-47-tyden/"/>
    <meta property="og:site_name" content="filmserver.cz"/>
    <meta property="article:published_time" content="2019-11-20T07:30:00+00:00"/>
    <meta property="og:title" content="Kinopremiéry: První zrádce nemá slitování s vlastníky ledového království"/>
    <meta property="og:description" content="Jasnou jedničkou mezi novinkami bude v kinech v tomto týdnu druhý díl úspěšného animáku Ledové království. Jeho konkurence sestává z evropských filmů a je tudíž určena zcela jinému publiku. Nechybí ani tuzemská komedie Vlastníci."/>
  </head>
  <body>
    <article>
      <h1>Kinopremiéry: První zrádce nemá slitování s vlastníky ledového království</h1>
      <h2>Jasnou jedničkou mezi novinkami bude v kinech v tomto týdnu druhý díl úspěšného animáku <i>Ledové království</i>. Jeho konkurence sestává z evropských filmů a je tudíž určena zcela jinému publiku. Nechybí ani tuzemská komedie <i>Vlastníci</i>.</h2>
      <address><time datetime="2019-11-20T07:30:00+00:00">20 Nov 2019, 07:30</time> by <a rel="author">Vratislav Šálek</a></address>
      <p><a href="https://filmserver.cz/ledove-kralovstvi-ii-film-174074/">Ledové království II</a> (<b>Frozen II</b>) (Falcon)</p>
      <figure>
        <img src="https://filmserver.cz/img/61713.jpg"/>
      </figure>
      <p>Po šesti letech se do kin vrací úspěšný animák, na jehož pokračování se dost čekalo. O nějakých velkých změnách asi nebude moc řeč, protože předchozí koncept fungoval a nadmíru se osvědčil, k režii se navíc vrací duo <a href="https://filmserver.cz/chris-buck-osoba-3201/">Chris Buck</a> a <a href="https://filmserver.cz/jennifer-lee-osoba-162568/">Jennifer Lee</a>. Ohlasů je zatím naprosté minimum, ty ale tak důležité nebudou, protože děti své rodiče k návštěvě kin stejně umluví a posléze si plyšového Olafa opět koupí. Vzhledem k tomu, že <a href="https://filmserver.cz/ledove-kralovstvi-film-171311/">první díl</a> byl dost chválen a patřil k těm lepším animákům, je reálné doufat, že následovník mu neudělá ostudu. Premiéra týdne. <br/><b>Synopse: </b>Proč se Elsa narodila s kouzelnou mocí? Odpověď ji svůdně volá, zároveň ale hrozí, že její ledové království zcela zničí. Společně s Annou, Kristoffem, Olafem a Svenem se královna vydává na nebezpečnou a pozoruhodnou cestu. Po celou dobu navíc musí doufat, že je dostatečně mocná.</p>
      <figure>
        <iframe src="https://www.youtube.com/embed/poNJSmXEQsc" width="640" height="360" data-service="Youtube" scrolling="no"/>
        <figcaption>Český trailer filmu Ledové království II / Frozen II</figcaption>
      </figure>
      <p><a href="https://filmserver.cz/prvni-zradce-film-175665/">První zrádce</a> (<b>Il traditore</b>) (Aerofilms)</p>
      <figure>
        <img src="https://filmserver.cz/img/61714.jpg"/>
      </figure>
      <p>Koprodukční kriminální thriller spoléhá na atraktivní téma, které vychází ze skutečných životních příběhů muže, který jako první "zradil" mafii a popsal její praktiky policii. A právě námět je asi to jediné, nač tuzemský divák uslyší, protože režiséra a spoluscenáristu <a href="https://filmserver.cz/marco-bellocchio-osoba-18708/">Marca Bellocchiu</a> jich zase tolik nezná. O něco lepší to asi bude u představitele hlavní role <a href="https://filmserver.cz/pierfrancesco-favino-osoba-84468/">Pierfrancesca Favina</a>, který už přece jen má povědomější tvář, v dalších úlohách se objeví třeba <a href="https://filmserver.cz/luigi-lo-cascio-osoba-92015/">Luigi Lo Cascio</a>, <a href="https://filmserver.cz/fausto-russo-alesi-osoba-116551/">Fausto Russo Alesi</a> nebo <a href="https://filmserver.cz/fabrizio-ferracane-osoba-636617/">Fabrizio Ferracane</a>. Zahraniční hodnocení jsou poměrně spokojená, takže by snad mělo jít o vydařenou žánrovku, což je to nejdůležitější. Evropská premiéra týdne. <br/><b>Synopse: </b>V osmdesátých letech mezi sebou klany sicilské mafie nelítostně válčí o moc. Vláda si se situací absolutně neví rady, to se ale změní, když se objeví první zrádce. Tommaso Buscetta (<a href="https://filmserver.cz/pierfrancesco-favino-osoba-84468/">Pierfrancesco Favino</a>) totiž udělá dosud nemyslitelné, poruší přísahu a popíše praktiky největší mafiánské organizace Cosa Nostra. Díky němu se tak stovky jejích příslušníků dostanou za mříže. Brzy se ale začne schylovat k tvrdé a nekompromisní pomstě. <br/><b>Zajímavost: </b>Snímek reprezentuje Itálii v boji o cizojazyčného Oscara.</p>
      <figure>
        <iframe src="https://www.youtube.com/embed/OOOq6r-_8q0" width="640" height="360" data-service="Youtube" scrolling="no"/>
        <figcaption>Český trailer filmu První zrádce / Il traditore</figcaption>
      </figure>
      <p><a href="https://filmserver.cz/zabava-zabava-film-175811/">Zábava, zábava</a> (<b>Zabawa, zabawa</b>) (APK Cinema Service)</p>
      <figure>
        <img src="https://filmserver.cz/img/61716.jpg"/>
      </figure>
      <p>Ačkoli titul polského snímku evokuje odlehčenou komedii, jde o těžké psychologické drama o ženách alkoholičkách. Kromě tématu vypadá hodně slibně i tvůrčí tým, v jehož čele stojí režisérka a scenáristka <a href="https://filmserver.cz/kinga-debska-osoba-808593/">Kinga Debska</a>, která patří k nadějným autorkám polské kinematografie, v hlavních rolích se pak objeví velezkušené <a href="https://filmserver.cz/agata-kulesza-osoba-190017/">Agata Kulesza</a> a <a href="https://filmserver.cz/dorota-kolak-osoba-631713/">Dorota Kolak</a>, které doplňuje mladá <a href="https://filmserver.cz/maria-debska-osoba-808600/">Maria Debska</a>. Hodnocení ani komentářů zatím tolik dostupných není, nicméně jsou spíše pozitivnější, takže doufejme, že se vše povedlo. <br/><b>Synopse: </b>Čtyřicetiletá Dorota (<a href="https://filmserver.cz/agata-kulesza-osoba-190017/">Agata Kulesza</a>) je úspěšná prokurátorka, která prý pije proto, aby se nezbláznila. Chrání ji imunita, která jí umožňuje vyhnout se odpovědnosti za činy, kterých se pod vlivem alkoholu dopustila. Lékařka Teresa (<a href="https://filmserver.cz/dorota-kolak-osoba-631713/">Dorota Kolak</a>) přišla kvůli pití o rodinu a zůstala jí jen práce v nemocnici. I ta je ale v ohrožení, když přijde do služby opilá. Studentka Magda (<a href="https://filmserver.cz/maria-debska-osoba-808600/">Maria Debska</a>) miluje bouřlivé večírky, a protože jí studium jde skvěle a má i dobrou práci, nikdo jí nic nevyčítá. Přijde však chvíle, kdy ztratí půdu pod nohama a dojde k tragédii.</p>
      <figure>
        <iframe src="https://www.youtube.com/embed/0EC4eLa1uZ4" width="640" height="360" data-service="Youtube" scrolling="no"/>
        <figcaption>Český trailer filmu Zábava, zábava / Zabawa, zabawa</figcaption>
      </figure>
      <p><a href="https://filmserver.cz/slitovani-film-175747/">Slitování</a> (<b>Roubaix, une lumiére</b>) (Film Europe)</p>
      <figure>
        <img src="https://filmserver.cz/img/61715.jpg"/>
      </figure>
      <p>Francouzské kriminální drama se do tohoto týdne poměrně hodí, protože i ono se zdá mít nějaký sociální přesah. Znalejšího tuzemského diváka do kin nejspíš naláká jméno režiséra a scenáristy <a href="https://filmserver.cz/arnaud-desplechin-osoba-6533/">Arnauda Desplechina</a>, které u zdejšího náročného publika není tak neznámé, ty ostatní pak <a href="https://filmserver.cz/lea-seydoux-osoba-72707/">Léa Seydoux</a>, která ztvárnila jednu z hlavních rolí. Ty zbývající si pak zahráli <a href="https://filmserver.cz/roschdy-zem-osoba-24084/">Roschdy Zem</a>, <a href="https://filmserver.cz/sara-forestier-osoba-139080/">Sara Forestier</a> a <a href="https://filmserver.cz/antoine-reinartz-osoba-787921/">Antoine Reinartz</a>. Ohlasů je zatím naprosté minimum, takže nemá smysl se jimi nějak víc zabývat, věřme ale, že ti, kteří do svých oblíbených klubových kin zavítají, tvůrce nezklame. <br/><b>Synopse: </b>O jedné vánoční noci projíždí policejní šéf Daoud (<a href="https://filmserver.cz/roschdy-zem-osoba-24084/">Roschdy Zem</a>) městem Roubaix, v němž se narodil. Tváří v tvář chudobě, podvodům a úzkosti pozná, kdo lže a kdo říká pravdu. Do jeho týmu nedávno přibyl nováček z policejní akademie Louis (<a href="https://filmserver.cz/antoine-reinartz-osoba-787921/">Antoine Reinartz</a>), který je mladý, nešikovný a nechá se snadno zmást. Oba policisté jsou brzy konfrontováni s vraždou staré ženy. V této souvislosti budou vyslýchány dvě mladé ženy - Claude (<a href="https://filmserver.cz/lea-seydoux-osoba-72707/">Léa Seydoux</a>) a Marie (<a href="https://filmserver.cz/sara-forestier-osoba-139080/">Sara Forestier</a>) - zcela bez prostředků, alkoholičky a milenky. <br/><b>Zajímavost: </b>Světová premiéra filmu proběhla na filmovém festivalu v Cannes.</p>
      <figure>
        <iframe src="https://www.youtube.com/embed/-bUSD-lvspk" width="640" height="360" data-service="Youtube" scrolling="no"/>
        <figcaption>Originální trailer filmu Slitování / Roubaix, une lumiére</figcaption>
      </figure>
      <p><a href="https://filmserver.cz/depeche-mode-spirits-in-the-forest-film-175809/">Depeche Mode: SPIRITS in the Forest</a> (<b>Spirits in the Forest</b>) (Aerofilms)</p>
      <figure>
        <img src="https://filmserver.cz/img/61717.jpg"/>
      </figure>
      <p>Primárně jen ve čtvrtek 21. listopadu by měl být ve vybraných kinech uveden záznam koncertu, který legendární kapela <a href="https://filmserver.cz/depeche-mode-osoba-7653/">Depeche Mode</a> odehrála v loňském roce v berlínské Waldbühne v rámci turné k zatím poslední desce Spirit. O tom, že půjde o perfektní vizuální zážitek, by mělo fanoušky přesvědčit to, že záznam pořídil dvorní režisér skupiny <a href="https://filmserver.cz/anton-corbijn-osoba-7651/">Anton Corbijn</a>. Část dokumentu by měla být také o příbězích několika fanoušků, kteří prozradí, jak se tvorba jejich oblíbené hudební skupiny promítá do jejich životů. Snad se zdejší divák dočká i přidaných projekcí. <br/><b>Synopse: </b>Legendární kapela <a href="https://filmserver.cz/depeche-mode-osoba-7653/">Depeche Mode</a> odehrála v letech 2017 a 2018 na sto patnáct koncertů v rámci Global Spirit Tour pro více než tři miliony svých fanoušků. Dokumentární snímek zachycuje show v berlínské Waldbühne v roce 2018 a přidává také hlubší a intimní pohled na to, jak se tvorba kapely promítá do života jejích příznivců.</p>
      <figure>
        <iframe src="https://www.youtube.com/embed/XEewCKKN-9s" width="640" height="360" data-service="Youtube" scrolling="no"/>
        <figcaption>Český trailer filmu Depeche Mode: SPIRITS in the Forest / Spirits in the Forest</figcaption>
      </figure>
      <p><a href="https://filmserver.cz/vlastnici-film-175810/">Vlastníci</a> (CinemArt)</p>
      <figure>
        <img src="https://filmserver.cz/img/61718.jpg"/>
      </figure>
      <p>České komediální drama mnohé překvapí už na naše poměry velmi dobrým a atraktivním plakátem, na němž je znát, že nad ním někdo přemýšlel. Jeho téma je sice banální, ale dost atraktivní a většina publika by na něj měla slyšet. Celovečerní režijní a scenáristický debutant <a href="https://filmserver.cz/jiri-havelka-osoba-164759/">Jiří Havelka</a> do něj navíc získal hvězdné obsazení, v němž nechybí <a href="https://filmserver.cz/tereza-voriskova-osoba-161048/">Tereza Voříšková</a>, <a href="https://filmserver.cz/vojtech-kotek-osoba-160045/">Vojtěch Kotek</a>, <a href="https://filmserver.cz/dagmar-havlova-osoba-485848/">Dagmar Havlová</a>, <a href="https://filmserver.cz/jiri-labus-osoba-83934/">Jiří Lábus</a>, <a href="https://filmserver.cz/pavla-tomicova-osoba-155401/">Pavla Tomicová</a>, <a href="https://filmserver.cz/ondrej-maly-osoba-157907/">Ondřej Malý</a>, <a href="https://filmserver.cz/krystof-hadek-osoba-154472/">Kryštof Hádek</a>, <a href="https://filmserver.cz/klara-meliskova-osoba-157801/">Klára Melíšková</a> nebo <a href="https://filmserver.cz/ladislav-trojan-osoba-155025/">Ladislav Trojan</a>. Nejlepší je ovšem to, že ohlasy jsou až nadšené a většina jich kvituje, že se konečně objevil film, který je ze života, nevystupují v něm karikatury, vtipy nejsou trapné a pobaví se u něj všichni a nemusí se stydět. Zdá se tedy, že tu máme český film roku.<a href="https://filmserver.cz/dagmar-hirtz-osoba-38557/"><br/></a><b>Synopse: </b>Paní Zahrádková (<a href="https://filmserver.cz/tereza-voriskova-osoba-161048/">Tereza Voříšková</a>) s manželem (<a href="https://filmserver.cz/vojtech-kotek-osoba-160045/">Vojtěch Kotek</a>) idealisticky chtějí, aby dům vlastními silami zachránili. Novomanželé Bernáškovi se s nadšením připojují. Průběh schůze pedantsky kontroluje paní Roubíčková (<a href="https://filmserver.cz/klara-meliskova-osoba-157801/">Klára Melíšková</a>), iniciativně ji zase komentuje paní Horvátová (<a href="https://filmserver.cz/dagmar-havlova-osoba-485848/">Dagmar Havlová</a>). Naivní pan Švec (<a href="https://filmserver.cz/david-novotny-osoba-152962/">David Novotný</a>) zastupuje svou maminku. Paní Procházková (<a href="https://filmserver.cz/pavla-tomicova-osoba-155401/">Pavla Tomicová</a>) s panem Novákem (<a href="https://filmserver.cz/ondrej-maly-osoba-157907/">Ondřej Malý</a>) hledají způsoby jak zhodnotit svůj majetek. Pan Nitranský (<a href="https://filmserver.cz/andrej-polak-osoba-205138/">Andrej Polák</a>) touží po půdě v domě a pan Kubát (<a href="https://filmserver.cz/jiri-labus-osoba-83934/">Jiří Lábus</a>) jakékoliv rozhodnutí důsledně sabotuje. V pozadí pak číhají bratři Čermákovi (<a href="https://filmserver.cz/krystof-hadek-osoba-154472/">Kryštof Hádek</a> a <a href="https://filmserver.cz/stanislav-majer-osoba-207069/">Stanislav Majer</a>), jen starý pan profesor Sokol (<a href="https://filmserver.cz/ladislav-trojan-osoba-155025/">Ladislav Trojan</a>) zatím nic nekomentuje. <br/><b>Zajímavost:</b> Natáčení probíhalo převážně v jednom z domů v pražských Holešovicích.</p>
      <figure>
        <iframe src="https://www.youtube.com/embed/csNyIz0kmnw" width="640" height="360" data-service="Youtube" scrolling="no"/>
        <figcaption>Oficiální trailer filmu Vlastníci</figcaption>
      </figure>
    </article>
  </body>
</html>