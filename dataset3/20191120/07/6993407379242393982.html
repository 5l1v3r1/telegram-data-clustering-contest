<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-ssha-senat-gonkong-prava-lyudyny/30282037.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-20T07:41:58+00:00"/>
    <meta property="og:title" content="Сенат США схвалив законопроєкт про захист прав людини в Гонконгу"/>
    <meta property="og:description" content="Сенат США 19 листопада одноголосно схвалив законопроєкт про захист прав людини в Гонконгу. Це відбулося на тлі масових протестів у місті, де вже кілька місяців триває протистояння підтримуваної Пекіно"/>
  </head>
  <body>
    <article>
      <h1>Сенат США схвалив законопроєкт про захист прав людини в Гонконгу</h1>
      <address>
        <time datetime="2019-11-20T07:41:58+00:00">20 Nov 2019, 07:41</time>
      </address>
      <p>Сенат США 19 листопада одноголосно схвалив законопроєкт про захист прав людини в Гонконгу. Це відбулося на тлі масових протестів у місті, де вже кілька місяців триває протистояння підтримуваної Пекіном місцевої влади і демонстрантів, які вимагають дотримання громадянських прав і демократичних свобод.</p>
      <p>Законопроєкт вимагає, щоб держсекретар щонайменше раз на рік звітував перед Конгресом про ситуацію в Гонконгу. Лише в разі, якщо місто матиме достатню автономію, США продовжуватимуть щодо Гонконгу торгові преференції. Також документ передбачає можливість запровадження санкцій проти чиновників, причетних до порушення прав жителів Гонконгу.</p>
      <p>Раніше інша редакція цього законопроєкту була схвалена в Палаті представників. Тепер обидві палати Конгресу мають узгодити остаточний текст, який надійде на підпис президенту.</p>
      <p>Як повідомляє «Голос Америки», Білий дім поки не визначився зі своєю позицією щодо документа. Частина радників Дональда Трампа вважають, що він може перешкодити укладанню торгової угоди з Китаєм. Інші виступають за те, щоб заявити жорстку позицію на захист прав людини в Гонконгу.</p>
      <p>У самому Гонконгу триває протистояння на території кампуса Політехнічного університету. Там забарикадувалися кількадесят людей, які відбиваються від поліції «коктейлями Молотова», камінням і стрілами.</p>
    </article>
  </body>
</html>