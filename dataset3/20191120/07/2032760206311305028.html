<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90050"/>
    <meta property="og:site_name" content="Denník politika"/>
    <meta property="article:published_time" content="2019-11-20T07:35:23+00:00"/>
    <meta property="og:title" content="November je zatiaľ mimoriadne teplý, bude asi najteplejší od roku 1961"/>
    <meta property="og:description" content="20.11.2019 (Webnoviny.sk) – November bol doteraz podľa meteorológov mimoriadne teplý, a to najmä na východe krajiny. Ako uvádza Slovenský hydrometeorologický ústav (SHMÚ) na sociálnej sieti, ochladenia počas posledného jesenného mesiaca boli len prechodné a prejavili sa výraznejšie iba na západe Slovenska."/>
  </head>
  <body>
    <article>
      <h1>November je zatiaľ mimoriadne teplý, bude asi najteplejší od roku 1961</h1>
      <address><time datetime="2019-11-20T07:35:23+00:00">20 Nov 2019, 07:35</time> by <a rel="author">Webnoviny</a></address>
      <p>20.11.2019 (Webnoviny.sk) – November bol doteraz podľa meteorológov mimoriadne teplý, a to najmä na východe krajiny. Ako uvádza Slovenský hydrometeorologický ústav (SHMÚ) na sociálnej sieti, ochladenia počas posledného jesenného mesiaca boli len prechodné a prejavili sa výraznejšie iba na západe Slovenska.</p>
      <h3>Rozdiel medzi západom a východom</h3>
      <p>Najmä minulý týždeň zaznamenali veľké rozdiely medzi teplotami na východe a západe krajiny. Najväčšie rozdiely namerali v období od 12. do 14. novembra. Napríklad 13. novembra popoludní bolo na stanici Moravský Svätý Ján (okres Senica) na Záhorí len 4 stupne Celzia. V rovnakom čase namerali v obci Orechová (okres Sobrance) na krajnom východe krajiny až 20 stupňov Celzia.</p>
      <p><i>„V posledných dňoch sa rozdiely medzi východom a západom vyrovnali, avšak aj napriek tomu bola prvá polovica novembra zatiaľ výrazne teplejšia na východe nášho územia, kým na západe boli odchýlky od dlhodobého priemeru menšie,“</i> konštatoval SHMÚ.</p>
      <h3>Výraznejšie ochladenie sa neočakáva</h3>
      <p>Doteraz najteplejší november od roku 1961 sa vyskytol v roku 2000. Napríklad v Kamenici nad Cirochou (okres Humenné) bola vtedy priemerná mesačná teplota vzduchu 8,6 stupňa Celzia. Doterajšia priemerná teplota tohtoročného novembra na tejto stanici predstavovala zatiaľ 10,5 stupňa Celzia. <i>„Nič nenasvedčuje tomu, že by sa malo v nasledujúcich dňoch výraznejšie ochladiť,“</i> uzavrel SHMÚ.</p>
      <p>Minulý týždeň sa vyskytli na Slovensku tiež výdatné zrážky. V stredu 13. novembra napršalo v oblasti Nízkych Tatier a Slovenského Rudohoria zväčša 40 až 100 mm. Najväčší úhrn zrážok zaznamenali v Demänovskej doline (okres Liptovský Mikuláš). Napršalo tam 101 mm. Následne výrazne stúpli hladiny v povodiach horného Váhu, horného Hrona, Rimavy, Slanej, Hnilca a Hornádu. SHMÚ o tom informoval na svojej internetovej stránke.</p>
      <p>Viac k témam: <a href="https://www.webnoviny.sk/tag/pocasie/"><u>počasie</u></a><br/>Zdroj: Webnoviny.sk – <a href="https://www.webnoviny.sk/november-je-zatial-mimoriadne-teply-bude-asi-najteplejsi-od-roku-1961/"><u>November je zatiaľ mimoriadne teplý, bude asi najteplejší od roku 1961</u></a> © SITA Všetky práva vyhradené.</p>
    </article>
  </body>
</html>