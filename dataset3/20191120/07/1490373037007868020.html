<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/epstein-vezeni-sebevrazda-vezen-dozorci_1911200757_aur"/>
    <meta property="og:site_name" content="iROZHLAS"/>
    <meta property="article:published_time" content="2019-11-20T07:57:00+00:00"/>
    <meta property="og:title" content="Epsteinovi dozorci falšovali záznamy před jeho sebevraždou, tvrdí prokurátor"/>
    <meta property="og:description" content="Dozorci Tova Noel a Michael Thomas, jsou v kauze kolem Epsteinovy smrti první obvinění. Epsteina nekontrolovali jak měli a falšovali o tom záznamy."/>
  </head>
  <body>
    <article>
      <h1>Epsteinovi dozorci falšovali záznamy před jeho sebevraždou, tvrdí prokurátor</h1>
      <address><time datetime="2019-11-20T07:57:00+00:00">20 Nov 2019, 07:57</time> by <a rel="author">ČTK</a></address>
      <p>
        <b>Dva vězeňští dozorci, kteří měli službu v noci, kdy zemřel americký finančník Jeffrey Epstein, čelí obvinění, že ho každých 30 minut nekontrolovali, jak jim bylo zadáno, a falšovali o tom záznamy. Epstein se v srpnu oběsil v newyorské vazební věznici, kde byl kvůli podezření ze sexuálního zneužívání nezletilých dívek.</b>
      </p>
      <p>Informoval o tom v noci na středu zpravodajský <a href="https://www.bbc.com/news/world-us-canada-50480172">web BBC</a>. Oba dozorci, kteří v úterý u soudu prohlásili, že jsou nevinní, byli podle agentury AP propuštěni na kauci.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/jeffrey-epstein-sebevrazda_1910302227_zit"/>
      </related>
      <p>Obvinění, kterému čelí dozorci Tova Noel a Michael Thomas, jsou v kauze kolem Epsteinovy smrti první. Dozorci měli při své službě 10. srpna za úkol Epsteina kontrolovat každých 30 minut. Epstein byl tehdy na cele sám. Podle BBC byl vězeň těsně předtím odebrán ze seznamu potenciálních sebevrahů - poté, co se předtím pokusil vzít si život.</p>
      <p>Generální prokurátor Geoffrey Berman u soudu v úterý uvedl, že dozorci neprovedli nařízené kontroly a lhali o tom. Podle prokuratury „značnou část“ své služby „strávili u stolu, surfovali na internetu a pohybovali se ve společných prostorech“ a následně pak „falšovali záznamy“ o tom, že spočítali vězně. V prohlášení také stálo, že podle záznamů z bezpečnostních kamer u Epsteinovy cely nebyl tu noc nikdo jiný.</p>
      <related>
        <h4>Související články</h4>
        <a href="https://www.irozhlas.cz/zpravy-svet/jeffrey-epstein-princ-andrew-britska-kralovska-rodina-sexualni-nasili-zneuzivani_1911162230_cha"/>
        <a href="https://www.irozhlas.cz/zpravy-svet/princ-andrew-jeffrey-epstein-sexualni-zneuzivani_1908242230_ako"/>
        <a href="https://www.irozhlas.cz/zpravy-svet/jeffrey-epstein-sebevrazda-financnik-obvineni-posledni-vule_1908200725_och"/>
        <a href="https://www.irozhlas.cz/zpravy-svet/jeffrey-epstein-vezeni-dozor-sexualni-zneuzivani-spojene-staty-reuters-soud_1908241431_gak"/>
      </related>
    </article>
  </body>
</html>