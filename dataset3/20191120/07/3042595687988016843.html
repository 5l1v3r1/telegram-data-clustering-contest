<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/her-stormer-de-kidnapperens-hotellrom/71836003"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T07:22:43+00:00"/>
    <meta property="og:title" content="Her stormer de kidnapperens hotellrom"/>
    <meta property="og:description" content="En åtte år gammel jente ble revet bort fra mora på åpen gate. Åtte timer seinere stormet politiet kidnapperens hotellrom."/>
  </head>
  <body>
    <article>
      <h1>Her stormer de kidnapperens hotellrom</h1>
      <h2>En åtte år gammel jente ble revet bort fra mora på åpen gate. Åtte timer seinere stormet politiet kidnapperens hotellrom.</h2>
      <address><time datetime="2019-11-20T07:22:43+00:00">20 Nov 2019, 07:22</time> by <a rel="author">Madeleine Hatlo</a></address>
      <p>Natt til 19. mai i år, tok politiet i Texas seg inn på et hotellrom for å redde en 8 år gammel jente.</p>
      <p>
        <b>Noen timer tidligere hadde jenta gått på gata med sin mor i Fort Worth, da hun ble dratt med inn i en bil av en fremmed mann.</b>
      </p>
      <p>Mora kjempet for å få dattera ut av bilen, men mannen dyttet henne unna, før han kjørte avgårde. Åtte timer seinere skulle hun få se dattera igjen, på det lokale barnesykehuset, skriver lokalavisa <a href="https://www.star-telegram.com/news/local/crime/article235355227.html">Fort Worth Star-Telegram</a>.</p>
      <h3>Slipper video</h3>
      <p>Nå har politiet sluppet videoopptak fra redningsaksjonen, der flere politibetjenter stormer inn døra på hotellrommet der Webb holdt jenta fanget.</p>
      <p>Videoen offentliggjøres i forbindelse med dommen mot kidnapper Michael Webb (51), som falt torsdag forrige uke.</p>
      <p>Etter bare ti minutters betenkningstid fra dommerne, ble han funnet skyldig etter rettssaken i september. Nå er han dømt til livstid i fengsel, skriver statsadvokaten i en <a href="https://www.justice.gov/usao-ndtx/pr/kidnapper-michael-webb-sentenced-life-abducting-8-year-old-girl">pressemelding</a>.</p>
      <p>Politiet hadde vært innom hotellrommet tidligere samme kveld etter en bekymringsmelding fra en resepsjonist, men dro da de ikke fant noen.</p>
      <p>Da de kom tilbake på nattestid ble mannen dratt ut naken av hotellrommet. Jenta ble funnet i en skittentøyskurv.</p>
      <p>
        <b>- Jeg sa til henne at jeg skulle skade foreldrene hennes hvis hun sa noe. Hvis jeg havnet i fengsel, skulle jeg få vennene mine til å gjøre det, innrømmet 51-åringen i et tre timer langt avhør med FBI, ifølge <a href="https://www.star-telegram.com/news/local/crime/article237352679.html">Fort Worth Star-Telegram</a>.</b>
      </p>
      <p>Han hevdet i samme avhør at en mann med navn Nick hadde lovet ham tusen dollar for å kidnappe ei jente, men gikk seinere tilbake på dette.</p>
      <h3>«Det kommer til å gå bra»</h3>
      <p>Politiet bestemte seg for å entre rommet på nytt etter å ha lokalisert Webbs bil på utsida av hotellet.</p>
      <p>Bilsetet var innsmurt med blod, og politiet fryktet at hun var skadd, eller i verste fall død, fortalte spesialagent John Kochan i retten.</p>
      <p>Stemmen hans sprakk da han beskrev øyeblikket da de fant 8-åringen på rom 333.</p>
      <p>
        <b>- Alt jeg sa var det «kommer til å gå bra».</b>
      </p>
      <p>Det er uklart hvordan det går med 8-åringen i dag, og hva som skjedde henne i løpet av kvelds- og nattestimene under kidnappingen.</p>
      <p>Ifølge <a href="https://dfw.cbslocal.com/2019/11/14/michael-webb-life-prison-kidnapping-8-year-old/">CBS</a> mener politiet at hun skal ha blitt voldtatt i løpet av de åtte timene hun ble holdt fanget.</p>
      <p>Selv om Webb har fått den strengeste mulige straffen for kidnappingen, har påtalemyndigheten indikert at de ikke kommer til å legge overgrepssiktelsen til side, skriver kanalen.</p>
    </article>
  </body>
</html>