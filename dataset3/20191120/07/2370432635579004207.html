<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/politiki/489924-deite-live-tin-paroysiasi-toy-kybernitikoy-sxedioy-gia-to-metanasteytiko/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-20T07:41:53+00:00"/>
    <meta property="og:title" content="Το κυβερνητικό σχέδιο για το μεταναστευτικό – Τι ανακοίνωσαν Πέτσας-Στεφανής"/>
    <meta property="og:description" content="Τον πλήρη σχεδιασμό της κυβέρνησης για την αντιμετώπιση του μεταναστευτικού/προσφυγικού προβλήματος ανακοίνωσαν ο κυβερνητικός εκπρόσωπος Στέλιος Πέτσας"/>
  </head>
  <body>
    <article>
      <h6 class="kicker">5+1 δράσεις της κυβέρνησης</h6>
      <h1>Το κυβερνητικό σχέδιο για το μεταναστευτικό – Τι ανακοίνωσαν Πέτσας-Στεφανής</h1>
      <address><time datetime="2019-11-20T07:41:53+00:00">20 Nov 2019, 07:41</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/489924-deite-live-tin-paroysiasi-toy-kybernitikoy-sxedioy-gia-to-metanasteytiko/#">Facebook 0</a>
        </li>
        <li>
          <a href="https://www.eleftherostypos.gr/politiki/489924-deite-live-tin-paroysiasi-toy-kybernitikoy-sxedioy-gia-to-metanasteytiko/#">Twitter</a>
        </li>
        <li>
          <a href="https://www.eleftherostypos.gr/politiki/489924-deite-live-tin-paroysiasi-toy-kybernitikoy-sxedioy-gia-to-metanasteytiko/#">LinkedIn</a>
        </li>
        <li>
          <a href="https://www.eleftherostypos.gr/politiki/489924-deite-live-tin-paroysiasi-toy-kybernitikoy-sxedioy-gia-to-metanasteytiko/#">Περισσότερα</a>
        </li>
      </ul>
      <p>Τον πλήρη σχεδιασμό της κυβέρνησης για την αντιμετώπιση του μεταναστευτικού/προσφυγικού προβλήματος ανακοίνωσαν ο κυβερνητικός εκπρόσωπος Στέλιος Πέτσας και ο υφυπουργός Άμυνας- ειδικός συντονιστής για το μεταναστευτικό Αλκιβιάδης Στεφανής.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fgovgr%2Fvideos%2F2358169484446881%2F&amp;show_text=&amp;width=640" width="640" height="360" data-service="Facebook" scrolling="no"/>
      </figure>
      <p>Μεταξύ άλλων, ο υφυπουργός Άμυνας είπε ότι στόχος της κυβέρνησης είναι να μεταφερθούν 20.000 πρόσφυγες από νησιά του Αιγαίου στην ενδοχώρα έως τις αρχές του 2020. Επίσης είπε ότι κλείνει η Μόρια στη Λέσβο, όπως και το υπάρχον κέντρο στη Χίο.</p>
      <p>
        <b>Πιο αναλυτικά, σύμφωνα με τον κ. Στεφανή το σχέδιο προβλέπει:</b>
      </p>
      <p>– Φύλαξη των συνόρων με τη συγκρότηση ενός Ενιαίου Φορέα Επιτήρησης Συνόρων,<br/>– Επιτάχυνση των διαδικασιών χορήγησης ασύλου,<br/>– Λειτουργία κλειστών κέντρων σε Νησιά και<br/>– Άμεσες επιστροφές.<br/>– Προτεραιότητα στην παρούσα φάση σε επίπεδο διαχείρισης της κρίσης αποτελεί, η αποσυμφόρηση των νησιών.</p>
      <p>Το σχέδιο όπως είπε ο κ. Στεφανής προβλέπει δύο φάσεις υλοποίησης. Βραχυπρόθεσμα επαναφέρουμε τον έλεγχο και την ασφάλεια στις περιοχές που επηρεάζονται από την κρίση, ενώ μεσοπρόθεσμα υλοποιούμε αριθμό δράσεων με σκοπό, όχι μόνο να επανέλθει η κανονικότητα σε όλες τις πτυχές της ζωής του Ελληνικού λαού, αλλά να δημιουργηθούν οι προϋποθέσεις εκείνες, ώστε να θωρακιστεί η χώρα, από παρόμοιες μελλοντικές απειλές, δίνοντας ιδιαίτερη βαρύτητα στην αποτροπή.</p>
      <p>Σε ό,τι αφορά λοιπόν στην πρώτη φάση και στον βραχυπρόθεσμο σχεδιασμό, υλοποιείται ήδη, όπως έχει προγραμματιστεί με ταυτόχρονες δυναμικές και ευέλικτες παρεμβάσεις όπου απαιτείται και προβλέπει την αποσυμφόρηση των νησιών του Ανατολικού Αιγαίου, με μεταφορά 5.000 μεταναστών σε Ξενοδοχεία και 15.000 μεταναστών σε ήδη υπάρχουσες δομές και σε νέες που δημιουργούνται τώρα. Στόχος, η μεταφορά 20.000 μεταναστών από τα νησιά του Αιγαίου, μέχρι τις αρχές του 2020.</p>
      <p>Σε ό,τι αφορά στη δεύτερη φάση και στο μεσοπρόθεσμο σχεδιασμό, προγραμματίσθηκαν οι ακόλουθες 5 +1 δράσεις:</p>
      <p>
        <b>1η: Ασυνόδευτα παιδιά</b>
      </p>
      <p>Σήμερα την παγκόσμια ημέρα για τα δικαιώματα του παιδιού, σας ανακοινώνουμε μια ειδική δράση. Καθορίζεται Εθνικός Συντονιστής μέσω της Προεδρίας της Κυβέρνησης, σε συνεργασία με το Υπουργείο Εργασίας και το Υπουργείο Προστασίας του Πολίτη. Να αναμένετε ανακοινώσεις από τον ίδιον τον κ. Πρωθυπουργό.</p>
      <p>
        <b>2η: ΜΚΟ</b>
      </p>
      <p>Καθορισμός πλαισίου υποχρεώσεών τους και συγκεκριμένων κριτηρίων που απαιτείται να έχουν. Παραμονή και λειτουργία στη χώρα, μόνο όσων πληρούν τις προϋποθέσεις.</p>
      <p>
        <b>3η: Άσυλο και Επιστροφές</b>
      </p>
      <p>Η ψήφιση του νέου νόμου, παρέχει το πλαίσιο που απαιτείται ώστε, να επιταχυνθούν οι διαδικασίες και είτε να εγκριθεί το άσυλο, είτε να επιστρέψουν όσοι δεν πληρούν τις προϋποθέσεις, στη χώρα προέλευσης ή εισόδου. Παράλληλα, είναι σε εξέλιξη η πρόσληψη 500 ατόμων, τα οποία θα ενισχύσουν τις Υπηρεσίες Ασύλου.</p>
      <p>
        <b>4η: Κατασκευή και Επέκταση Κλειστών Δομών σε Νησιά</b>
      </p>
      <p>
        <b>Κλείνουν Μόρια, ΒΙΑΛ, το ΚΥΤ Σάμου, κλειστή δομή αυτή της Κω και της Λέρου</b>
      </p>
      <p><b>Λέσβος</b>: Στη Λέσβο, θα κλείσει σταδιακά η υπάρχουσα Δομή στη Μόρια, ενώ θα δημιουργηθεί νέα κλειστή Δομή, η οποία θα χρησιμοποιηθεί ως Προαναχωρησιακό Κέντρο και Κέντρο Υποδοχής και Ταυτοποίησης (ΚΥΤ), χωρητικότητας: 5.000+</p>
      <p><b>Χίος</b>: Στη Χίο, θα κλείσει η υπάρχουσα Δομή στη ΒΙΑΛ (κοντά στο χ. Χαλκείο), ενώ θα δημιουργηθεί νέα κλειστή Δομή, η οποία θα χρησιμοποιηθεί ως Προαναχωρησιακό Κέντρο και Κέντρο Υποδοχής και Ταυτοποίησης (ΚΥΤ), χωρητικότητας: 5.000+</p>
      <p><b>Σάμος</b>: Στη Σάμο, θα κλείσει η υπάρχουσα Δομή – ΚΥΤ, στο Βαθύ, ενώ η υπό κατασκευή Δομή, θα επεκταθεί και θα χρησιμοποιηθεί ως Προαναχωρησιακό Κέντρο και Κέντρο Υποδοχής και Ταυτοποίησης (ΚΥΤ), χωρητικότητας: 5.000+</p>
      <p><b>Κως</b>: Στην ΚΩ, θα μετατραπεί η υπάρχουσα Δομή σε Κλειστή, ως Προαναχωρησιακό Κέντρο και Κέντρο Υποδοχής και Ταυτοποίησης (ΚΥΤ), χωρητικότητας: 2.000+</p>
      <p><b>Λέρος</b>: Στη ΛΕΡΟ, θα μετατραπεί η υπάρχουσα Δομή σε Κλειστή, ως Προαναχωρησιακό Κέντρο και Κέντρο Υποδοχής και Ταυτοποίησης (ΚΥΤ), χωρητικότητας: 1.000+<br/>Στο σημείο αυτό θα ήθελα να σας δείξω που είμαστε τώρα και ποια είναι η επιθυμητή κατάσταση.</p>
      <p>
        <b>5η: Ανταποδοτικά μέτρα ενίσχυσης τοπικών κοινωνιών</b>
      </p>
      <p>
        <b>Πρόσληψη 400 συνοριοφυλάκων για τον Έβρο και 800 για τα νησιά</b>
      </p>
      <p>Η επιπλέον δράση αφορά στην Εξασφάλιση – Στεγανοποίηση των Διόδων των μεταναστών, με την συγκρότηση ενός Ενιαίου Φορέα Επιτήρησης Συνόρων. Δυνάμεις και μέσα, σε ένα ενιαίο σύνολο, υπό ενιαία διοίκηση και με εφαρμογή κοινών διαδικασιών, και στο πλαίσιο ενός κοινού επιχειρησιακού σχεδίου, θα υλοποιήσουν τη δράση.<br/>Το νομικό πλαίσιο είναι σε εξέλιξη, η ενίσχυση σε προσωπικό έχει προγραμματιστεί με την πρόσληψη 400 συνοριοφυλάκων για τον Έβρο και 800 για τα νησιά, έχουν ήδη διατεθεί (την 08 Νοε 19) 14 εκ. Ευρώ για την επίλυση άμεσων αναγκών, έχουν επιταχυνθεί οι διαδικασίες για την απεμπλοκή του Εθνικού Συστήματος Ολοκληρωμένης Θαλάσσιας Επιτήρησης (ΕΣΟΘΕ) (το έργο ξεκίνησε το 2014 και η αρχική πρόβλεψη είναι να ολοκληρωθεί τον Αύγουστο 2022, κάτι που δεν είναι αποδεκτό), ενώ με προσωπική παρέμβαση του κ. Πρωθυπουργού, η ένωση εφοπλιστών προσφέρει, 10 σύγχρονα ταχέα σκάφη στο ΛΣ, τα οποία πληρούν τις απαιτούμενες προδιαγραφές για την εκπλήρωση της αποστολής τους, ενώ η παράδοση τους θα πραγματοποιηθεί στους επόμενους μήνες, και πολλά άλλα.</p>
      <p>Σύμφωνα με την υφιστάμενη σχεδίαση, κάθε Δράση ενώ υλοποιείται ανεξάρτητα, διαλειτουργεί συνεχώς με τις υπόλοιπες μέσα στο πολύπλοκο περιβάλλον που έχει δημιουργηθεί, με σκοπό την επίτευξη της μέγιστης αποτελεσματικότητας. Ενώ προτεραιότητα στην παρούσα φάση αποτελεί η αποσυμφόρηση των νήσων, το σύνολο των δράσεων έχει σχεδιασθεί με σκοπό να καταδείξει τη δυναμική και την αποφασιστικότητα που μας διακατέχει στην αντιμετώπιση του μεταναστευτικής – προσφυγικής κρίσης.</p>
      <p>
        <b>Μέτρα στήριξης των τοπικών κοινωνιών</b>
      </p>
      <p>Ο κυβερνητικός εκπρόσωπος Στέλιος Πέτσας δήλωσε όσον αφορά την στήριξη των τοπικών κοινωνιών:</p>
      <p>Παράταση – έως 31.12.2020 – των μειωμένων κατά 30% συντελεστών ΦΠΑ για τα νησιά Λέρο, Λέσβο, Κω, Σάμο, Χίο.</p>
      <p>Βελτίωση των δομών Υγείας, Παιδείας, Κοινής Ωφέλειας και Τουρισμού στις περιοχές που υποδέχονται μετανάστες και πρόσφυγες. Επίσης, η κυβέρνηση δεσμεύεται να αξιοποιήσει στο μέγιστο προς όφελος των τοπικών κοινωνιών τις Δομές/ΚΥΤ όταν θα έχει ολοκληρωθεί η αντιμετώπιση του ζητήματος.</p>
      <p>Επίσης, η κυβέρνηση δεσμεύεται να λάβει υπόψη την εντοπιότητα κατά τις αναγκαίες προσλήψεις στις Δομές/ΚΥΤ.<br/>Τέλος, κατ’ εντολή του Πρωθυπουργού, δημιουργείται Ειδικό Ταμείο που προικίζεται με 50 εκατομμύρια ευρώ για το 2020 το οποίο θα χρηματοδοτήσει το «Πρόγραμμα Αλληλεγγύη» που θα υλοποιήσει το Υπουργείο Εσωτερικών για την στήριξη των Δήμων που θα επιβαρυνθούν από τη φιλοξενία προσφύγων και μεταναστών.</p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/489924-deite-live-tin-paroysiasi-toy-kybernitikoy-sxedioy-gia-to-metanasteytiko/#">Facebook 0</a>
        </li>
        <li>
          <a href="https://www.eleftherostypos.gr/politiki/489924-deite-live-tin-paroysiasi-toy-kybernitikoy-sxedioy-gia-to-metanasteytiko/#">Twitter</a>
        </li>
        <li>
          <a href="https://www.eleftherostypos.gr/politiki/489924-deite-live-tin-paroysiasi-toy-kybernitikoy-sxedioy-gia-to-metanasteytiko/#">LinkedIn</a>
        </li>
        <li>
          <a href="https://www.eleftherostypos.gr/politiki/489924-deite-live-tin-paroysiasi-toy-kybernitikoy-sxedioy-gia-to-metanasteytiko/#">Περισσότερα</a>
        </li>
      </ul>
    </article>
  </body>
</html>