<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://limanowa.in/aktualnosci/urszula-nowogorska-zadala-premierowi-pytania-o-obwodnice/46922"/>
    <meta property="og:site_name" content="Limanowa.in"/>
    <meta property="article:published_time" content="2019-11-20T07:30:00+00:00"/>
    <meta property="og:title" content="Urszula Nowogórska zadała premierowi pytania o obwodnice"/>
    <meta property="og:description" content="Debiutująca w parlamencie z Limanowszczyzny, Urszula Nowogórska, ma za sobą pierwsze wystąpienie z sejmowej mównicy. Posłanka Polskiego Stronnictwa Ludowego pytała premiera o obwodnice Limanowej i Mszany Dolnej."/>
  </head>
  <body>
    <article>
      <h1>Urszula Nowogórska zadała premierowi pytania o obwodnice</h1>
      <address>
        <time datetime="2019-11-20T07:30:00+00:00">20 Nov 2019, 07:30</time>
      </address>
      <p>Debiutująca w parlamencie z Limanowszczyzny, Urszula Nowogórska, ma za sobą pierwsze wystąpienie z sejmowej mównicy. Posłanka Polskiego Stronnictwa Ludowego pytała premiera o obwodnice Limanowej i Mszany Dolnej.</p>
      <p>Wczoraj podczas kolejnego dnia pierwszego posiedzenia Sejmu, premier Mateusz Morawiecki wygłosił swoje expose, a posłowie większością głosów udzielili wotum zaufania jego rządowi. Następnie posłowie mieli czas na zadawanie mu pytań (po 1 minucie). W czasie obrad po raz pierwszy głos z sejmowej mównicy zabrała Urszula Nowogórska, po raz pierwszy wybrana w wyborach do Sejmu RP.</p>
      <p>Pierwsze pytanie posłanki z Limanowszczyzny do Mateusza Morawieckiego dotyczyło kwestii zdrowotnych. W drugiej części swojego wystąpienia pytała o obwodnice Limanowej i Mszany Dolnej, w kontekście zapowiadanego w kampanii programu budowy stu obwodnic. Posłanka wniosła o udzielenie odpowiedzi na piśmie.</p>
      <p><i>- W trakcie dyskusji nad wotum zaufania dla rządu zadałam Panu Premierowi pytania dotyczące finansowania programów profilaktycznych w zakresie wczesnego wykrywania nowotworów złośliwych szyjki macicy i raka piersi u kobiet po 35 roku życia. Poruszyłam również tematy budowy obwodnicy Limanowej i Mszany Dolnej </i>- informuje Urszula Nowogórska (PSL), która debiutuje w sejmie. </p>
      <p>Premier odpowiedzi na pytania ma udzielić na piśmie. </p>
      <p>Przypomnijmy, że od blisko dwóch miesięcy nie udało nam się uzyskać potwierdzenia wiadomości dotyczącej budowy obwodnicy Limanowej (słynne "wydeptanie ścieżki"), którą ogłosił w kampanii wyborczej poseł Wiesław Janczyk. Ministerstwo Infrastruktury konsekwentnie odmawia podania kwot, które miały zostać zabezpieczone na przygotowanie i realizację inwestycji, wraz z planem ich wydatkowania w kolejnych latach, chociaż budowa, według zapowiedzi z kampanii, ma nastąpić... w tej kadencji sejmu.</p>
      <figure>
        <iframe src="https://www.youtube.com/embed/zLMf59eMYWw" width="500" height="281" data-service="Youtube" scrolling="no"/>
      </figure>
    </article>
  </body>
</html>