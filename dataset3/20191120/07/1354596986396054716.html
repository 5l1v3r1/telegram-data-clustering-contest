<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.emerce.nl/nieuws/2739254"/>
    <meta property="og:site_name" content="Emerce"/>
    <meta property="article:published_time" content="2019-11-20T07:52:00+00:00"/>
    <meta property="og:title" content="‘Salesforce economie leidt tot 4,2 miljoen nieuwe banen in 2025’"/>
    <meta property="og:description" content="De anders tot in de puntjes voorbereide keynote van CEO Marc Benioff tijdens Dreamforce, het jaarcongres van Salesforce in San Francisco, werd gisteren voor het eerst in jaren verstoord door vertegenwoordigers van de Democratic Socialists of America (DSA). Die zijn niet gelukkig met het contract dat het bedrijf afsloot met de omstreden US Customs and Border Protection agency."/>
  </head>
  <body>
    <article>
      <h1>‘Salesforce economie leidt tot 4,2 miljoen nieuwe banen in 2025’</h1>
      <address><time datetime="2019-11-20T07:52:00+00:00">20 Nov 2019, 07:52</time> by <a rel="author">Jan Libbenga</a></address>
      <p>
        <b>De anders tot in de puntjes voorbereide keynote van CEO Marc Benioff tijdens Dreamforce, het jaarcongres van Salesforce in San Francisco, werd gisteren voor het eerst in jaren verstoord door vertegenwoordigers van de Democratic Socialists of America (DSA). Die zijn niet gelukkig met het contract dat het bedrijf afsloot met de omstreden US Customs and Border Protection agency.</b>
      </p>
      <p>Het was een pijnlijk moment voor Benioff die ook intern is aangevallen op het contract. Hij gaf demonstrant Julien Ball van de San Francisco Democratic Socialists of America (DSA) 30 seconden spreektijd met het verzoek om de zaal daarna meteen te verlaten. “Ik geloof in het vrije woord,” aldus Benioff.</p>
      <p>Salesforce gaat er prat op dat zijn technologie ook voor goede doelen wordt ingezet. Het bedrijf spreekt over een ‘oneindige cirkel van positiviteit’. Salesforce heeft zelfs een Nonprofit Cloud voor het werven van fondsen en contacten met de achterban.</p>
      <p>Het jaarlijkse Dreamforce congres is een curieuze en door geen enkel ander bedrijf geëvenaarde mengeling van commerciële gedrevenheid en maatschappelijke betrokkenheid. Een congres dat steevast begint met een Hawaïaans ritueel onder leiding van Danny en Anna Akaka en eindigt met een dag meditatie en welzijn. Met exclusieve optredens van Beck en Fleetwood Mac en haardvuurgesprekken met oud president Obama en Apple topman Tim Cook. En een verrassingsoptreden van Alicia Keys tijdens de keynote van Benioff.</p>
      <p>Voor zijn jaarlijkse evenement Dreamforce huurde Salesforce ook nu weer een complete straat af. In Howard Street ter hoogte van het Moscone Center, op loopafstand van de Salesforce Tower in het zakencentrum, verrees ook nu weer een podium waar aanhoudend entertainment werd geboden.</p>
      <p>En elk jaar kan Benioff  trots melden dat de Salesforce familie weer is gegroeid. Dit jaar vooral dankzij de aankoop van Tableau, dat  eerder dit jaar werd gekocht voor 15,6 miljard dollar. Tableau Software is de belangrijkste leverancier van business intelligence-oplossingen en datavisualisatie. Daarin had Salesforce al flink geïnvesteerd, maar met Tableau heeft de CRM gigant er ineens nog eens 86.000 zakelijke klanten bijgekregen, waaronder Charles Schwab, Verizon, Schneider Electric, Southwest en Netflix.</p>
      <p>Het bedrijf geeft hoog op van de Salesforce economie (het ecosysteem inclusief partners) die tot 2025 4,2 miljoen nieuwe banen moet creëren en tussen 2019 en 2025 1,2 biljoen dollar waard wordt.</p>
      <p>Salesforce begon jaren geleden als een cloudoplossing voor relatiebeheer, maar is inmiddels uitgegroeid tot een breed platform voor uiteenlopende toepassingen: van marketing tot analytics en klantondersteuning, uiteraard alles via de cloud.</p>
      <p>Met een ontwikkellaag, genaamd Lightning, waarmee klanten zelf handige apps kunnen ontwikkelen. En een laag voor kunstmatige intelligentie Einstein, die aanvankelijk potentiële leads moest kunnen identificeren, maar in de toekomst reserveringen moet kunnen opnemen via spraakherkenning of nog mooier: meeluistert tijdens vergaderingen en als vraagbaak kan fungeren wanneer men de juiste cijfers even niet paraat heeft. Twee indrukwekkende demo’s suggereren dat dit niet ver meer weg is.</p>
      <p>Vooralsnog worden de gisteren gedemonstreerde Einstein luidsprekers, ontwikkeld met Amazons Alexa, nog niet verkocht aan bedrijven. Wel wordt spraak volgens Chief Product Officer Bret Taylor het volgende interface na het aanraakscherm.</p>
      <p>Het alsmaar uitdijende dienstaanbod wordt door Salesforce bij elkaar gehouden door het Customer 360 Platform. Dat fungeert als een centrale hub voor alle digitale kanalen binnen de onderneming. Door alle gegevens zoals voorgaande interacties en persoonlijke voorkeuren te harmoniseren ontstaat er volgens Salesforce volledig beeld van de klant. Salesforce noemt deze ‘heilige graal’ van het relatiebeheer <i>Single Source of Truth.</i></p>
      <p>De oplossing bestaat uit vier belangrijke componenten om online identiteiten te identificeren en maakt volop gebruik van tools van dochter MuleSoft om data van verschillende bronnen samen te brengen. Ook het (open source) Cloud Information Model van AWS en Genesys speelt een rol.</p>
      <p>Nieuw is de Service Cloud Voice, waarbij alle digitale telefoongesprekken en CRM-gegevens in real time worden verenigd voor medewerkers in callcenters. Hoewel klanten bedrijven tegenwoordig op allerlei manieren benaderen – zoals sociale media en chatbots – vindt 95 procent van alle interactie nog gewoon via de telefoon plaats.</p>
      <p>Salesforce kondigde ook enkele nieuwe projecten met klanten aan, waaronder het energiebedrijf ENGIE, dat het Customer 360 Platform wil gaan gebruiken om een beter beeld te krijgen van zijn klanten in meer dan zeventig landen.</p>
      <p>Automobili Lamborghini gaat Salesforce Blockchain gebruiken om oudere auto’s die opnieuw worden verkocht te certificeren en authenticeren. Dat is nu nog een enorme klus, waarbij de Italiaanse fabrikant veelal een beroep moet doen op fotografen, veilinghuizen, reparateurs en andere bronnen.</p>
      <p>
        <i>Foto Emerce</i>
      </p>
      <related>
        <h4>Gerelateerde items</h4>
        <a href="https://www.emerce.nl/nieuws/eigenaar-wordpress-krijgt-300-miljoen-dollar-salesforce"/>
        <a href="https://www.emerce.nl/nieuws/dreamforce-salesforce-sluit-vrede-microsoft"/>
        <a href="https://www.emerce.nl/nieuws/salesforce-20-miljard-binnen-handbereik"/>
      </related>
    </article>
  </body>
</html>