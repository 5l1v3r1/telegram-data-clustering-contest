<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/sport/detail/9620000111398"/>
    <meta property="og:site_name" content="MGR Online"/>
    <meta property="article:published_time" content="2019-11-20T07:57:00+00:00"/>
    <meta property="og:title" content="&quot;เมโล&quot; ช่วยไม่ไหว!! ปิดสกอร์แรกรอบ 376 วัน บุกพ่าย &quot;เพลิแกนส์&quot;"/>
    <meta property="og:description" content="คาร์เมโล แอนโธนี ฟอร์เวิร์ดจอมเก๋า ประเดิมสนามศึก บาสเก็ตบอล เอ็นบีเอ (NBA) ทว่าช่วย ปอร์ตแลนด์ เทรล เบลเซอร์ส ไม่ไหว พ่ายแก่ นิว ออร์ลีนส์ เพลิแกนส์ 104-115 ที่สนาม สมูธี คิง อารีนา วันพุธที่ 20 พฤศจิกายน ตามเวลาไทย เมโลแมน ซึ"/>
  </head>
  <body>
    <article>
      <h1>"เมโล" ช่วยไม่ไหว!! ปิดสกอร์แรกรอบ 376 วัน บุกพ่าย "เพลิแกนส์"</h1>
      <address><time datetime="2019-11-20T07:57:00+00:00">20 Nov 2019, 07:57</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011526301.JPEG"/>
        <figcaption>คาร์เมโล แอนโธนี (เสื้อดำ) คืนสังเวียน NBA</figcaption>
      </figure>
      <p>คาร์เมโล แอนโธนี ฟอร์เวิร์ดจอมเก๋า ประเดิมสนามศึก บาสเก็ตบอล เอ็นบีเอ (NBA) ทว่าช่วย ปอร์ตแลนด์ เทรล เบลเซอร์ส ไม่ไหว พ่ายแก่ นิว ออร์ลีนส์ เพลิแกนส์ 104-115 ที่สนาม สมูธี คิง อารีนา วันพุธที่ 20 พฤศจิกายน ตามเวลาไทย <br/><br/>"เมโลแมน" ซึ่งรับใช้ ฮูสตัน ร็อคเก็ตส์ ครั้งสุดท้าย วันที่ 8 พ.ย. 2018 มีส่วนร่วมเกมรุกแทบทุกชุดการครองบอล ปิดสกอร์แรกรอบ 376 วัน ด้วยลูกยิง 3 คะแนน ลงเล่นนาน 24 นาที ทำไป 10 แต้ม ยิงฟิลด์โกลเข้าเป้า 4 จาก 14 ครั้ง รวมวงนอก 2 ลูก <br/><br/>เกมนี้ ปอร์ตแลนด์ ขาด เดเมียน ลิลลาร์ด การ์ดจ่าย ออล-สตาร์ 4 สมัย ที่มีอาการปวดหลัง อาศัย ซีเจ แม็คคอลลัม การ์ดคู่หู แบกทีม 22 แต้ม และ ฮัสซาน ไวท์ไซด์ เซ็นเตอร์ บวกเพิ่ม 14 แต้ม 14 รีบาวน์ด แต่ไม่เพียงพอ สถิติหล่นเหลือ ชนะ 5 แพ้ 10<br/><br/>ขณะที่ เพลิแกนส์ ฉวยโมเมนตัมช่วงควอเตอร์ 3 ยืดช่องว่างเป็น 13 แต้ม เริ่มตั้งแต่ นิโคโล เมลลี ยิง 3 คะแนน แล้วฉกบอลจังหวะ แม็คคอลลัม เสียเทิร์นโอเวอร์ สวนกลับเร็วถึงห่วง ทิ้งห่าง 83-70 พร้อมขยับสถิติเป็น ชนะ 5 แพ้ 9<br/><br/>จรู ฮอลิเดย์ การ์ดจ่าย เจ้าถิ่น ทำคะแนนสูงสุดทีม 22 แต้ม 10 แอสซิสต์ ตามด้วย แบรนดอน อิงแกรม อดีตฟอร์เวิร์ด แอลเอ เลเกอร์ส 21 แต้ม 7 รีบาวน์ด 5 แอสซิสต์ และ เจเจ เรดดิค การ์ดจอมแม่น ส่อง 18 แต้ม <br/><br/>ด้าน เลอบรอน เจมส์ ซูเปอร์สตาร์ แอลเอ เลเกอร์ส กลายเป็นผู้เล่นคนแรกของลีก ซึ่งทำ "ทริปเปิล-ดับเบิล" ใส่คู่แข่งครบทั้ง 30 แฟรนไชส์ หลังเหมา 25 แต้ม 11 รีบาวน์ด 10 แอสซิสต์ เกมเอาชนะ โอกลาโฮมา ซิตี ธันเดอร์ 112-107 ที่สนาม สเตเปิล เซ็นเตอร์ <br/><br/><b>ผลคู่อื่นๆ</b><br/>โกลเดน สเตท วอร์ริเออร์ส ชนะ เมมฟิส กริซซ์ลีส์ 114-95<br/>ฟีนิกซ์ ซันส์ แพ้ ซาคราเมนโต คิงส์ 116-120</p>
    </article>
  </body>
</html>