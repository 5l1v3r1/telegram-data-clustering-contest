<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/473756-jak-wrogowie-500-i-polityki-pis-moga-klaskac-zandbergowi"/>
    <meta property="og:site_name" content="wPolityce.pl"/>
    <meta property="article:published_time" content="2019-11-20T07:24:46+00:00"/>
    <meta property="og:title" content="Jak wrogowie 500+ i polityki socjalnej PiS mogą klaskać Zandbergowi? Doszliśmy już do takiego infantylizmu?"/>
    <meta property="og:description" content="Rozumiem, że marksiści i inni skrajni socjaliści pokochali sprawne i momentami błyskotliwe przemówienie Zandberga. Ale liberałowie?"/>
  </head>
  <body>
    <article>
      <h1>Jak wrogowie 500+ i polityki socjalnej PiS mogą klaskać Zandbergowi? Doszliśmy już do takiego infantylizmu?</h1>
      <address><time datetime="2019-11-20T07:24:46+00:00">20 Nov 2019, 07:24</time> by <a rel="author" href="https://wpolityce.pl/autorzy/92-lukasz-adamski" target="_blank">Łukasz Adamski</a></address>
      <p>
        <b>Zachwytów jak widzę nie ma końca. Adrian Zandberg skradł serca widzów sejmowego show swoją drugoplanową rolą niczym Walter Houston w „Skarbie Sierra Madre”. Może w góry Zangberg nie chciał iść, ale też świeciły mu się oczy na myśl o dorwaniu się do złota. Tyle, że burżujów. Z janosikową energią nasz nowy bohater chce oddać je „wykluczonym”</b>
      </p>
      <p>Przyznaję, że wystąpienie Adriana Zandberga <b>było bardzo sprawne i momentami błyskotliwe. Podoba mi się flow „drwala” rąbiącego siekierą niemoc dotychczasowej opozycji. Zandberg jest przynajmniej „jakiś”. Walczy o idee i Polskę swoich czerwonych marzeń</b>. Szanuję to. Boję się tego i po stokroć wolałbym by do władzy wrócił bezideowy Schetyna z namaszczoną przez samego Richarda Gere Kidawą Błońską u boku, niż rządzić miałby Zandberg i towarzysze zapatrzeni w piekłoszczyka Karola Marksa.</p>
      <p>Ja jednak klaskać nie zamierzam przy wystąpieniu ideowego wroga tylko dlatego, że było ono ładnie ułożone. Niech klaszczą marksiści i skrajni socjaliści zarówno z lewicy, jak i prawicy, gdzie przecież socjalistów nie brakuje. Natomiast klaskania jednej grupy doprawdy pojąć nie mogę.</p>
      <p><b>Jak ci, którzy potępiają PiS za politykę socjalną, rozdawnictwo i program 500+ mogą klaskać na socjalistyczne bajdurzenia Zandberga? Jak ci którzy atakują rząd z pozycji liberalnych i wolnorynkowych mogą popierać postulaty Razem?</b> Oczywiście mogą powiedzieć, że oni popierają tylko antyklerykalizm i zmianę ustawy aborcyjnej. No, ale przecież Razem to nie jest lewica rozporkowa, jak choćby kolorowe dzieciaki od Biedronia. Razem to nie są też starzy, cyniczni i w głębni duszy kapitalistyczni towarzysze z PZPR, którzy po dojściu do władzy obniżą znów podatki. Razem to szczerzy i wierzący w swoją dziejową misję socjaliści.</p>
      <p>Wierzą w potrzebę wspierania państwa niańki i ochronę „wykluczonych społecznie” jak…No jak kto? No jak politycy Zjednoczonej Prawicy (minus „gowinowcy”)! Tylko wierzą w radykalniejszą formę socjalizmu. <b>Nie wiem czy klaskała na przemówienie Zandberga Krystyna Janda publikująca niedawno klasistowskie grafiki na swoim fejsbuniu</b>. Podejrzewam jednak, że sporo zatroskanych o niszczenie przez PiS polskiego kapitalizmu oponentów Kaczyńskiego rozpływa się w zachwytach nad rewolucją Zandberga. Takiego poziomu infantylizmu politycznego doczekaliśmy.</p>
    </article>
  </body>
</html>