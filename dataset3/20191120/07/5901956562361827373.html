<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/bivanje/clanek/obiskovalci-navduseni-akrapovicev-dirkaski-dnk-249054"/>
    <meta property="og:site_name" content="Slovenske novice"/>
    <meta property="article:published_time" content="2019-11-20T07:45:00+00:00"/>
    <meta property="og:title" content="Obiskovalci navdušeni: Akrapovičev dirkaški DNK"/>
    <meta property="og:description" content="Na letošnjem salonu motociklov v Milanu EICMA je slovenski proizvajalec izpušnih sistemov Akrapovič znova predstavil vse tisto, po čemer slovi: paleto visokozmogljivih, visokokakovostnih in vzdrž..."/>
  </head>
  <body>
    <article>
      <h1>Obiskovalci navdušeni: Akrapovičev dirkaški DNK</h1>
      <h2>Tehnologija in materiali, ki jih uporabljajo pri izdelavi dirkaških izpušnih sistemov, tudi tistih za svetovne prvake, so takšni kot pri izpušnih sistemih za vsakdanjo uporabo.</h2>
      <address><time datetime="2019-11-20T07:45:00+00:00">20 Nov 2019, 07:45</time> by <a rel="author">Primož Jurman</a></address>
      <slideshow>
        <figure>
          <img src="https://www.slovenskenovice.si/images/slike/2019/11/14/1645741.jpg"/>
          <figcaption>Akrapovičev razstavni prostor na motosejmu v Milanu FOTO: Primož Jurman</figcaption>
        </figure>
        <figure>
          <img src="https://www.slovenskenovice.si/images/slike/2019/11/14/1645742.jpg"/>
          <figcaption>Obiskovalce je navduševala tudi robotska voznica Sabrina, ki je upravljala motocikel na dinamometru. FOTO: Primož Jurman</figcaption>
        </figure>
        <figure>
          <img src="https://www.slovenskenovice.si/images/slike/2019/11/14/1645743.jpg"/>
          <figcaption>Dodana vrednost je bila zbirka strojev večine tovarniških ekip razreda motoGP. FOTO: Primož Jurman</figcaption>
        </figure>
        <figure>
          <img src="https://www.slovenskenovice.si/images/slike/2019/11/14/1645744.jpg"/>
          <figcaption>Dolenjski mojstri z uporabo na dirkališčih in s preizkušenimi materiali nepretrgoma postavljajo nove standarde. FOTO: Primož Jurman</figcaption>
        </figure>
      </slideshow>
      <p>Na letošnjem salonu motociklov v Milanu EICMA je slovenski proizvajalec izpušnih sistemov Akrapovič znova predstavil vse tisto, po čemer slovi: paleto visokozmogljivih, visokokakovostnih in vzdržljivih izpušnih sistemov. Na letošnjem razstavnem prostoru podjetja iz Ivančne Gorice, kjer so se predstavili z geslom Dirkaška tehnologija prihodnosti, je bila poudarjena povezava dirkaškega sveta z Akrapovičevimi z izdelki za navadne smrtnike, dodana vrednost pa je bila zbirka strojev večine tovarniških ekip razreda motoGP.</p>
      <blockquote>Akrapovič že od nekdaj postavlja trende.</blockquote>
      <p>Akrapovič že od nekdaj postavlja trende. Na odprtju razstavnega prostora je bilo veliko zanimanja za kotiček, imenovan Durability Reimagined, v katerem so predstavljali novo generacijo dušilcev za potovalne enduro motocikle. Ti dušilci pomenijo evolucijo pri oblikovanju izpušnih sistemov z namenom zagotavljanja še večje vzdržljivosti v vseh razmerah vožnje.</p>
      <h3>Vrhunski materiali in izdelava</h3>
      <figure>
        <img src="https://www.slovenskenovice.si/images/slike/2019/11/14/1645742.jpg"/>
        <figcaption>Obiskovalce je navduševala tudi robotska voznica Sabrina, ki je upravljala motocikel na dinamometru. FOTO: Primož Jurman</figcaption>
      </figure>
      <p>Z uporabo na dirkališčih in s preizkušenimi materiali, kot so titan, super zlitine in kompoziti iz ogljikovih vlaken, dolenjski mojstri nepretrgoma postavljajo nove standarde. Postopki temeljitega preizkušanja vzdržljivosti zagotavljajo, da kupec dobi najboljši izdelek. Družba je že pripravljena na prihod novega standarda Euro 5, kar so dokazovali razstavljeni izpušni sistemi; pokazali so celo zbirko izdelkov, med drugim novi izpušni sistemi za BMW C 400 X/GT, vespo GTS 300, yamaho ténéré 700, najnovejšo generacijo yamahe YZF-R1 in izpušne sisteme za terenske motocikle letnika 2020, vključno z yamaho YZ450F in hondo CRF250R. Na ogled so bili novi produkti za BMW R 1250 GS ter nova serija izpušnih sistemov za serijo triumph modern classics; na salonu v Milanu je slovensko podjetje za to motoristično znamko predstavilo izpušni sistem za model speed twin.</p>
      <h3>Nova serija izpušnih sistemov</h3>
      <p>Omenjena popolnoma nova serija izpušnih sistemov, pri kateri so uporabljene tradicionalne Akrapovičeve barve, kot sta naravna površina titana in prevleka črne mat barve, je bila zasnovana kot moderno-klasična oplemenitev videza motociklov. Sistemi so bili razviti z namenom bogatejšega zvoka in optimizacije motorne moči skozi celotno območje vrtljajev – še zlasti pri srednjih in visokih. Predstavili so izpušni sistem slip-on line (titan) za triumph speed twin in thruxton 1200, v razvoju pa sta izpušna sistema za bonneville T100/T120 in scrambler 1200.</p>
      <figure>
        <img src="https://www.slovenskenovice.si/images/slike/2019/11/14/1645744.jpg"/>
        <figcaption>Dolenjski mojstri z uporabo na dirkališčih in s preizkušenimi materiali nepretrgoma postavljajo nove standarde. FOTO: Primož Jurman</figcaption>
      </figure>
      <p>Akrapovičeve izpušne sisteme slip-on line za motocikle Triumphove serije modern classic odlikuje edinstveni globlji in vznemirljivejši zvok, ki že ob zagonu motocikla daje občutek moči, še bolj pa sprememba zvoka pride do izraza pri povečanju motornih vrtljajev. Nova serija njihovih izpušnih sistemov je v skladu s homologacijo ES in ECE, prav tako je zaradi uporabe različnih materialov in zasnov lažja od serijskih izpušnih sistemov. Zunanji plašč je izdelan iz titana (različica z »naravno barvo titana« za bonneville T100/T120 in scrambler 1200; črni premaz za speed twin/thruxton 1200), Akrapovičev logotip je vgraviran ali pa izpuh krasi monokromatska nalepka, za piko na i pri oblikovanju izpušnih sistemov poskrbijo zadnje kape v srebrni ali mat črni barvi ter klasično črno pobarvani toplotni ščitniki. Nova paleta tako ob zvočnem užitku prinaša inovativnost in privlačno oblikovanje moderno-klasičnega videza.</p>
      <blockquote>Predstavili so tudi novo serijo izpušnih sistemov za Triumphovo serijo modern classics.</blockquote>
      <h3>Testna voznica Sabrina</h3>
      <p>Obiskovalce na Akrapovičevem razstavnem prostoru je navduševal še robot, ki je upravljal motocikel na dinamometru za preizkušanje vzdržljivosti – na salonu je poziral na motociklu BMW S 1000 RR. Ta inovativna mehanska naprava, ki jo v podjetju ljubkovalno imenujejo Sabrina, je izdelke podjetja Akrapovič popeljala do nove stopnje vzdržljivosti, robot pa je že prvi dan salona med obiskovalci vzbudil veliko zanimanja.</p>
    </article>
  </body>
</html>