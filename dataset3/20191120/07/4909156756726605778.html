<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davar1.co.il/200823/"/>
    <meta property="og:site_name" content="דבר העובדים בארץ ישראל"/>
    <meta property="article:published_time" content="2019-11-20T07:44:00+00:00"/>
    <meta property="og:title" content="הבנות לכדורגל"/>
    <meta property="og:description" content="תשעה ימים שבתו השחקניות והצליחו להגיע להסכמים עם התאחדות הכדורגל הספרדית: שכרן יעלה והן יזכו לזכויות סוציאליות | מעל לכל מדובר בניצחון סמלי המצביע על הכיוון השוויוני יותר אליו צועד הספורט המקצועני בעולם | מתי בישראל?"/>
  </head>
  <body>
    <article>
      <h6 class="kicker">ניצחון ספרדי</h6>
      <h1>הבנות לכדורגל</h1>
      <h2>ככה כן בונות חומה: שביתת שחקניות הכדורגל בספרד הביאה להישגים. <br/>תשעה ימים שבתו השחקניות והצליחו להגיע להסכמים עם התאחדות הכדורגל הספרדית: שכרן יעלה והן יזכו לזכויות סוציאליות | מעל לכל מדובר בניצחון סמלי המצביע על הכיוון השוויוני יותר אליו צועד הספורט המקצועני בעולם | מתי בישראל?</h2>
      <address><time datetime="2019-11-20T07:44:00+00:00">20 Nov 2019, 07:44</time> by <a rel="author">ליאור ברטל</a></address>
      <p>ניצחון היסטורי לשחקניות הליגה הבכירה בספרד, בדרך לליגה מקצוענית יותר. אתמול (שלישי) הגיעה לסיומה השביתה של שחקניות הכדורגל בספרד, לאחר פריצת דרך משמעותית במו"מ עם התאחדות הכדורגל הספרדית. ארגון שחקני הכדורגל הספרדי הודיע ששביתת שחקניות הכדורגל הסתיימה בעקבות חתימה על חוזה קיבוצי חדש, בו ההתאחדות מקבלת את דרישות השחקניות להגדלת המשכורות והמשך הדיונים על מענה לדרישות הסוציאליות של השחקניות.</p>
      <p>לאחר תשעה ימים של שביתה וביטולו של מחזור משחקים שלם בליגה הבכירה של ספרד, הגיעו הצדדים לחתימה על הסכם משותף וחזרו לאימונים של קבוצות הליגה. השחקניות זכו לקבל את הדרישות הכספיות שלהן, ויצרו תקדים חשוב נוסף בהיסטוריית המאבקים של כדורגל הנשים העולמי.</p>
      <figure>
        <img src="https://www.davar1.co.il/wp-content/uploads/2018/09/280918_barcelona2.jpg"/>
        <figcaption>קבוצת הנשים של ברצלונה, אפריל 2018, ספרד (צילום: shutterstock)</figcaption>
      </figure>
      <p>ב-23 באוקטובר השנה נערך כנס ראשון מסוגו, בו השתתפו כ-200 שחקניות כדורגל מ-16 הקבוצות בליגה הבכירה לנשים בספרד. במהלך הכנס הודיעו השחקניות על ההחלטה להשבית את הליגה. ההחלטה היא תוצאה של משבר במו"מ עם הקבוצות על הסכם קיבוצי, שיכלול תשלומי שכר מינימום וחוזים זמניים.</p>
      <p>בחודשים האחרונים קיים ארגון השחקנים בספרד משא ומתן, 18 פגישות, עם קבוצות הכדורגל על הסכם קיבוצי חדש. במהלך המשא ומתן דרש איגוד השחקנים את העלאת שכר המינימום בחוזה מלא לשחקניות, מ-16 אלף יורו לעונה ל-20 אלף יורו לעונה. עוד דרשו באיגוד להעלות את התשלום עבור חוזה חלקי ל-12 אלף יורו לעונה, כשהקבוצות מוכנות לשלם לשחקניות בעלות חוזה חלקי רק 8 אלף יורו לעונה.</p>
      <p>בנוסף לכך דורשות השחקניות תנאים סוציאליים כגון ימי חופש, ביטוח פציעות ועוד. בעקבות כישלון המשא ומתן וחוסר המוכנות של ההתאחדות להגיע להסכם קיבוצי חדש, השחקניות החליטו להשבית את הליגה. הניצחון של המאבק הוא עוד נקודת ציון חשובה במאבקים המתנהלים ברחבי העולם על הפיכת ענף כדורגל הנשים למקצועני.</p>
    </article>
  </body>
</html>