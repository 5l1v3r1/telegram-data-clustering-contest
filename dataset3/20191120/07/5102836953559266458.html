<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.document.no/2019/11/20/frode-berg-reiser-alvorlige-sporsmal-om-norsk-e-tjeneste/"/>
    <meta property="og:site_name" content="Document"/>
    <meta property="article:published_time" content="2019-11-20T07:25:12+00:00"/>
    <meta property="og:title" content="Frode Berg reiser alvorlige spørsmål om norsk E-tjeneste"/>
    <meta property="og:description" content="Helt fra Frode Berg ble arrestert ble det reist spørsmål om hva E-tjenesten holder på med. Det som kom frem under Bergs pressekonferanse tirsdag, bekreftet denne antagelsen."/>
  </head>
  <body>
    <article>
      <h1>Frode Berg reiser alvorlige spørsmål om norsk E-tjeneste</h1>
      <address><time datetime="2019-11-20T07:25:12+00:00">20 Nov 2019, 07:25</time> by <a rel="author">Hans Rustad</a></address>
      <figure>
        <img src="https://www.document.no/wp-content/uploads/2019/11/frode-berg-gardermoen-19-nov-stian-lysberg-solum-1024x683.jpg"/>
        <figcaption>
          <i>Frode Berg sa et vanlig menneske ikke hadde holdt lenge i et russisk fengsel.  Berg holdt pressekonferanse på Radisson Park Inn Hotel Gardermoen tirsdag. </i>
          <i>Foto: Stian Lysberg Solum / NTB scanpix</i>
        </figcaption>
      </figure>
      <p>Helt fra Frode Berg ble arrestert ble det reist spørsmål om hva E-tjenesten holder på med. Det som kom frem under Bergs pressekonferanse tirsdag, bekreftet denne antagelsen.</p>
      <p>Russland er vår største sikkerhetstrussel. Likevel er håndteringen av norske spioner helt amatørmessig.  Berg ble sendt rett i løvens hule og hadde ikke en sjanse.</p>
      <p>Berg er tidligere offiser og grensevakt. Er det smart å bruke en slik person til å være kurer til en russisk spion?</p>
      <blockquote>Under rettssaken i Moskva kom det fram at russiske FSB har hatt en mappe på Berg siden starten av 1990-tallet.</blockquote>
      <p>Bergs oppdrag har pågått et stykke tid. Likevel la han ut poster på Facebook av sine reiser til Russland og andre steder. Det var som å vifte med en plakat: Se her!</p>
      <p>FSB hadde nok kontroll, men det sier noe om E-tjenestenes manglende profesjonalitet. Man tror nesten ikke det man leser.</p>
      <p>Men også Berg må ta sin del av ansvaret. Streifet det ham ikke at han løp en stor risiko?</p>
      <blockquote>På pressekonferansen fikk Berg spørsmål om hvorfor han valgte å si ja til denne typen oppdrag.<br/><br/>– Hva skal jeg si … E-tjenesten i Sør-Varanger er over alt. Det er en del av mitt arbeidsmiljø. Når det ble framstilt på den måten som det ble gjort til meg, anså jeg dette som uproblematisk.<br/><br/>– Men etter hvert begynte jeg å få mistanke og skjønte at dette ikke var så lurt. I 2017 følte jeg et press, sier han.</blockquote>
      <p>Han sa altså ja til et siste oppdrag. Russerne sto klar og ventet på ham.</p>
      <p>Det har fått Berg til å mistenke at det hele var avtalt spill.</p>
      <blockquote>Berg mener at denne saken kan være avtalt på forhånd mellom Norge og Russland.<br/><br/>– Dersom dette ikke var avtalt spill mellom Norge og Russland, er det en etterretningsskandale, sa Berg.</blockquote>
      <p>Så kyniske er neppe E-tjenesten.</p>
      <p>NRK sendte et intervju med en norsk sivil som ble sendt inn i Sovjet på femti-seksti-tallet i en spesialrigget bil. Han fikk beskjed om at hvis han ble tatt var han overlatt til seg selv. Det var ingenting norske myndigheter kunne gjøre.</p>
      <p>Den gang var det ikke sosiale medier og myndighetene brukte ikke lekkasjer som del av den psykologiske krigen.</p>
      <p>E-tjenesten virker å være amatører også på dette felt.</p>
      <p>Offisielt kan an ikke innrømme at Berg jobbet for tjenesten. Men måten man oppfører seg på sier noe annet: Berg får helsehjelp av Forsvaret.</p>
      <p>Igjen har norsk forsvar gått på et nederlag. Er KNM Helge Ingstad noe mer enn et sammenfall av omstendigheter? Er det tegn på et forsvar hvor inkompetansen råder?</p>
      <p>Hvis man legger til inkompetanse på øverste politisk hold, så avtegner det seg et bilde av Norges situasjon som er ganske alarmerende.</p>
      <p>Det virker som om det er tomt på kommandobrua.</p>
      <p>Den som er der ser dårlig, flomlyset er på på dekke og man tror er motgående supertanker er fastland. Sjøtrafikksentralen på Fedje glemte å plotte inn fregatten.</p>
      <p>Hvis Erna Solberg tror ikke folk får med seg det som skjer, så tar hun feil. Tilliten til politikerne har aldri vært lavere, viser en ny måling.</p>
      <p>Det er nemlig den del av befolkningen som har bevart kompetanse – hvilket henger sammen med vett – som ser hvor ille det står til.</p>
      <p>Hva hjelper det med 10.000 milliarder på bok, hvis man ikke klarer ta vare på landet?</p>
      <related>
        <h4>Les også</h4>
        <a href="https://www.document.no/2018/05/11/vg-bruker-fsb-som-kilde-i-spionsiktelsen-mot-frode-berg/"/>
        <a href="https://www.document.no/2018/04/22/frode-berg-innrommer-at-han-var-i-moskva-pa-oppdrag-for-e-tjenesten/"/>
        <a href="https://www.document.no/2018/04/24/solberg-vil-ikke-bekrefte-at-frode-berg-jobbet-for-e-tjenesten/"/>
        <a href="https://www.document.no/2019/11/17/stortingets-eos-utvalg-gransker-berg-saken/"/>
        <a href="https://www.document.no/2019/10/24/lavrov-om-frode-berg-kan-komme-hjem-nar-som-helst/"/>
        <a href="https://www.document.no/2018/05/03/har-vi-i-det-hele-tatt-begreper-om-hva-putins-russland-er/"/>
        <a href="https://www.document.no/2019/04/17/putin-skal-selv-vurdere-om-frode-berg-skal-benades/"/>
        <a href="https://www.document.no/2018/03/06/storbritannia-bekrefter-identitet-pa-kritisk-syk-eksspion-advarer-russland/"/>
        <a href="https://www.document.no/2012/11/02/menn-uten-ansikt/"/>
        <a href="https://www.document.no/2018/08/12/purpurhjerter-fbi-sjefer-og-moderne-politikk/"/>
      </related>
    </article>
  </body>
</html>