<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/moldova/politica/chiril-motpan-igor-dodon-implicat-expulzarea-profesorilor-turci-cere-demisia-lui-1_5dd4ed485163ec4271377128/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-20T07:39:20+00:00"/>
    <meta property="og:title" content="Chiril Moţpan: Dacă Igor Dodon este implicat în expulzarea profesorilor turci, voi cere demisia lui"/>
    <meta property="og:description" content="Chiril Moţpan, deputat PPDA, preşedintele Comisiei parlamentare securitate naţională, apărare şi ordine publică, susţine că dacă preşedintele Igor Dodon este implicat în vreun fel în dosarul legat de expulzarea cetăţenilor turci, care a avut loc anul trecut, el va cere demisia şefului statului, transmite IPN."/>
  </head>
  <body>
    <article>
      <h1>Chiril Moţpan: Dacă Igor Dodon este implicat în expulzarea profesorilor turci, voi cere demisia lui</h1>
      <address><time datetime="2019-11-20T07:39:20+00:00">20 Nov 2019, 07:39</time> by <a rel="author">Iurii Botnarenco</a></address>
      <h4>Chiril Moţpan, deputat PPDA, preşedintele Comisiei parlamentare securitate naţională, apărare şi ordine publică, susţine că dacă preşedintele Igor Dodon este implicat în vreun fel în dosarul legat de expulzarea cetăţenilor turci, care a avut loc anul trecut, el va cere demisia şefului statului, transmite IPN.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/moldova/politica/pavel-filip-pdm-nu-coalitii-actualul-parlament-1_5dd4ef2e5163ec427137839f/index.html"/>
        <a href="https://adevarul.ro/moldova/politica/In-situatie-pdm-putea-cere-demisia-guvernului-chicu-1_5dd4ee755163ec4271377ba5/index.html"/>
        <a href="https://adevarul.ro/moldova/politica/grup-lucru-identificarea-propunerilor-reformare-justitiei-republica-moldova-1_5dd41df75163ec427131235b/index.html"/>
      </related>
      <p> Parlamentarul spune că Igor Dodon se regăseşte într-un demers al său adresat Serviciului de Informaţii şi Securitate pe subiectul cu privire la expulzarea cetăţenilor turci şi aşteaptă răspuns.<br/><br/>„Într-un demers pe care l-am depus deja şi aştept răspunsul am pus mai multe întrebări, inclusiv care a fost implicarea în acel proces al preşedintelui Parlamentului, care conform legii este responsabil de prevenirea şi combaterea terorismului. În 2017, Parlamentul a votat o lege numindu-l responsabil de prevenirea şi combaterea terorismului pe preşedintele Parlamentului, când domnul Candu era în această funcţie. Domnul Candu categoric trebuia să cunoască acest lucru. Domnul Filip, care era premier, la fel. Domnul Dodon la fel trebuia să fie informat”, a afirmat deputatul în cadrul emisiunii „Cutia neagră” de la TV8.<br/><br/>Potrivit lui, indiferent că este preşedinte de stat sau nu, dacă Igor Dodon este implicat în cazul acesta, Chiril Moţpan va cere demisia lui. „Dintr-o discuţie cu un procuror, se pare că primul interes a fost al domnului Plahotniuc”, a afirmat politicianul.<br/><br/>În ceea ce priveşte informaţiile pe care le-a făcut publice marţi, 19 noiembrie, referitor la Serviciul Fiscal de Stat (SFS) şi fostul şef al acestuia Serghei Puşcuţa, Chiril Moţpan spune că discuţii referitor la acest subiect au avut loc înainte de învestirea actualului Guvern. Deputatul susţine că, din informaţiile pe care le deţine, nu exclude că Sergiu Puşcuţă, care acum este ministru al finanţelor, cunoştea şi participa la anumite scheme.<br/><br/>Chiril Moţpan spune că şeful Procuraturii Anticorupţie, Viorel Morari, i-a confirmat că documentele pe care le-a transmis instituţiei au ajuns la destinaţie. „Cu siguranţă procurorii vor investiga acest lucru. (...) În documentele astea sunt o sumedenie de firme, nume, dovezi unde se transferă banii”, a afirmat parlamentarul.<br/><br/>Potrivit lui, materialele sunt cu parafa „secret” şi acum urmează ca instituţiile statului să întreprindă acţiunile necesare şi să facă lumină în acest caz, dar şi în multe altele. Chiril Moţpan spune că informaţiile le-a primit de la instituţiile de stat.<br/><br/>Ieri, preşedintele Comisiei securitate naţională, apărare şi ordine publică a Parlamentului, Chiril Moţpan, a afirmat că în timpul aflării lui Serghei Puşcuţa la SFS „au început să funcţioneze schemele de restituire ilegală a taxei pe valoare adăugată şi spălările de bani, inclusiv prin majorarea artificială a valorii mărfurilor la export sau crearea sumelor de TVA fictive în baza unor pseudo exporturi”.</p>
      <hr/>
    </article>
  </body>
</html>