<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/618309,Na-Mikolajki-kierowcy-dostana-suwak.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-20T07:16:37+00:00"/>
    <meta property="og:title" content="Na Mikołajki kierowcy dostaną suwak"/>
    <meta property="og:description" content="Jazda na tzw. suwak i tworzenie korytarzy życia będą obowiązkowe od 6 grudnia — poinformowało Ministerstwo Infrastruktury. Eksperci od dawna postulowali wprowadzenie takich rozwiązań."/>
  </head>
  <body>
    <article>
      <h1>Na Mikołajki kierowcy dostaną suwak</h1>
      <address>
        <time datetime="2019-11-20T07:16:37+00:00">20 Nov 2019, 07:16</time>
      </address>
      <p>
        <b>Jazda na tzw. suwak i tworzenie korytarzy życia będą obowiązkowe od 6 grudnia — poinformowało Ministerstwo Infrastruktury. Eksperci od dawna postulowali wprowadzenie takich rozwiązań.</b>
      </p>
      <p>W Dzienniku Ustaw ukazała się nowela prawa o ruchu drogowym. Chodzi o jazdę na tzw. suwak i korytarze życia. Oba rozwiązania od 6 grudnia wchodzą w życie. Jazda na suwak ma rozładować korki na ulicach i upłynnić ruch w zatłoczonych miastach. A korytarze życia ułatwić pracę służbom ratowniczym. <br/><br/>Jak tworzyć korytarze? Na jezdni z dwoma pasami ruchu w tym samym kierunku, kierowca poruszający się lewym pasem ruchu musi zjechać jak najbliżej lewej krawędzi pasa ruchu. A kierowca jadący prawym pasem ruchu — musi zjechać jak najbliżej prawej krawędzi pasa ruchu. <br/><br/>Jeśli na na jezdni są więcej niż dwa pasy ruchu w tym samym kierunku kierowca, jadący skrajnym lewym pasem, jest obowiązany zjechać jak najbliżej lewej krawędzi pasa ruchu. Natomiast kierowcy poruszający się pozostałymi pasami ruchu muszą zjechać jak najbliżej prawej krawędzi pasów ruchu. Z korytarzy życia mogą korzystać tylko pojazdy uprzywilejowane.<br/><br/>Jak — zgodnie z nowelą przepisów — powinna wyglądać jazda na tzw. suwak? Najpierw sytuacja na jezdni z więcej niż jednym pasem ruchu. Gdy nie ma możliwości jazdy pasem ruchu z powodu przeszkody na tym pasie lub jego zanikania, kierowca poruszający się sąsiednim pasem jest obowiązany bezpośrednio przed miejscem wystąpienia przeszkody lub miejscem zanikania pasa ruchu umożliwić jednemu pojazdowi znajdującym się na takim pasie, zmianę tego pasa ruchu na sąsiedni.<br/><br/>Co się dzieje w sytuacji, gdy jezdnia ma więcej niż dwa pasy ruchu w tym samym kierunku, gdy nie istnieje możliwość kontynuacji jazdy dwoma pasami ruchu z powodu przeszkód lub ich zanikania? Otóż jeżeli pomiędzy tymi pasami ruchu znajduje się jeden pas ruchu, którym można jechać, jadący tym pasem jest obowiązany bezpośrednio przed miejscem wystąpienia przeszkody lub miejscem zanikania pasów ruchu umożliwić zmianę pasa ruchu jednemu pojazdowi z prawej strony, a następnie jednemu pojazdowi z lewej strony. <br/><br/><i>am</i></p>
    </article>
  </body>
</html>