<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082918811/%D9%88%D8%A7%D8%B3%D8%B7%D9%87-%DA%AF%D8%B1%DB%8C-%D9%85%D8%A7%D9%84%DB%8C-%D8%AF%D8%B1-%DA%A9%D8%B4%D8%A7%D9%88%D8%B1%D8%B2%DB%8C-%D9%84%D8%A7%D8%B2%D9%85-%D8%A8%D9%88%D8%AF%D9%87-%D8%A7%D9%85%D8%A7-%D9%85%D8%B4%DA%A9%D9%84-%D8%AA%DA%A9%D8%B1%D8%A7%D8%B1-%D8%A2%D9%86-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-20T07:52:34+00:00"/>
    <meta property="og:title" content="واسطه‌گری مالی در کشاورزی لازم بوده اما مشکل تکرار آن است"/>
    <meta property="og:description" content="ایسنا/خراسان رضوی رئیس سازمان جهاد کشاورزی خراسان رضوی گفت: در کشاورزی هر کجا حرفی برای گفتن نداریم، از واژه دلال استفاده می‌کنیم، در صورتی که واسطه‌گری مالی در کشاورزی لازم بوده اما مشکل ما تکرار واسطه‌گری است."/>
  </head>
  <body>
    <article>
      <h6 class="kicker">رئیس سازمان جهاد کشاورزی خراسان رضوی:</h6>
      <h1>واسطه‌گری مالی در کشاورزی لازم بوده اما مشکل تکرار آن است</h1>
      <address><time datetime="2019-11-20T07:52:34+00:00">20 Nov 2019, 07:52</time> by <a rel="author">حوریه جمالی پور</a></address>
      <p>ایسنا/خراسان رضوی رئیس سازمان جهاد کشاورزی خراسان رضوی گفت: در کشاورزی هر کجا حرفی برای گفتن نداریم، از واژه دلال استفاده می‌کنیم، در صورتی که واسطه‌گری مالی در کشاورزی لازم بوده اما مشکل ما تکرار واسطه‌گری است.</p>
      <p>محمدرضا اورانی در نشست تخصصی دانش‌آموختگان رشته اقتصاد کشاورزی در توسعه بازرگانی نوین محصولات کشاورزی در تالار ابونصر هروی دانشکده کشاورزی دانشگاه فردوسی مشهد، اظهار کرد: در سال 57 در کل کشور 25 میلیون تن تولید محصول داشتیم که سهم استان خراسان 5 میلیون تن بوده اما اینک 125 میلیون تن در کشور تولید می‌شود که سهم خراسان رضوی 8میلیون تن است.</p>
      <p>وی افزود: به جای مقایسه هلند با ایران آن را با سه استان شمالی مقایسه می‌کنم. با وجود اینکه کل مساحت هلند از سه استان شمالی کشور کمتر بوده اما خروجی هلند از کل کشور بیشتر است. بخشی از مشکلات ما فرهنگی است. اول اینکه ما کار کردن گروهی را یاد نداریم. در بخش کشاورزی 42 رشته تخصصی وجود دارد و من به عنوان رئیس جهاد کشاورزی نمی‌توانم در تمام این رشته‌ها تخصص داشته باشم، به همین جهت نیازمند همکاری یکدیگر برای پیشرفت کشور هستیم.</p>
      <p>رئیس سازمان جهاد کشاورزی خراسان رضوی بیان کرد: دومین مشکل به لحاظ فرهنگی، مقاومت در مقابل تغییر است. در کشور برای یک مدیر پنج وظیفه برنامه‌ریزی، ساماندهی، هدایت و هماهنگی، اجرا و نظارت وجود دارد اما ما در مرحله ساماندهی مشکل داریم. برنامه‌های ما در مقایسه با دیگر کشورها خوب است اما برای پیاده‌سازی آن نیازمند اصلاح ساختار، منابع، سرمایه و چیدمان نیروی انسانی هستیم.</p>
      <p>یکی از موانع توسعه کشاورزی ساختارهای موجود در آن است</p>
      <p>اورانی خاطرنشان کرد: فناوری، ارتباطات توسعه و دولت الکترونیک در حال توسعه بوده اما ساختارهای متناسب با آن شکل نگرفته، بنابراین مانع توسعه ساختار موجود در بخش کشاوزی بوده و علت موفقیت بخش خصوصی انعطاف‌پذیری آن نسبت به بخش دولتی است.</p>
      <p>وی اضافه کرد: در استان 8 میلیون تن تولید انواع محصولات به ارزش 23 هزار و 400 میلیارد تومان وجود دارد و در سال 2.2 درصد از سطوح زراعی کاسته و 3 درصد به سطوح باغی استان اضافه می‌شود، تحقیقات میدانی حاکی از آن است که در شهرستان‌هایی که الگوی تولید و درآمد باغی، دامی و زراعی وجود دارد، بنیه اقتصاد روستایی و کشاورز قوی شده و در کنار آن مهاجرت و مصرف آب کاهش یافته است.</p>
      <p>رئیس سازمان جهاد کشاورزی خراسان رضوی تصریح کرد: موفقیت ما در استان و کشور در گرو علم و مردم در کنار یکدیگر است. اولین موردی که در بخش کشاورزی به آن نیاز داریم، توجه به کشاورزی نوین، دانش‌بنیان و انتقال یافته تحقیقاتی و مزرعه است. در استان آب وجود ندارد و نمی‌توان سطح زیرکشت را تغییر داد اما می‌توان با استفاده از فناوری‌های نوین میزان تولیدات را افزایش داد.</p>
      <p>به جای توجه به کشاورز به بخش کشاورزی توجه می‌کنیم</p>
      <p>اورانی عنوان کرد: ترویج در کنار آموزش قرار دارد و یکی از اشکالات اصلی این است که بیش از آنکه به کشاورز توجه کنیم، به بخش کشاورزی توجه می‌شود. نکته دوم تولید استاندارد و کاهش هزینه‌های تولید و قیمت تمام‌شده است. در استان 14 کشتارگاه وجود دارد اما خط دو راه‌اندازی نشده که بتوان گوشت مرغ بدون بو تولید کرد، البته اکنون خط دو راه‌اندازی شده است.</p>
      <p>وی ادامه داد: امروز برای پشم‌چینی گوسفند مشکل وجود دارد. متاسفانه ما همیشه به دنبال حل مشکلات کلان هستیم، در حالی که مشکلات ما در سطح خرد است. در حال حاضر بحران زعفران به این دلیل است که زعفران با ماشین‌آلات کشت می‌شود اما برای جمع‌آوری و تمیز کردن آن از نیروی انسانی استفاده می‌کنیم، به همین جهت در مدت 45 روز باید 320 هزار کارگر را به کار بگیریم که امری ناممکن است.</p>
      <p>رئیس سازمان جهاد کشاورزی خراسان رضوی گفت: همچنین در بخش کشاورزی باید به دنبال صنایع کوچک باشیم. نکته بعدی بازرگانی است؛ اگر بازرگانی توسعه پیدا کند، کشاورز به تسهیلات، کمک فنی، اعتباری و تملکی نیاز ندارد. علاوه بر این بحث بورس اهمیت زیادی دارد. در حال حاضر زیره، زعفران و پسته را به بورس وارد کرده‌ایم. محصولاتی باید وارد بورس شوند که مرجعیت علمی، تولیدی و اقتصادی داشته باشند.</p>
      <p>اورانی اظهار کرد: در آینده نزدیک کشمش نیز وارد بورس شده، همچنین ورود محصولات کشاورزی به بورس سبب افزایش کیفیت تولیدات خواهد شد. درخواست من از شما دانشجویان ورود به بورس است. ما برای خرید حمایتی زعفران با آزمایشگاه دانشگاه فردوسی قرارداد بسته‌ایم اما چرا نباید دانشگاه فردوسی انبار تحت نظارت بورس را داشته باشد؟</p>
      <p>وی افزود: موضوع بعدی در زمینه بازار، تشکیل شرکت‌های بازرگانی است تا بر اساس آن از تولید به سمت اقتصاد کشاورزی حرکت کنیم. چرا قیمت آلو در نیشابور 15 هزار تومان و در مشهد 45 هزار تومان است؟ در کشاورزی هر کجا حرفی برای گفتن نداریم، از واژه دلال استفاده می‌کنیم، در صورتی که واسطه‌گری مالی در کشاورزی لازم بوده اما مشکل ما تکرار واسطه‌گری است.</p>
      <p>رئیس سازمان جهاد کشاورزی خراسان رضوی بیان کرد: ما باید واسطه‌گرهای مالی را نظام دهیم و تعریف مشخصی برای آنها ایجاد کنیم. درخواست دارم که یکی از مراکز تحقیقات و در کنار آن دانشکده کشاورزی شرکتی مبتنی بر توسعه بازار را راه‌اندازی کند و من قول می‌‌دهم که از شما حمایت کنم زیرا مشکل ما پول نیست، بلکه فضای کسب‌وکار است.</p>
      <p>اورانی خاطرنشان کرد: در استان 90 هزار هکتار پسته وجود داشته که 60  هزار تن تولید دارد اما تجار کرمان آن را خریداری کرده و ارزش‌افزوده حاصل از آن را به کرمان منتقل می‌کنند. تشکیل شرکت بازرگانی با محوریت محصولات مزیت‌دار یکی از ضرورت‌های استان است.</p>
      <p>وی اضافه کرد: همچنین در استان مرکز خدمات مشاوره برای سرمایه‌گذاری بخش کشاورزی وجود ندارد. در حال حاضر 2 میلیون و 500 هزار تن ظرفیت کارخانه محصولات لبنی بوده، در حالی که میزان تولید یک میلیون تن و یا میزان تولید زعفران 320 تا 350 تن است، در حالی که 600 تن ظرفیت بسته‌بندی در استان وجود دارد.</p>
      <p>رئیس سازمان جهاد کشاورزی خراسان رضوی با اشاره به موضوع استارت‌آپ‌ها، تصریح کرد: در زمینه استارت‌آپ‌ها هرگونه فعالیتی که از جانب دانشجویان صورت بگیرد، از آنان حمایت خواهد شد. در حال حاضر دوره بازار دیجیتال است و دانشجویان می‌توانند در زمینه ایجاد استارت‌آپ محصولات کشاورزی وارد شوند.</p>
      <p>اورانی مطرح کرد: امروز در حوزه زعفران دانش‌آموخته‌ای داریم که از گلبرگ زعفران کاغذ تولید می‌کند و یا فرد دیگری گلبرگ گل زعفران را خشک کرده و کیلویی 120 هزار تومان صادر می‌نماید. همچنین اولین سند توسعه کشاورزی استان در سال 91-92 توسط مرکز تحقیقات تهیه شده که بر اساس آن ویژگی‌های هر شهرستان در بخش کشاورزی مشخص شده است.</p>
      <p>انتهای پیام</p>
    </article>
  </body>
</html>