<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/u-kiyevi-zafiksuvali-avtomobil-na-shvidkosti-222-kilometri-na-godinu-330268_.html"/>
    <meta property="og:site_name" content="DT.ua"/>
    <meta property="article:published_time" content="2019-11-20T07:15:00+00:00"/>
    <meta property="og:title" content="У Києві зафіксували автомобіль на швидкості 222 кілометри на годину"/>
    <meta property="og:description" content="Максимально дозволена швидкість руху по магістралях Києва у зимовий період становить 50 км/год"/>
  </head>
  <body>
    <article>
      <h1>У Києві зафіксували автомобіль на швидкості 222 кілометри на годину</h1>
      <h2>Максимально дозволена швидкість руху по магістралях Києва у зимовий період становить 50 км/год</h2>
      <address>
        <time datetime="2019-11-20T07:15:00+00:00">20 Nov 2019, 07:15</time>
      </address>
      <p>Обмеження швидкості до 50 кілометрів на годину ніяк не впливає на столичних лихачів і "гонщиків".</p>
      <p>У Києві на Столичному шосе <b><a href="https://zn.ua/UKRAINE/osnovnye-prichiny-dtp-v-ukraine-netrezvoe-vozhdenie-i-prevyshenie-skorosti-333229_.html">автомобіль розігнався до швидкості</a></b> 222 км/ч. Про це у Facebook повідомив Центр організації дорожнього руху, передає УНН.</p>
      <p>"Жахливе перевищення швидкості зафіксувала минулої доби електронна система TruSign на Столичному шосе. 222 км/год. – з такою швидкістю рухалося одне з авто", - йдеться у повідомленні.</p>
      <p>Як зазначив Центр, за добу дозволений швидкісний режим порушили 19 556 транспортних засобів – 67,8% від загальної кількості авто, які проїхали трасою за добу. При цьому 6,88% (1 983) автівок перевищили швидкість більше, ніж на 50 км від дозволеної. Загалом, середня швидкість руху Столичним шосе за добу становила 76,4 км/год. Максимально дозволена швидкість руху магістралями Києва у зимовий період становить 50 км/год.</p>
      <p>В Центрі організації дорожнього руху нагадали, що основна причина ДТП в Україні – перевищення швидкості. Через таке порушення правил дорожнього руху відбувається близько 35% усіх аварій.</p>
      <p>Нагадаємо, з січня по жовтень цього року внаслідок ДТП на дорогах України загинули понад 3 тисячі осіб.</p>
      <p>З початку року поліцейські з використанням <b><a href="https://dt.ua/UKRAINE/kontrol-shvidkosti-na-dorogah-u-policiyi-pidbili-pidsumki-pershogo-misyacya-vikoristannya-kamer-293363_.html">приладів для вимірювання швидкості TruCAM</a></b> склали 100 853 адмінпротоколів за порушення швидкісного режиму. Про це повідомляє Патрульна поліція на своїй сторінці в<a href="https://www.facebook.com/patrolpolice.gov.ua/?ref=br_rs"> Facebook</a>.</p>
      <p>"Патрульні поліцейські фіксують перевищення встановлених обмежень швидкості руху водіями та притягують порушників до відповідальності. Все для того, щоб навчити водіїв безпечно їздити і дотримуватися ПРАВИЛ дорожнього руху. Тільки за 4 місяці 2019 патрульні винесли 100 853 адміністративних постанов за порушення швидкісного режиму по всій Україні", - йдеться в повідомленні.</p>
      <p>У патрульній поліції нагадали, що штраф за перевищення встановлених обмежень швидкості руху транспортних засобів більш ніж на 20 км/ч і більш ніж на 50 км/год становить 255 гривень та 510 гривень відповідно.</p>
      <footer>За матеріалами: <a href="https://dt.ua/go/aHR0cDovL3d3dy51bm4uY29tLnVhLw==">УНН</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>