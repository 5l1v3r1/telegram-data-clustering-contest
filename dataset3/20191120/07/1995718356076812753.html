<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152579-luckym-municypalam-taky-daly-2-miljony-na-znesennia-nezakonnyh-sporud"/>
    <meta property="og:site_name" content="ВолиньPost"/>
    <meta property="article:published_time" content="2019-11-20T07:36:00+00:00"/>
    <meta property="og:title" content="Луцьким муніципалам таки дали 2 мільйони на знесення незаконних споруд"/>
    <meta property="og:description" content="У Луцьку у 2020 році продовжать зносити незаконно встановлені конструкції."/>
  </head>
  <body>
    <article>
      <h1>Луцьким муніципалам таки дали 2 мільйони на знесення незаконних споруд</h1>
      <address>
        <time datetime="2019-11-20T07:36:00+00:00">20 Nov 2019, 07:36</time>
      </address>
      <p>У Луцьку у 2020 році продовжать зносити незаконно встановлені конструкції. На це із бюджету міста спрямують 2 мільйони гривень.<br/><br/>Про це йшлося у середу, 20 листопада, під час засідання виконкому Луцькради.<br/><br/>Нагадаємо, <a href="http://www.volynpost.com/news/151700-logiky-u-vashyh-diiah-ia-ne-bachyv-i-ne-bachu--chlen-vykonkomu-pro-robotu-luckyh-municypaliv">під час минулого виконкому, що відбувся 6 листопада, розглядали це ж питання</a>. Утім, після незадовільної, на думку членів виконкому доповіді, проект Програми впорядкування малих архітектурних форм, тимчасових споруд, металевих та дерев’яних конструкцій в територіальній громаді міста Луцька на 2020 рік не підтримали.<br/><br/>Член виконкому <b>Михайло Щур</b> зауважив, що демонтажі проводять за зверненням громадян і поцікавився, чи звертаються з цим ОСББ.<br/><br/>Директор департаменту муніципальної варти Юлія Сиротинська повідомила, що такі випадки є, зокрема, звернення стосуються знесення парканів, конструкцій. Надходять прохання про знесення споруд й від управління земельних ресурсів. Утім, вони не допомагають приводити до ладу території після знесення.<br/><br/>«У 55-му мікрорайоні біля нових будинків понаставляли паркани, городики роблять. Ми хочемо прописати відповідальність, щоб бюджет міста не ніс витрати за ті чи інші речі, а, наприклад, ті ж ОСББ», - відзначила вона.<br/><br/>Михайло Щур поцікавився, чи можна залучити кошти на демонтаж із інших джерел, а не лише з бюджету Луцька. <br/><br/>«Це територія міста, яку наші ж мешканці незаконно використовують для інших речей. Питання фінансування з держбюджету, думаю, що законодавчо непередбачено. Я не можу точно сказати», - відповіла Сиротинська.<br/><br/>У підсумку, члени виконкому підтримали проект рішення.</p>
    </article>
  </body>
</html>