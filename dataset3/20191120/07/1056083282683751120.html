<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082918783/%D8%B4%D9%87%D8%AF%D8%A7-%D8%AF%D8%BA%D8%AF%D8%BA%D9%87-%D9%88%D9%81%D8%A7%DB%8C-%D8%A8%D9%87-%D8%B9%D9%87%D8%AF-%D8%AF%D8%A7%D8%B4%D8%AA%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-20T07:36:58+00:00"/>
    <meta property="og:title" content="شهدا دغدغه وفای به عهد داشتند"/>
    <meta property="og:description" content="ایسنا/خوزستان نماینده ولی‌فقیه در خوزستان با اشاره به اینکه شهدا دغدغه وفای به عهد داشتند، گفت: به همین دلیل بسیاری از شهدا از خانواده و زن و فرزند خود گذشتند تا به عهدی که با امام خود بسته بودند وفا کنند."/>
  </head>
  <body>
    <article>
      <h6 class="kicker">نماینده ولی‌فقیه در خوزستان:</h6>
      <h1>شهدا دغدغه وفای به عهد داشتند</h1>
      <address><time datetime="2019-11-20T07:36:58+00:00">20 Nov 2019, 07:36</time> by <a rel="author">پریسا زنگنه منش</a></address>
      <p>ایسنا/خوزستان نماینده ولی‌فقیه در خوزستان با اشاره به اینکه شهدا دغدغه وفای به عهد داشتند، گفت: به همین دلیل بسیاری از شهدا از خانواده و زن و فرزند خود گذشتند تا به عهدی که با امام خود بسته بودند وفا کنند.</p>
      <p>حجت‌الاسلام والمسلمین سیدمحمدنبی موسوی‌فرد، نماینده ولی‌فقیه در استان خوزستان در یادواره شهدای گمنام دانشگاه شهید چمران اهواز که ۲۸ آبان‌ماه در این دانشگاه برگزار شد، اظهار کرد: در روایتی آمده است که مسلمانان آخرالزمان و در زمان غیبت، قابل مقایسه با مسلمانان صدر اسلام نیستند، زیرا در زمان پیامبر(ص) و در صدر اسلام، پیروان و مسلمانان، حضرت را می‌دیدند و معجزات الهی را درک می‌کردند، این در حالی است که در زمان غیبت، مسلمانان بدون دیدن معجزات و بدون آنکه پیامبر(ص) را دیده باشند، افرادی مانند محسن حججی می‌شوند و آن افراد، همین شما جوانان و دانشجویان مسلمان هستید.</p>
      <p>وی افزود: طبیعت آتش این است که باید بسوزاند، ولی همان خدایی که آتش را خلق کرده، می‌تواند سوزندگی را از آتش بگیرد و آن خدایی که انسان را خلق کرده، اگر آن انسان به درجه‌ والایی از تقوا برسد، نوری در دل و دیده او قرار می‌دهد که بتواند آنچه دیگران نمی‌بینند را درک کند. شهدا دغدغه وفای به عهد داشتند و به همین دلیل بسیار دیدیم شهدا را که از خانواده و زن و فرزند خود گذشتند تا به عهدی که با امام خود بسته بودند وفا کنند.</p>
      <p>به گزارش ایسنا، موسوی‌فرد تصریح کرد: حسن فعلی و حسن فاعلی، دو بال تقوا هستند که وقتی هر دو باهم در فردی وجود داشته باشد، نورانیتی در او ایجاد می‌کند که مانند امام خمینی(ره) وقتی روز ۲۱ بهمن ۵۷ علی‌رغم اینکه همه به وی توصیه می‌کنند که ما تجربه کشتار ۱۷ شهریور را داریم و اگر مردم به خیابان‌ها بیایند ممکن است باز هم کشتار شود، ولی امام خمینی(ره) با اقتدار می‌گویند که ساعت ۴ عصر که اعلام حکومت نظامی شد، یک نفر نباید در منزل بماند و مردم نیز مثل امروز، گوش به فرمان رهبر خود بودند و اطاعت کردند.</p>
      <p>نماینده ولی‌فقیه در استان خوزستان ادامه داد: ایمان انسان وقتی تقویت شود، تبدیل به نوری می‌شود که فراروی انسان را باز می‌کند و شهدا به این مرحله رسیدند. زمانی که آیت‌الله بروجردی به رحمت خدا رفت، آیت‌الله کاشانی بسیار در مراسم ایشان اشک می‌ریختند. وقتی علت را جویا شدند، ایشان گفتند که بعد از کودتای ۲۸ مرداد، بنده خانه‌نشین شده بودم و مبلغ کلانی بدهکار بودم. در دل شب با خداوند درد دل کردم و خواستم که کمک کند که قرضم را بدهم. نیمه شب درب منزل به صدا درآمد و خادم آیت‌الله بروجردی که منزل ایشان در قم بود، به تهران آمده بود و پاکتی به من داد که ۱۲۵,۵ تومان در آن بود و جالب آن بود که قرض من هم همین مقدار بود و ما چنین فردی را از دست داده‌ایم.</p>
      <p>امام جمعه اهواز گفت: شما دانشجویان به این نکته دقت کنید که برای رسیدن به این مرحله از تقوا، نیاز نیست که حتما فردی در حد آیت‌الله بهجت باشد، بلکه گاه یک آدم معمولی هم می‌تواند به این مرحله برسد و نمونه آن را بسیار داریم و شهدا نیز چنین افرادی بودند.</p>
      <p>انتهای پیام</p>
    </article>
  </body>
</html>