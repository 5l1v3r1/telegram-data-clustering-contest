<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dilei.it/benessere/la-dieta-per-la-prostata/656723/"/>
    <meta property="og:site_name" content="DiLei"/>
    <meta property="article:published_time" content="2019-11-20T07:30:30+00:00"/>
    <meta property="og:title" content="La dieta per la prostata"/>
    <meta property="og:description" content="Scopri cosa portare in tavola per prevenire l’infiammazione e l’ipertrofia prostatica benigna"/>
  </head>
  <body>
    <article>
      <h1>La dieta per la prostata</h1>
      <h2>Scopri cosa portare in tavola per prevenire l’infiammazione e l’ipertrofia prostatica benigna</h2>
      <address><time datetime="2019-11-20T07:30:30+00:00">20 Nov 2019, 07:30</time> by <a rel="author">Luana Trumino</a></address>
      <p>Necessità di alzarsi più volte durante la notte per <b>urinare</b>, urgenza di vuotare la <b>vescica</b> in modo frequente anche durante il giorno e getto di urina che diventa sempre più debole con una sensazione di mancato svuotamento. Sono i <b>sintomi</b> di una patologia che colpisce gli uomini: l’<b>ipertrofia prostatica benigna</b>. A soffrirne sono più di <b>6 milioni di italiani</b> over 50. Purtroppo, stando agli ultimi dati diffusi durante il IX Congresso Nazionale SIUT (Società Italiana Urologia Territoriale), troppi pazienti si rivolgono all’urologo solo quando i segnali sono presenti già da tempo e ben il 75% abbandona le terapie dopo alcuni mesi.</p>
      <p>
        <b>Non è un semplice disturbo</b>
      </p>
      <p>“Nella percezione comune – afferma <b>Vincenzo Mirone</b>, Direttore della Scuola di Specializzazione in Urologia dell’Università degli Studi di Napoli ‘Federico II’ – l’ipertrofia prostatica benigna è vista come un semplice disturbo, con una conseguente diffusa sottovalutazione. Un errore grave e pericoloso, anche perché alcuni <b>sintomi</b> dell’ipertrofia prostatica benigna sono <b>comuni al <a href="https://dilei.it/salute/tumore-della-prostata-un-nemico-che-si-vince-in-coppia/656272/">cancro della prostata</a></b>. Solo il medico è in grado di arrivare a una diagnosi certa. Se trascurata, l’ipertrofia prostatica benigna può progredire fino a causare ritenzione urinaria con l’impossibilità di vuotare la vescica. La vittima di una prostata che cresce è proprio la vescica. Il rischio è di ‘sfiancare’ completamente quest’organo e di far soffrire i <a href="https://dilei.it/salute/reni-come-mantenerli-sani-dieta-esami-sintomi/641796/"><b>reni</b></a>. Ciononostante, solo il 22,4% dei pazienti segue correttamente le terapie”.</p>
      <p>
        <b>Attenzione ai chili di troppo</b>
      </p>
      <p>Dalle ultime ricerche si è evinto la <a href="https://dilei.it/benessere/sindrome-metabolica-sintomi-come-evitarla/582398/"><b>sindrome metabolica</b></a>, condizione che implica una quantità eccessiva di <b>grasso corporeo a livello addominale</b> (oltre ad aumento della glicemia, ipertensione, alterati valori di colesterolo HDL e trigliceridi nel sangue), è strettamente correlata all’<b>infiammazione</b> che provoca che l’ingrossamento della ghiandola prostatica e i conseguenti sintomi urinari. “Inoltre – spiega <b>Corrado Franzese</b>, Presidente SIUT – l’obesità condiziona negativamente anche la risposta alle terapie”. Informare la popolazione sul ruolo degli <b>stili di vita</b> sani è divenuta, quindi, un’azione prioritaria per gli esperti del settore. Per questo, gli urologi SIUT nel 2020 lanceranno una grande <b>campagna</b> educazionale: “<b>Il Sabato del villaggio</b> – l’urologo del territorio in linea”, con un numero verde che tutti i cittadini potranno contattare ogni sabato per ottenere informazioni sulle problematiche urologiche.</p>
      <p>
        <b>Cosa portare in tavola</b>
      </p>
      <p>“La <b>dieta</b> scorretta e le abitudini di vita sbagliate sono tra i principali <b>fattori di rischio</b> – conclude <b>Mauro Gacci</b>, Dirigente Medico di Urologia presso l’Azienda Ospedaliero Universitaria Careggi di Firenze e membro delle più importanti linee guida Europee (EAU-European Association of Urology) e Internazionali (SIU-Societè International d’Urologie) sull’ipertrofia prostatica benigna -. La <b>riduzione del sovrappeso</b> può determinare un miglioramento dei disturbi urinari collegati all’ingrossamento della prostata. Una dieta <b>povera di grassi</b> e <b>zuccheri</b> può prevenire e curare l’infiammazione cronica della prostata che, nel corso degli anni, può portare all’ingrossamento della ghiandola e allo sviluppo dei conseguenti sintomi e disturbi urinari ad essa correlati. Piatti ricchi di <a href="https://dilei.it/benessere/i-cibi-piu-ricchi-di-omega-3-da-non-far-mancare-a-tavola/490704/"><b>Omega-3</b></a> e con effetto antinfiammatorio, il <b>pesce</b>, la crema di riso integrale, l’olio extravergine di oliva e di riso sono indicati per correggere le cattive abitudini a tavola; fra le <b>verdure</b> le carote, la zucca, le zucchine, il cavolo, il finocchio, la cicoria, le rape e le radici in genere. Al contrario, vanno limitati i cibi contenenti gli <b><a href="https://dilei.it/benessere/fotonotizia/sette-cibi-piu-ricchi-omega-6/588103/">Omega-6</a>,</b> perché agiscono come cofattori negli stati infiammatori della prostata, in particolare le <b>carni</b> fresche e conservate, i salumi e gli insaccati, le uova, i fritti, i dolci e le bevande zuccherate, i formaggi grassi e le farine raffinate.</p>
      <p>
        <b>L’importanza di un corretto stile di vita</b>
      </p>
      <p>È importante infine, svolgere un’attività fisica moderata con una certa regolarità negli anni, consigliano gli urologi: fare lunghe <b>camminate</b> a spasso svelto, andare in bicicletta almeno un paio di volte a settimana, ma anche giocare a <b>tennis</b> o a <b>calcio</b>, o andare regolarmente in palestra o in piscina può avere un impatto clinico molto significativo sui pazienti affetti da disturbi urinari legati alla prostata.</p>
      <related>
        <h4>Leggi anche</h4>
        <a href="https://dilei.it/salute/il-tuo-compagno-non-va-dallurologo-uno-studio-rivela-i-motivi/455526/"/>
        <a href="https://dilei.it/salute/problemi-di-prostata-mangia-piu-pomodori-lodicelascienza/452950/"/>
        <a href="https://dilei.it/salute/tumore-della-prostata-un-nemico-che-si-vince-in-coppia/656272/"/>
        <a href="https://dilei.it/benessere/incontinenza-urinaria-femminile-cause-e-soggetti-a-rischio/422996/"/>
        <a href="https://dilei.it/notizie/cani-diagnosi-tumori-prostata/468142/"/>
      </related>
    </article>
  </body>
</html>