<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obrazovanie/v-sofiyskiya-universitet-izbirat-rektor-407157.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-20T07:50:31+00:00"/>
    <meta property="og:title" content="В Софийския университет избират ректор"/>
    <meta property="og:description" content="Сегашният ректор професор Анастас Герджиков е единственият кандидат за поста"/>
  </head>
  <body>
    <article>
      <h1>В Софийския университет избират ректор</h1>
      <address><time datetime="2019-11-20T07:50:31+00:00">20 Nov 2019, 07:50</time> by <a rel="author">Редактори</a></address>
      <p>Софийският университет "Свети Климент Охридски" избира ректор за следващите четири години.</p>
      <p>Настоящият ръководител на най-старото висше училище у нас професор Анастас Герджиков е единственият кандидат за поста.</p>
      <p>На заседанието на Общото събрание на университета ще бъдат избрани и колективните органи за управление на висшето учебно заведение.</p>
      <p>Кандидатурата на проф. Анастас Герджиков е издигната от Общото събрание на Факултета по класически и нови филологии. Сред приоритетите, заложени в мандатната програма на професор Герджиков, са повишаване на качеството и много по-голяма интернационализация на образованието и на научните изследвания, а оттам и заемане на по-достойно място в международните класации. Акцент е поставен и върху увеличението на основните заплати на академичния състав.</p>
      <p>Досегашният ректор откроява и новите предизвикателства, пред които ще е изправен университетът в следващите 4 години, а именно продължаващото намаляване на завършващите средно образование, оттам и по-голяма нужда от привличане на чуждестранни студенти, както и навлизането на новите технологии в образователния процес.</p>
      <p>На днешното заседание професор Герджиков ще направи отчет на 4-годишното си управление.</p>
    </article>
  </body>
</html>