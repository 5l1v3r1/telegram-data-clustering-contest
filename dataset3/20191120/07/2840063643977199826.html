<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/fatti/esteri/2019/11/20/hong-kong-tensione-usa-cina_acu3TBZZfJHRfpKN7W0WcI.html"/>
    <meta property="og:site_name" content="Adnkronos"/>
    <meta property="article:published_time" content="2019-11-20T07:26:00+00:00"/>
    <meta property="og:title" content="Hong Kong, tensione Usa-Cina"/>
    <meta property="og:description" content="Pechino condanna legge approvata dal Senato statunitense a sostegno dei manifestanti"/>
  </head>
  <body>
    <article>
      <h1>Hong Kong, tensione Usa-Cina</h1>
      <address>
        <time datetime="2019-11-20T07:26:00+00:00">20 Nov 2019, 07:26</time>
      </address>
      <p>Le autorità cinesi <b>hanno minacciato ritorsioni </b>nei confronti degli Stati Uniti dopo che il Senato americano ha approvato un disegno di legge a sostegno dei manifestanti di <a href="https://www.adnkronos.com/Search/Link/keyword/Hong%20Kong">Hong Kong</a> che chiedono democrazia e rispetto dei diritti umani.</p>
      <p>Approvazione all'unanimità che prevede la revisione dello status speciale di Hong Kong, nonché sanzioni contro le autorità che non rispettano i diritti umani: l''Hong Kong Human Rights and Democracy Act' passerà ora alla Camera dei rappresentanti. Se sarà approvato, il testo sarà inviato al Congresso e poi al presidente americano Donald Trump per l'approvazione finale. Il Senato Usa ha anche approvato un secondo disegno di legge che vieta l'esportazione a Hong Kong di spray al peperoncino, proiettili di gomma, gas lacrimogeni e altre munizioni.</p>
      <p>PECHINO - Intanto il portavoce del ministero degli Esteri cinese, Geng Shuang, ha detto che il disegno di legge Usa "viola gravemente il diritto internazionale e le leggi basilari che regolano i rapporti internazionali. La Cina lo condanna e si oppone fermamente". Inoltre, ha parlato di tentativo di celare ''gli atti illegali e criminali di elementi violenti di Hong Kong per ulteriori scopi politici". Parlando di diritti umani e democrazia, Geng ha detto che l'unico risultato sarà quello di "rafforzare il sostegno degli estremisti e degli elementi violenti contro la Cina e Hong Kong".</p>
      <p>E il viceministro degli Esteri cinese, Ma Zhaoxu, ha convocato il consigliere per gli Affari politici dell'ambasciata americana a Pechino, William Klein; Ma ha detto a Klein che quello che sta accadendo a Hong Kong rientra negli Affari politici interni della Cina e ha chiesto agli Stati Uniti di non interferire.</p>
    </article>
  </body>
</html>