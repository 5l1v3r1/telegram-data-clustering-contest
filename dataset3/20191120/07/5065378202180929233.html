<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/kosmos/story/1030875/apithani-anakalypsi-se-asteroeidi-epathan-sok-me-ayto-poy-vrikan-oi-epistimones"/>
    <meta property="og:site_name" content="Newsbomb"/>
    <meta property="article:published_time" content="2019-11-20T07:11:16+00:00"/>
    <meta property="og:title" content="Απίθανη ανακάλυψη σε αστεροειδή - Έπαθαν σοκ με αυτό που βρήκαν οι επιστήμονες"/>
    <meta property="og:description" content="Αλλάζει η θεωρία για την δημιουργία της ζωής στον πλανήτη μας."/>
  </head>
  <body>
    <article>
      <h1>Απίθανη ανακάλυψη σε αστεροειδή - Έπαθαν σοκ με αυτό που βρήκαν οι επιστήμονες</h1>
      <h2>Αλλάζει η θεωρία για την δημιουργία της ζωής στον πλανήτη μας.</h2>
      <address><time datetime="2019-11-20T07:11:16+00:00">20 Nov 2019, 07:11</time> by <a rel="author">Newsroom</a></address>
      <p>Ιάπωνες και Αμερικανοί επιστήμονες ανακάλυψαν για πρώτη φορά μέσα σε μετεωρίτες σάκχαρα ουσιώδη για τη ζωή στη Γη. Η ανακάλυψη ενισχύει την άποψη ορισμένων επιστημόνων ότι ο βομβαρδισμός κάποτε του πλανήτη μας από αστεροειδείς -τα μητρικά σώματα των μετεωριτών- υπήρξε η πηγή των θεμελιωδών λίθων της ζωής.</p>
      <p>Οι ερευνητές, με επικεφαλής τον Γιοσιχίρο Φουρουκάβα του Πανεπιστημίου Τοχόκου και τον Ντάνι Γλάβιν του Κέντρου Διαστημικών Πτήσεων Goddard της NASA, που έκαναν τη σχετική δημοσίευση στο περιοδικό της Εθνικής Ακαδημίας Επιστημών των ΗΠΑ (PNAS), ανακάλυψαν τα σάκχαρα (ριβόζη, ξυλόζη, αραβινόζη) σε δύο μετεωρίτες πλούσιους σε άνθρακα που έχουν βρεθεί στη Γη (τους NWA 801 και Murchison).</p>
      <p>Οι ποσότητες της ριβόζης και των άλλων σακχάρων που ανιχνεύθηκαν, ήταν από 2,3 έως 11 μέρη ανά δισεκατομμύριο(ppb) στον πρώτο μετεωρίτη και από 6,7 έως 180 ppb στον δεύτερο. Οι επιστήμονες θεωρούν απίθανη τη «μόλυνση» των δειγμάτων από γήινα σάκχαρα.</p>
      <figure>
        <img src="https://nb.bbend.net/media/news/2019/11/20/1030875/YoshihiroFurukawa.jpg"/>
      </figure>
      <p>Ιδίως η ριβόζη είναι σημαντικό σάκχαρο, καθώς αποτελεί βάση για το μόριο του RNA. Ορισμένοι επιστήμονες θεωρούν πιθανότερο ότι το RNA εμφανίστηκε πρώτο στη Γη και στη συνέχεια εξελίχτηκε το DNA. Το RNA μπορεί να δράσει ως καταλύτης σε χημικές αντιδράσεις, καθώς επίσης να δημιουργήσει αντίγραφα του εαυτού του, κάτι που δεν μπορεί να κάνει το DNA, γι' αυτό το RNA ίσως προηγήθηκε, ανοίγοντας το δρόμο για τη ζωή που ακολούθησε. Σήμερα πια το RNA ενεργεί ως αγγελιαφόρος του DNA, αντιγράφοντας τις γενετικές οδηγίες που περιέχει το τελευταίο και μεταφέροντας τις μέσα στο κύτταρο.</p>
      <p>Στο παρελθόν είχαν βρεθεί άλλα βιομόρια σε μετεωρίτες, όπως αμινοξέα, από όπου δημιουργούνται οι πρωτεΐνες. Όμως μέχρι σήμερα δεν είχαν ανακαλυφθεί σάκχαρα. Από την άλλη, οι ερευνητές δεν ανακάλυψαν στους μετεωρίτες το σάκχαρο του DNA (2-δεοξυ-D-ριβόζη).</p>
      <p>«Η έρευνα μας παρέχει την πρώτη άμεση ένδειξη για την ύπαρξη ριβόζης στο διάστημα και την μεταφορά της στη Γη. Αυτό το εξωγήινο σάκχαρο μπορεί να συνέβαλε στο σχηματισμό του RNA στη Γη, οδηγώντας πιθανώς στην προέλευση της ζωής», ανέφερε ο Φουρουκάβα.</p>
      <p>Οι Ιάπωνες και Αμερικανοί επιστήμονες περιμένουν με ενδιαφέρον να αναλύσουν τα δείγματα από αστεροειδείς, τα οποία θα φέρουν στη Γη η ιαπωνική αποστολή Hayabusa2 από τον αστεροειδή Ριούγκου (το 2020) και η αμερικανική Osiris-Rex από τον αστεροειδή Μπενού (το 2023).</p>
      <p>Πηγή: ΑΠΕ ΜΠΕ</p>
      <p>
        <b>
          <i>Δείτε όλες τις τελευταίες </i>
        </b>
        <a href="https://www.newsbomb.gr/oles-oi-eidhseis">
          <b>
            <i>Ειδήσεις</i>
          </b>
        </a>
        <b>
          <i> από την Ελλάδα και τον Κόσμο, τη στιγμή που συμβαίνουν, στο <a href="https://www.newsbomb.gr/">Newsbomb.gr</a></i>
        </b>
      </p>
      <p>
        <b>Διαβάστε επίσης:</b>
      </p>
      <p>
        <a href="https://www.newsbomb.gr/oikonomia/story/1030848/ektakto-deltio-kairoy-sfodri-kakokairia-tin-tetarti-poy-tha-einai-entona-ta-fainomena">Έκτακτο δελτίο καιρού: Σφοδρή κακοκαιρία την Τετάρτη - Πού θα είναι έντονα τα φαινόμενα</a>
      </p>
      <p>
        <a href="https://www.newsbomb.gr/oikonomia/story/1030857/prosfygiko-poy-tha-dimioyrgithoyn-kleista-kentra-filoxenias-simera-20-11-oi-anakoinoseis">Προσφυγικό: Πού θα δημιουργηθούν κλειστά κέντρα φιλοξενίας - Σήμερα (20/11) οι ανακοινώσεις</a>
      </p>
      <related>
        <a href="https://www.newsbomb.gr/kosmos/story/1020460/pagkosmios-synagermos-asteroeidis-tha-perasei-tis-epomenes-ores-xysta-apo-ti-gi"/>
        <a href="https://www.newsbomb.gr/kosmos/story/1014496/skoni-apo-tin-katastrofi-asteroeidoys-odigise-ti-gi-se-epoxi-pagetonon"/>
        <a href="https://www.newsbomb.gr/kosmos/story/1014019/tromos-armageddon-apeilei-ti-gi-pos-i-nasa-tha-epixeirisei-na-allaxei-poreia-ston-asteroeidi-teras"/>
      </related>
    </article>
  </body>
</html>