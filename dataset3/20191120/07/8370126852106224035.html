<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/dunya/135332/pentagon-turkiyenin-operasyonu-isidin-yeniden-orgutlenmesine-olanak-sagladi"/>
    <meta property="og:site_name" content="Gerçek Gündem"/>
    <meta property="article:published_time" content="2019-11-20T07:00:00+00:00"/>
    <meta property="og:title" content="Pentagon: Türkiye’nin operasyonu IŞİD’in yeniden örgütlenmesine olanak sağladı"/>
    <meta property="og:description" content="ABD Savunma Bakanlığı'nın (Pentagon) raporuna göre IŞİD, ABD'nin Suriye'nin kuzeydoğusundan çekilmesi ve Türkiye'nin bölgeye operasyon düzenlemesini fırsat bilerek &quot;yeniden örgütlenmeye başladı.&quot;"/>
  </head>
  <body>
    <article>
      <h1>Pentagon: Türkiye’nin operasyonu IŞİD’in yeniden örgütlenmesine olanak sağladı</h1>
      <h2>ABD Savunma Bakanlığı'nın (Pentagon) raporuna göre IŞİD, ABD'nin Suriye'nin kuzeydoğusundan çekilmesi ve Türkiye'nin bölgeye operasyon düzenlemesini fırsat bilerek "yeniden örgütlenmeye başladı."</h2>
      <address>
        <time datetime="2019-11-20T07:00:00+00:00">20 Nov 2019, 07:00</time>
      </address>
      <p>BBC Türkçe'nin AFP'den aktardığı haberine göre raporda IŞİD'in "Batı'ya yeni saldırı hazırlığında olabileceği" de belirtiliyor.</p>
      <p>ABD Başkanı Donald Trump'ın Amerikan askerlerini bölgeden çektiğini açıklamasının ardından Türk Silahlı Kuvvetleri ile Suriyeli muhaliflerden oluşan 'Milli Ordu', 9 Ekim'de Suriye'nin kuzeydoğuna 'Barış Pınarı Harekâtı'nı başlattı.</p>
      <p>Trump daha sonra bir grup Amerikan askerinin bölgedeki petrol sahalarının güvenliğini sağlamak için bölgede kalacaklarını duyurdu.</p>
      <p>ABD Savunma Bakanlığı Denetleme Dairesi'nin raporunda şu ifadeler var: "IŞİD, Türkiye'nin operasyonunu ve ardından Amerikan askerlerinin çekilmesini, Suriye'deki kabiliyetleri ile kaynaklarını yeniden yapılandırmak, ülke dışında saldırı düzenleme kapasitesini güçlendirmek için çıkarına kullandı."</p>
      <p>Pentagon'un bağımsız soruşturma birimi olarak faaliyet gösteren Denetleme Dairesi, 'IŞİD'in Batı'yı hedef almak ve dünya genelindeki 19 uzantısına ve ağına destek sağlamak için zaman ve alana sahip olabileceği' uyarısında bulundu.</p>
      <p>Raporda, ABD Savunma İstihbarat Ajansı'nın (DIA) sağladığı bilgiler kaynak gösterildi.</p>
      <p>DIA'ya atıfta bulunulan raporda 'IŞİD'in uzun vadede Suriye'de bazı nüfuz merkezlerinin kontrolünü yeniden sağlamaya ve dünya genelindeki izlerini genişletmeye çalışacağı' belirtildi.</p>
      <p>Rapora göre DIA, IŞİD lideri Ebubekir el Bağdadi'nin 26 Ekim'de ABD özel harekât timi tarafından öldürülmesinin de 'örgütün yeniden yapılanması üzerinde çok etkili olmayabileceğini' söyledi.</p>
      <related>
        <h4>Bağlantılı Haberler</h4>
        <a href="https://www.gercekgundem.com/siyaset/134951/mevlut-cavusoglu-buralar-temizlenmezse-harekati-baslatacagiz"/>
        <a href="https://www.gercekgundem.com/guncel/134600/msb-rasulaynda-hayat-normale-donmeye-devam-ediyor"/>
        <a href="https://www.gercekgundem.com/guncel/133676/msb-mesru-mudafaa-kapsaminda-gerekli-karsilik-verilmektedir"/>
        <a href="https://www.gercekgundem.com/guncel/133032/msb-mehmetciklerimiz-yardimdagitimi-ve-saglik-taramasini-surduruyor"/>
        <a href="https://www.gercekgundem.com/siyaset/132035/hulusi-akar-turkiye-natonun-merkezindedir"/>
        <a href="https://www.gercekgundem.com/dunya/130669/turkiyeden-abd-kongresine-cagri"/>
        <a href="https://www.gercekgundem.com/guncel/130297/msb-tum-azinliklarin-mallari-ve-canlarinin-teminati-turkiyedir"/>
        <a href="https://www.gercekgundem.com/guncel/129798/msb-rejim-unsuru-oldugunu-iddia-eden-18-kisi-sag-olarak-ele-gecirildi"/>
        <a href="https://www.gercekgundem.com/dunya/129133/sana-suriye-ordusu-ile-turk-gucleri-arasinda-catisma-yasandi"/>
        <a href="https://www.gercekgundem.com/guncel/128973/halk-baris-pinari-harekatinda-en-cok-hangi-ulkeye-guveniyor"/>
      </related>
    </article>
  </body>
</html>