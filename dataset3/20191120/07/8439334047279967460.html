<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/antidraseis-kai-sto-atsipopoulo-stin-prooptiki-enos-sma.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-20T07:37:00+00:00"/>
    <meta property="og:title" content="Αντιδράσεις και στο Ατσιπόπουλο στην προοπτική ενός ΣΜΑ"/>
    <meta property="og:description" content="ΣΥΝΑΝΤΗΘΗΚΑΝ ΟΙ ΚΑΤΟΙΚΟΙ ΜΕΤΑ ΑΠΟ ΚΑΛΕΣΜΑ ΤΟΥ ΠΟΛΙΤΙΣΤΙΚΟΥ ΣΥΛΛΟΓΟΥ ΚΑΙ ΔΗΛΩΣΑΝ ΠΩΣ ΔΕΝ ΘΑ ΕΠΙΤΡΕΨΟΥΝ ΔΗΜΙΟΥΡΓΙΑ ΧΩΡΟΥ ΣΤΗΝ ΠΕΡΙΟΧΗ ΤΟΥΣ  - Τι λέει ο δήμαρχος Ρεθύμνου"/>
  </head>
  <body>
    <article>
      <h1>Αντιδράσεις και στο Ατσιπόπουλο στην προοπτική ενός ΣΜΑ</h1>
      <address>
        <time datetime="2019-11-20T07:37:00+00:00">20 Nov 2019, 07:37</time>
      </address>
      <p>
        <b>ΣΥΝΑΝΤΗΘΗΚΑΝ ΟΙ ΚΑΤΟΙΚΟΙ ΜΕΤΑ ΑΠΟ ΚΑΛΕΣΜΑ ΤΟΥ ΠΟΛΙΤΙΣΤΙΚΟΥ ΣΥΛΛΟΓΟΥ ΚΑΙ ΔΗΛΩΣΑΝ ΠΩΣ ΔΕΝ ΘΑ ΕΠΙΤΡΕΨΟΥΝ ΔΗΜΙΟΥΡΓΙΑ ΧΩΡΟΥ ΣΤΗΝ ΠΕΡΙΟΧΗ ΤΟΥΣ</b>
      </p>
      <p>
        <b> - </b>
        <b>Τι λέει ο δήμαρχος Ρεθύμνου</b>
      </p>
      <p>Απολύτως αρνητικοί στην προοπτική δημιουργίας Σταθμού Μεταφόρτωσης Απορριμμάτων είναι οι κάτοικοι του Ατσιποπούλου, οι οποίοι ανταποκρινόμενοι στο κάλεσμα του Πολιτιστικού Συλλόγου του χωριού συμμετείχαν στην συνάντηση που έγινε το απόγευμα της Κυριακής.</p>
      <p>Οι πληροφορίες που θέλουν τον δήμο να αναζητά χώρο και στην περιοχή του Ατσιποπούλου έχουν θορυβήσει τους κατοίκους, οι οποίοι θέλησαν να εκφράσουν την δική τους θέση για το θέμα. Νωρίτερα την ίδια μέρα, ο πρόεδρος της δημοτικής κοινότητας Ατσιποπούλου <b>Αλέκος Παπαλεξάκης </b>και η πρόεδρος του Πολιτιστικού Συλλόγου της περιοχής <b>Δέσποινα Αγγελιδάκη – Πετσαγγουράκη </b>είχαν συναντηθεί με τον δήμαρχο Ρεθύμνου <b>Γιώργο Μαρινάκη, </b>ζητώντας του να τους ενημερώσει για τις προθέσεις του δήμου.</p>
      <p>«Το τοπικό συμβούλιο και οι κάτοικοι είναι αρνητικοί στην προοπτική ενός ΣΜΑ στην περιοχή. Ο δήμαρχος βέβαια δεν απέκλεισε το ενδεχόμενο, όμως στην συνάντηση όλοι κατέληξαν πως δεν πρόκειται να δεχθούν να γίνει ένας σταθμός μεταφόρτωσης στην περιοχή», δήλωσε στην Κ.Ε. η κα Αγγελιδάκη. Μάλιστα, η πρόεδρος του πολιτιστικού συλλόγου μετέφερε την αγανάκτηση των ατσιπουλιανών, που έχουν διαπιστώσει ότι τους τελευταίους μήνες γίνεται άτυπα η μεταφόρτωση απορριμμάτων στο χώρο της ΔΕΥΑΡ και υποστήριξε πως απορριμματοφόρα αφήνουν στο πέρασμα τους «ζουμιά» και κατάλοιπα. «Έχουμε ήδη επιβάρυνση με τον βιολογικό στην περιοχή. Δεν θέλουμε να γίνει και ΣΜΑ, γιατί μας έχουν κάνει τον βόθρο του Ρεθύμνου», συνέχισε η κα Αγγελιδάκη, που πρόσθεσε πως αποφασίστηκε να ζητηθεί με έγγραφο τους προς το δήμο η παύση της μεταφόρτωσης απορριμμάτων στο χώρο της ΔΕΥΑΡ μέχρι το τέλος του έτους.</p>
      <p>Μιλώντας στην Κ.Ε., ο δήμαρχος Ρεθύμνου <b>Γιώργος Μαρινάκης </b>τόνισε πως δεν υπάρχει συγκεκριμένος χώρος, ο οποίος να έχει βρεθεί στο Ατσιπόπουλο, ωστόσο πρόσθεσε τη δυσαρέσκεια του για το γεγονός ότι οι πολίτες περιοχών δεν θέλουν στις περιοχές τους τη νέα μονάδα, εφόσον αποφασιστεί να κατασκευαστεί. Να θυμίσουμε ότι ανάλογες διαμαρτυρίες έχουν υπάρξει και στα Τρία Μοναστήρια.</p>
      <p>Ο δήμαρχος τόνισε ακόμα πως στόχος είναι να υπάρχουν συνθήκες νομιμότητας για την δημιουργία του ΣΜΑ, είπε πως γίνεται μία προσπάθεια παρέμβασης προς το υπουργείο, ώστε να ξεκαθαριστούν οι όροι και οι προϋποθέσεις δημιουργίας των ΣΜΑ, ενώ πρόσθεσε πως ένας ΣΜΑ είναι λειτουργικός όταν τηρείται η λογική των λογικών αποστάσεων προς τον χώρο εναπόθεσης απορριμμάτων, επισημαίνοντας ότι δεν μπορεί να γίνει σε οποιοδήποτε απομακρυσμένο σημείο του δήμου. Επανέλαβε, πάντως, πως δεν υπάρχει συγκεκριμένος χώρος στο Ατσιπόπουλο που να εξετάζεται.</p>
    </article>
  </body>
</html>