<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/20/kysane-sys-spomena-v-kyshtata-na-hitler-policiiata.430183"/>
    <meta property="og:site_name" content="Dnes.bg"/>
    <meta property="article:published_time" content="2019-11-20T07:20:00+00:00"/>
    <meta property="og:title" content="Късане със спомена: В къщата на Хитлер – полицията"/>
    <meta property="og:description" content="Сградата ще бъде преустроена след конкурс | Dnes.bg"/>
  </head>
  <body>
    <article>
      <h1>Късане със спомена: В къщата на Хитлер – полицията</h1>
      <h2>Сградата ще бъде преустроена след конкурс</h2>
      <address><time datetime="2019-11-20T07:20:00+00:00">20 Nov 2019, 07:20</time> by <a rel="author" href="https://www.dnes.bg/author/217" target="_blank">Александър Попов</a></address>
      <p>Министерството на вътрешните работи на Австрия разпространи съобщение, в което се казва, че</p>
      <p>В родната къща на Адолф Хитлер в Браунау ще се нанесе полицията, съобщи Министерството на вътрешните работи на Австрия. Сградата ще бъде преустроена и за тази цел още през ноември ще бъде обявен европейски архитектурен конкурс.</p>
      <p>Спорът за къщата между Република Австрия и собственичката продължи години. След като през 2016 г. парламентът реши да национализира сградата, собственичката оспори както решението, така и размера на обезщетението. През август Върховният съд отхвърли окончателно жалбата на тъжителката.</p>
      <p>С това беше открит пътят за определяне на ново предназначение на сградата. В бъдеще там ще се настанят районната полицейска служба и полицейският инспекторат. Според думите на министъра на вътрешните работи Волфганг Пешорн това ще представлява категоричен знак за окончателно скъсване със спомена за националсоциализма.</p>
      <p>Конкурсните работи за необходимото архитектурно преустройство ще бъдат оценявани от независимо експертно жури, което освен архитекти включва и представители на град Браунау, на Федералната служба по недвижими имоти и на други федерални институции. Очаква се резултатът от конкурса да бъде обявен в първата половина на 2020 година.</p>
      <p>(БТА)</p>
    </article>
  </body>
</html>