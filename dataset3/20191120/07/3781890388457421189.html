<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/742646"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T07:01:00+00:00"/>
    <meta property="og:title" content="'โป๊ปฟรังซิส'เสด็จถึงไทย ประทับใจเซอร์ไพรส์โอบกอดเด็ก"/>
    <meta property="og:description" content="สมเด็จพระสันตะปาปาฟรังซิส เสด็จถึงราชอาณาจักรไทยแล้ว กองทหารเกียรติยศปืนใหญ่ยิงสลุตถวายคำนับ 21 นัด พร้อมสร้างเซอร์ไพรส์ด้วยการเสด็จนอกเส้นทางก่อนขึ้นรถยนต์พระที่นั่งทักทายเยาวชนและสัตบุรุษคริสตชนที่เฝ้ารับเสด็จ สร้างความประทับใจอย่างมาก  "/>
  </head>
  <body>
    <article>
      <h1>'โป๊ปฟรังซิส'เสด็จถึงไทย ประทับใจเซอร์ไพรส์โอบกอดเด็ก</h1>
      <address>
        <time datetime="2019-11-20T07:01:00+00:00">20 Nov 2019, 07:01</time>
      </address>
      <p>
        <b>สมเด็จพระสันตะปาปาฟรังซิส เสด็จถึงราชอาณาจักรไทยแล้ว กองทหารเกียรติยศปืนใหญ่ยิงสลุตถวายคำนับ 21 นัด พร้อมสร้างเซอร์ไพรส์ด้วยการเสด็จนอกเส้นทางก่อนขึ้นรถยนต์พระที่นั่งทักทายเยาวชนและสัตบุรุษคริสตชนที่เฝ้ารับเสด็จ สร้างความประทับใจอย่างมาก  </b>
      </p>
      <p>เมื่อวันที่ 20 พ.ย. เวลา 10.30 น. ที่ท่าอากาศยาน 2 กองบิน 6 ดอนเมือง ผู้สื่อข่าวรายงานว่า  นายสมคิด จาตุศรีพิทักษ์ รองนายกรัฐมนตรี ในฐานะผู้แทนรัฐบาล  พร้อมด้วย พล.อ.สุรยุทธ์ จุลานนท์ รักษาการประธานองคมนตรี เฝ้ารับเสด็จสมเด็จพระสันตะปาปาฟรังซิส ในโอกาสเสด็จเยือนประเทศไทยอย่างเป็นทางการในฐานะแขกของรัฐบาล ระหว่างวันที่ 20-23 พ.ย.2562  โดยสมเด็จพระสันตะปาปาฟรังซิส เสด็จโดยเที่ยวบินพิเศษของสายการบินอาลิตาเลียถึงท่าอากาศยาน บน.6 เวลา 12.30 น. ซึ่งในโอกาสนี้นายดอน ปรมัตถ์วินัย  รมว.การต่างประเทศ นายอิทธิพล คุณปลื้ม รมว.วัฒนธรรม ในฐานะรัฐมนตรีเกียรติยศประจำสมเด็จพระสันตะปาปา  และนายจักรี ศรีชวนะ เอกอัครราชทูตประจำนครรัฐวาติกัน  พร้อมด้วยนายอาร์ชบิชอปพอล ชัง อิน-นัม เอกอัครสมณทูตนครรัฐวาติกัน ประจำประเทศไทย  เจ้าหน้าที่สถานเอกอัครสมณทูต นครรัฐวาติกันประจำประเทศไทย  ผู้แทนสังฆมณฑล 11  เขตในประเทศไทย และผู้แทนเยาวชนจากสังฆมณฑล 11 เขตในประเทศไทย เฝ้ารับเสด็จ</p>
      <figure>
        <img src="https://www.dailynews.co.th/admin/upload/20191120/news_CMotTNCflV142039_533.jpg?v=20191121099?v=5618"/>
      </figure>
      <p> <br/>สมเด็จพระสันตะปาปาฟรังซิสมีพระปฏิสันถารกับผู้แทนพระองค์ รองนายกรัฐมนตรี รัฐมนตรีและข้าราชการชั้นผู้ใหญ่ที่เฝ้ารับเสด็จ จากนั้นมีพระปฏิสันถารกับผู้แทนผู้รับผิดชอบการรับเสด็จฝ่ายพระศาสนจักรท้องถิ่น ได้แก่ พระคาร์ดินัลฟรังซิสเซเวียร์ เกรียงศักดิ์ โกวิทวาณิชประธานสภาประมุขบาทหลวงโรมันคาทอลิกแห่งประเทศไทย อาร์ชบิชอป พอล ชาง อิน–นัมเอกอัครสมณทูตนครรัฐวาติกันประจำประเทศไทย มงซินญอร์ อันดรูว์ วิษณุ ธัญญอนันต์ ผู้ประสานงานทั่วไปของพระศาสนจักรท้องถิ่น บาทหลวงดาริโอ ปาวิซ่า เลขานุการ 1 บาทหลวงวิลเกอร์ เรย์ มาลโดนาโด โรดริเกซเลขานุการ 2 ของสถานเอกอัครสมณทูตนครรัฐวาติกันประจำประเทศไทย บิชอปทั้ง 10 สังฆมณฑลในประเทศไทย และซิสเตอร์อานาโรซา ซีโวรี พระญาติของสมเด็จพระสันตะปาปา และผู้แทนเยาวชนจากสังฆมณฑล11 เขตในประเทศไทย ที่แต่งชุดประจำชาติไทยมาเข้าเฝ้า แล้วเสด็จผ่านกองทหารเกียรติยศขณะนั้นปืนใหญ่ยิงสลุตถวายคำนับ 21 นัด<br/> <br/>สมเด็จพระสันตะปาปาเสด็จไปประทับรถยนต์พระประเทียบ พล.อ.สุรยุทธ์ จุลานนท์องคมนตรี รักษาการประธานองคมนตรี ผู้แทนพระองค์ และนายสมคิด จาตุศรีพิทักษ์ รองนายกรัฐมนตรี ผู้แทนคณะรัฐบาล พร้อมด้วยรัฐมนตรี ข้าราชการชั้นผู้ใหญ่ ส่งเสด็จสมเด็จพระสันตะปาปา ทั้งนี้บริเวณเดียวกันนั้นมีกลุ่มคริสตชนกว่า 100 คน โบกธงชาติไทย และธงนครรัฐวาติกันเฝ้ารับเสด็จ ณ ห้องโถงภายในอาคารท่าอากาศยาน</p>
      <figure>
        <img src="https://www.dailynews.co.th/admin/upload/20191120/news_myNcqUiYbU142651_533.jpg?v=20191121099?v=2113"/>
      </figure>
      <p> <br/>จากนั้นขบวนรถยนต์พระประเทียบมาถึงสถานเอกอัครสมณทูตนครรัฐวาติกันประจำประเทศไทย โดยมีบุคลากรของสถานเอกอัครสมณทูตนครรัฐวาติกันประจำประเทศไทยเฝ้ารับเสด็จจากนั้น สมเด็จพระสันตะปาปาทรงประกอบพิธีบูชาขอบพระคุณ(พิธีมิสซา) เป็นการส่วนพระองค์ก่อนหน้าที่จะเสด็จมายังประเทศไทย สมเด็จพระสันตะปาปาฟรังซิส พระประมุขแห่งนครรัฐวาติกัน และพระศาสนจักรคาทอลิก มีพระดำรัสเกี่ยวกับการเสด็จเยือนราชอาณาจักรไทยว่า ทรงมีความยินดีที่ได้เสด็จมาเยือนประเทศไทย ซึ่งเป็นดินแดนที่ผสานรวมกันของหลายเชื้อชาติ หลายวัฒนธรรม ทั้งยังมีขนบธรรมเนียมประเพณีอันน่าชื่นชมทั้งประเทศไทยยังได้ทำงานอย่างเต็มที่เพื่อการอยู่ร่วมกันอย่างสันติ ที่ไม่เพียงแต่เฉพาะในประเทศเท่านั้น หากแต่ยังรวมถึงภูมิภาคเอเชียตะวันออกเฉียงใต้ด้วยทรงหวังว่าการเสด็จมาของพระองค์ในครั้งนี้จะทำให้ทุกฝ่ายตระหนักถึงความสำคัญของการเสวนาเพื่อศาสนสัมพันธ์ ด้วยความเข้าใจกันอย่างลึกซึ้ง ทั้งการร่วมมือทำงานกันฉันพี่น้อง โดยเฉพาะอย่างยิ่ง ในด้านการทำงานบริการเพื่อคนยากจน ผู้ที่ต้องการความช่วยเหลือ และการทำงานเพื่อสันติภาพ ทั้งยังได้ประทานพระพรแก่ประชาชนและประเทศไทย และทรงขอให้ภาวนาเพื่อพระองค์ด้วย<br/> <br/>ผู้สื่อข่าวรายงานว่า  ขณะที่สมเด็จพระสันตะปาปาเสร็จสิ้นพิธีการต้อนรับจากรัฐบาลไทยแล้ว ทรงเสด็จไปยังรถยนต์พระที่นั่ง แต่ระหว่างเสด็จถึง พระสมเด็จพระสันตะปาปาสร้างเซอร์ไพร์สด้วยการเดินไปทักทายและโอบกอดเยาวชนสัตบุรุษชาวไทยที่มารอเฝ้ารับเสด็จที่ท่าอากาศยาน บน.6 สร้างความประทับใจให้เป็นอย่างมาก<br/><br/>สำหรับภาระกิจสมเด็จพระสันตะปาปาในวันที่ 21 พ.ย. 2562 เวลา 09.00 น. เสด็จไปยังทำเนียบรัฐบาล มีพิธีต้อนรับอย่างเป็นทางการ โดยมีนายกรัฐมนตรี และ ครม.ให้การต้อนรับ จากนั้นเวลา 10.00 น.เสด็จเข้าเฝ้าสมเด็จพระอริยวงศาคตญาณ สมเด็จพระสังฆราช สกลมหาสังฆปรินายก ณ วัดราชบพิธสถิตมหาสีมาราม เวลา 11.15 น. เสด็จอวยพรผู้ป่วย โรงพยาบาลเซนหลุยส์  เวลา 16.55 น.เสด็จเข้าเฝ้าพระบาทสมเด็จพระเจ้าอยู่หัว ณ พระที่นั่งอัมพรสถาน พระราชวังดุสิต ก่อนที่ในเวลา 18.00 น. จะทำพิธีบูชาขอบพระคุณ หรือมิสซา ร่วมกับคริสตชนคาทอลิก ณ สนามศุภชลาศัย สนามกีฬาแห่งชาติ  ซึ่งคาดว่าจะมีผู้เข้าร่วมในพิธีครั้งนี้ทั้งชาวคาทอลิกไทยและต่างชาติ ไม่น้อยกว่า 60,000 คน  ส่วนในที่ 22 พ.ย. เวลา 10.00 น. เสด็จไปยังวัดคาทอลิกนักบุญเปโตร อำเภอสามพราน จังหวัดนครปฐม พบกับคณะบาทหลวงและนักบวช , เวลา 15.20 น. เสด็จไปยังจุฬาลงกรณ์มหาวิทยาลัย พบกับบรรดาผู้นำสถาบันอุดมศึกษา คณาจารย์ นิสิต นักศึกษา และเวลา 17.00 น.เสด็จไปทำพิธีบูชาขอบพระคุณสำหรับเยาวชน ณ อาสนวิหารอัสสัมชัญ บางรัก<br/><br/>ทั้งนี้การเสด็จของสมเด็จพระสันตะปาปาฟรังซิสครั้งนี้ เป็นการเสด็จออกนอกกรุงวาติกันครั้งที่ 32 ในรอบ 35 ปีที่เสด็จเยือนประเทศไทย และเป็นการเสด็จเยือนประเทศในเอเชียเป็นครั้งที่ 4</p>
    </article>
  </body>
</html>