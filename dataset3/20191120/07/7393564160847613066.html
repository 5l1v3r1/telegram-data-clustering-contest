<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.032.ua/news/2564446/dni-ukrainskogo-kino-u-lvovi-pokazut-sucasni-filmi-programa"/>
    <meta property="og:site_name" content="032.ua - Сайт міста Львова"/>
    <meta property="article:published_time" content="2019-11-20T07:04:00+00:00"/>
    <meta property="og:title" content="Дні українського кіно: у Львові покажуть сучасні фільми, - ПРОГРАМА"/>
    <meta property="og:description" content="Покажуть шість повнометражних фільмів, відзнятих в останні роки в Україні, а також пібірку свіжих короткометражок."/>
  </head>
  <body>
    <article>
      <h1>Дні українського кіно: у Львові покажуть сучасні фільми, - ПРОГРАМА</h1>
      <address><time datetime="2019-11-20T07:04:00+00:00">20 Nov 2019, 07:04</time> by <a rel="author">Євгенія Пласконь</a></address>
      <p>
        <i>21 - 24 листопада у Львові, у кінотеатрі "Коперник", який відкриють для такої нагоди, відбудуться Дні якісного українського кіно. Упродовж чотирьох днів відвідувачам продемонструють 6 повнометражних та добірку свіжих короткометражних фільмів від українських режисерів. Це фільми, які недовго або взагалі не були в прокаті та поєднані головним питанням - "Хто ми" або "Хто я". Після перегляду відбудеться обговорення побаченого із учасниками знімальних груп.</i>
      </p>
      <p>Як розповіли кореспонденту 032.ua організатори події - представники ГО Wiz-Art, у рамках Днів глядачам пропонують показати сучасне українське кіно, яке не завжди добре представлене в широкому прокаті. Загальний квиток коштує 50 гривень, але для пенсіонерів та ветеранів вхід буде безкоштовним. Студентський квиток коштуватиме 30 гривень.</p>
      <p>
        <b>ПРОГРАМА</b>
      </p>
      <p>
        <i>
          <b>21 листопада, ЧЕТВЕР</b>
        </i>
      </p>
      <p><b>18:30 – "Рівень чорного" Валентина Васяновича (2017)</b>. 50-річчя стає початком складного етапу в житті весільного фотографа Кості. Все, що він любив і до чого був прив'язаний, відходить назавжди. Хоча таких речей в його житті не так вже й багато: паралізований після інсульту батько, подруга — стиліст весільного журналу, старий кіт, слайди, на яких він молодий та щасливий. Костя все життя фотографує чуже щастя. Для нього це звичайна рутина.</p>
      <p><b>21:00 – UKRAINE STAY WEIRD</b> (короткометражні фільми).</p>
      <p>
        <i>
          <b>22 листопада, П'ЯТНИЦЯ</b>
        </i>
      </p>
      <p><b>18:30 – "Домашні ігри" Аліси Коваленко (2018)</b> за участю режисерки. Історія Аліни, 20-річної дівчини з бідної київської родини, яка має шанс вирватися з нетрів життя завдяки футболу. Юна спортсменка на піку своєї кар’єри. Вона очікує на запрошення до національної збірної України. Але життя приготувало для неї випробування: мама дівчини помирає, залишивши на неї молодших брата та сестру. Аліна мусить зробити вибір: футбол або сім’я.</p>
      <p>
        <i>
          <b>23 листопада, СУБОТА</b>
        </i>
      </p>
      <p><b>17:00 – "Божественні" Романа Бордуна (2019). </b>Головні герої фільму – люди, що населяють сучасні українські міста: Київ, Одесу, Львів. Їхня реальність багатошарова та неприкрашена, позбавлена однозначних абсолютних трактувань добра і зла, гуманності і жорстокості, милосердя і байдужості. Ця історія – калейдоскоп, в окулярі якого усі ми: праведні, нещадні, смішні, наївні. Чесні.</p>
      <p><b>19:00 – "Донбас" Сергія Лозниці (2018). </b>Фільм складається з низки епізодів, у яких засобами ігрового кіно відтворені справжні історії, що трапилися на окупованих територіях сходу України. Кілька героїв пов'язують епізоди між собою і передають одне одному, немов естафетну паличку, увагу глядачів.</p>
      <p>
        <i>
          <b>24 листопада, НЕДІЛЯ</b>
        </i>
      </p>
      <p><b>17:00 – "Дике поле" Ярослава Лодигіна (2018</b><b>)</b> за мотивами роману Сергія Жадана "Ворошиловград". Герман змушений повернутися у своє рідне містечко на Донбасі. Його старший брат зник, і тепер герою доведеться захистити сімейний бізнес — стару бензоколонку. Разом із нею — друзів дитинства та кохання у боротьбі проти тих, хто захоплює шматок за шматком землю, перетворюючи її на кукурудзяні поля та залізницю, яка нікуди не веде. Чим закінчиться ця іронічна та повна пригод подорож крізь Дике Поле?</p>
      <p><b>20:00 – "<a href="https://www.032.ua/news/2548281/dokumentalki-novij-cornij-comu-varto-podivitisa-spivae-ivano-frankivskteplokomunenergo">Співає Івано-франківськтеплокомуненерго</a>" Надії Парфан (2019)</b>. Іван Васильович багато років очолює профспілку комунального підприємства Івано-Франкіськтеплокомуненерго. Його opus magnum — профспілковий хор, у якому співають диспетчери, ремонтники, слюсарі, бухгалтери. Голова профспілки пишається творчими здобутками комунальників, але керується принципом «спочатку людям тепло — а вже потім співати». Опалювальний сезон вносить корективи у графік репетицій. Трудовий колектив намагається полагодити застарілі комунікації, поки розгнівані споживачі штурмують гарячу лінію. Чи зігріє холодну батарею українська народна пісня?</p>
      <p>Нагадаємо, раніше сайт 032.ua розповідав, як знімають фільм "<a href="https://www.032.ua/news/2558087/ak-znimaut-film-dovbus-svirzkij-zamok-selfi-z-opriskami-j-kinokarera">Довбуш</a>" біля Львова.</p>
    </article>
  </body>
</html>