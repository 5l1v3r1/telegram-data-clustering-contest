<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-kyiv/2821661-klicko-pokazav-ak-u-kievi-navodat-lad-z-parkuvannam.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T07:59:00+00:00"/>
    <meta property="og:title" content="Кличко показав, як у Києві наводять лад з паркуванням"/>
    <meta property="og:description" content="Одне з головних завдань для забезпечення комфортного пересування столицею - наведення ладу з паркуванням на вулицях."/>
  </head>
  <body>
    <article>
      <h1>Кличко показав, як у Києві наводять лад з паркуванням</h1>
      <h2>Одне з головних завдань для забезпечення комфортного пересування столицею - наведення ладу з паркуванням на вулицях.</h2>
      <address>
        <time datetime="2019-11-20T07:59:00+00:00">20 Nov 2019, 07:59</time>
      </address>
      <p>Про це повідомив мер Києва Віталій Кличко у себе на сторінці у <a href="https://www.facebook.com/merkieva/?eid=ARDiJLLUyMxShhhj9_vn4Qa3wZyrwZ7SWSYVDQJRCihhDe3_9N5WCWQkt6aZ0SWMSRPnhFO56dnoaWOC">Facebook</a>.</p>
      <p>"Ми продовжуємо робити наше місто гарнішим та комфортнішим. Одне з головних завдань для забезпечення комфортного пересування столицею - наведення ладу з паркуванням на вулицях. Почали з центральної - найпроблемнішої частини міста, де вже працюють інспектори з паркування і відбувається евакуація автівок, що суттєво заважають руху транспорту. Працюють інспектори разом з патрульною поліцією", - повідомив Кличко.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fmerkieva%2Fvideos%2F2547496708691207%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>За його словами, починаючи з липня інспектори винесли понад 3,5 тисячі постанов про стягнення штрафів за порушення правил зупинки, стоянки, паркування авто на загальну суму майже 1 мільйон 400 тисяч гривень.</p>
      <p>Крім того, з отриманням технічних засобів фотофіксації, що функціонують згідно із законодавством про захист інформації в інформаційно-телекомунікаційних системах, інспектори з паркування розпочнуть фіксацію порушень правил зупинки та стоянки в автоматизованому режимі. Зможуть також накладати штрафи і за несплату за паркування.</p>
      <blockquote>
        <b>Читайте також: </b>
        <a href="https://www.ukrinform.ua/rubric-kyiv/2819288-klicko-obicae-pokazati-novij-genplan-kieva-u-grudni.html">Кличко обіцяє показати новий Генплан Києва у грудні</a>
      </blockquote>
      <p>"Я звертаюся до водіїв: не нехтуйте правилами, поважайте інших людей. Адже хаотичне паркування значно ускладнює рух у місті. І не дивуйтеся, коли, залишивши своє авто в забороненому місці, доведеться їхати шукати його на штрафмайданчик. А сума штрафу за недбалість буде набагато вищою за вартість парковки. Також доведеться оплатити і місце на штрафмайданчику та роботу евакуатора", - наголосив<a href="https://www.ukrinform.ua/tag-vitalij-klicko"> Кличко</a>.</p>
    </article>
  </body>
</html>