<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/claus-dia-Antoni-Bassas-acampada-placa-universitat-desallotjada-cdr-pendents-llibertat_0_2347565294.html"/>
    <meta property="og:site_name" content="Ara.cat"/>
    <meta property="article:published_time" content="2019-11-20T07:29:05+00:00"/>
    <meta property="og:title" content="Acampada desallotjada i 4 CDR empresonats pendents de ser alliberats: les claus del dia, amb Antoni Bassas (20/11/2019)"/>
    <meta property="og:description" content="Les propostes de l'ARA per començar la jornada ben informats"/>
  </head>
  <body>
    <article>
      <h1>Acampada desallotjada i 4 CDR empresonats pendents de ser alliberats: les claus del dia, amb Antoni Bassas (20/11/2019)</h1>
      <h2>Les propostes de l'ARA per començar la jornada ben informats</h2>
      <address>
        <time datetime="2019-11-20T07:29:05+00:00">20 Nov 2019, 07:29</time>
      </address>
      <p>És dimecres, 20 de novembre del 2019. En molts llocs aquest matí és <a href="https://www.ara.cat/meteo/">el més fred de la tardor fins ara</a>. Avui serà un dia més variable i enterbolit, però el paraigua no farà falta. Entre divendres a la tarda i dissabte arribarà una tongada de pluges extensa i força abundant.</p>
      <p><b>1.</b> <a href="https://www.ara.cat/politica/Guardia-urbana-desallotja-acampada-universitat_0_2347565290.html">Ja no hi ha campament a la plaça Universitat de Barcelona</a>. A la una de la matinada agents de la Guàrdia Urbana de Barcelona han procedit a desallotjar les desenes de joves que des del passat 30 d’octubre hi estaven acampats en protesta per la sentència del Procés. Durant el desallotjament, que ha durat només trenta minuts, hi ha hagut algun moment de tensió. Dues persones han estat detingudes per haver-se enfrontat als agents a cops de puny. </p>
      <figure>
        <img src="https://www.ara.cat/2019/11/20/politica/placa-Universitat-matinada-ja-acampada_2347575289_67508684_117x66.jpg"/>
      </figure>
      <p>
        <a href="https://www.ara.cat/societat/Guardia-urbana-desallotja-acampada-universitat_0_2347565290.html">La Guàrdia Urbana desallotja l’acampada de plaça Universitat</a>
      </p>
      <p><b>2.</b> Una notícia que ha omplert titulars a tot el món: <a href="https://www.ara.cat/politica/Amnistia-Internacional-sentencia-Proces-protesta_0_2346965375.html">Amnistia Internacional ha demanat anul·lar la condemna de Jordi Cuixart i Jordi Sànchez</a> i alliberar-los immediatament, i avisa que el delicte de sedició és tan indefinit que la sentència suposa criminalitzar el dret de protesta. Sobre els membres del Govern empresonats, diu que encara que potser van cometre un delicte perseguible pels càrrecs que ocupaven, condemnar-los per sedició vulnera el principi de legalitat. <a href="https://www.ara.cat/politica/Govern-que-informe-Amnistia-sentencia_0_2346965408.html">El conseller Damià Calvet, que ahir va oficiar de portaveu, va valorar-ho així</a>: “Parla de sentència desproporcionada, excessiva, restrictiva, imprecisa i perillosa. Aquesta és una expressió molt contundent que acaba amb una conclusió que és que s’alliberin immediatament Jordi Sànchez i Jordi Cuixart, i això no pot passar per alt”.</p>
      <figure>
        <img src="https://www.ara.cat/2019/11/19/imatges/Govern-que-Amnistia-estandards-internacionals_2346975435_67490744_117x66.jpg"/>
      </figure>
      <p>
        <a href="https://www.ara.cat/politica/Govern-que-informe-Amnistia-sentencia_0_2346965408.html">El Govern, sobre l'informe d'Amnistia: "Em faria vergonya estar en la pell del sistema judicial espanyol"</a>
      </p>
      <p>El govern espanyol no n’ha dit res. Eva Granados (PSC), sí: “El que tenim davant és una sentència d’un sistema judicial d’un estat de dret i per tant el que cal és acatar-la i respectar-la. En tot cas, l’estudi d’Amnistia Internacional és, simplement, una opinió més”.</p>
      <p><b>3.</b> Per la seva banda, aquest migdia <a href="https://www.ara.cat/politica/Audiencia-Nacional-CDR-Operacio-Judes_0_2346965413.html">l’Audiència Nacional ha de decidir si deixa anar quatre CDR empresonats després que, ahir, la sala d’apel·lacions va tombar quatre ordres d’ingrés a presó</a> dictades pel jutge instructor. Es tracta de Xavier Duch, Eduard Garzón, Alexis Codina i Xavier Buigas.</p>
      <p><b>4.</b> Mentrestant, <a href="https://www.ara.cat/politica/Torra-convocara-catalana-principi-desembre_0_2346965421.html">el president Torra ha convocat la taula de partits a Catalunya</a> (tal com havia demanat Pedro Sánchez).</p>
      <p><b>5.</b> <a href="https://www.ara.cat/politica/sentencia-ero-PSOE-andalus_0_2347565263.html">Sentència dels ERO</a>: dos expresidents de la Junta d’Andalusia, Chaves i Griñán, condemnats. A Griñán li han imposat sis anys de presó per malversació i prevaricació continuada. Chaves ha estat condemnat a nou anys d’inhabilitació. Quatre consellers més també han rebut penes de presó. Segons la fiscalia, el <a href="https://www.ara.cat/politica/cinc-claus-entendre-cas-ERO_0_2346965401.html">frau consistent a repartir a dit ajudes a empreses en crisi es va enfilar fins a uns 750 milions d’euros</a>. <a href="https://www.ara.cat/politica/Audiencia-Sevilla-Chaves-ERO-Andalusia_0_2346965384.html">El govern socialista espanyol en funcions es treu les puces de sobre.</a> El ministre José Luis Ábalos ha dit: “No és un cas del PSOE sinó d’antics responsables públics de la Junta d’Andalusia. Quan van passar aquests fets, Pedro Sánchez, com a molt, era regidor a l’oposició de l’Ajuntament de Madrid”.</p>
      <figure>
        <img src="https://www.ara.cat/2019/11/19/imatges/cinc-claus-entendre-cas-ERO_2346975430_67490303_117x66.jpg"/>
      </figure>
      <p>
        <a href="https://www.ara.cat/politica/cinc-claus-entendre-cas-ERO_0_2346965401.html">Les cinc claus per entendre el cas ERO</a>
      </p>
      <p><b>6.</b> <a href="https://www.ara.cat/internacional/manifestants-resisteixen-universitari-Hong-Kong_0_2346965373.html">Crònica des de Hong Kong</a>: mil detinguts a la universitat assetjada per la policia.</p>
      <p><a href="https://www.ara.cat/internacional/Suecia-investigacio-presumta-Julian-Assange_0_2346965424.html">Des d’Estocolm</a>: la Fiscalia sueca retira la investigació per la violació presumptament comesa pel fundador de WikiLeaks Julian Assange el 2010.</p>
      <p>I <a href="https://www.ara.cat/internacional/debat-Johnson-Corbyn-eleccions-regne-unit_0_2347565287.html">des de Londres, Quim Aranda firma la crònica del debat</a> televisat d’aquesta nit entre Johnson i Corbyn: diu que ha acabat amb un empat a febleses dels candidats. Corbyn ha promès un referèndum sobre el Brexit, però no ha dit què recomana votar, només que el resultat serà vinculant.</p>
      <figure>
        <img src="https://www.ara.cat/2019/11/20/internacional/Boris-Johnson-Jeremy-Corbyn-cara_2347575282_67508060_117x66.jpg"/>
      </figure>
      <p>
        <a href="https://www.ara.cat/internacional/debat-Johnson-Corbyn-eleccions-regne-unit_0_2347565287.html">Johnson i Corbyn debaten sobre les seves mancances</a>
      </p>
      <p><b>7.</b> Potser recordareu el cas del català Artur Segarra: ha estat condemnat a pena de mort per l’assassinat de David Bernat fa 4 anys a Tailàndia. El va llençar al riu esquarterat dins d'una maleta. Ara només el pot salvar el rei de Tailàndia amb una mesura de gràcia.</p>
      <p><b>8.</b> Una bona notícia: <a href="https://www.ara.cat/societat/recerca-catalana-catapulta-consolida-influents-mon-citats-classificacio-Clarivate-Analytics_0_2346965440.html">una quarantena de científics catalans són a la llista dels sis mil investigadors més citats del món</a> pels seus treballs de recerca. </p>
      <figure>
        <img src="https://www.ara.cat/2019/11/19/societat/Catalunya-Enriqueta-Toracics-Oncologia-VHIO_2346975491_67495328_117x66.jpg"/>
      </figure>
      <p>
        <a href="https://www.ara.cat/societat/recerca-catalana-catapulta-consolida-influents-mon-citats-classificacio-Clarivate-Analytics_0_2346965440.html">La recerca catalana es catapulta entre les més influents del món</a>
      </p>
      <p><b>9.</b> I a Esports, el Tottenham acaba de confirmar que ha fitxat José Mourinho com a entrenador fins al 30 de juny del 2023. L’equip londinenc havia cessat Pochettino. I tal com avançàvem ahir, la Federació Espanyola de Futbol va anunciar que <a href="https://www.ara.cat/esports/Rubiales-Luis-Enrique-Robert-Moreno_0_2346965400.html">Luis Enrique tornarà a entrenar <i>la roja</i></a>.</p>
      <p><b>10.</b> Avui és el Dia Internacional de la Infància, i per això<a href="https://www.ara.cat/societat/cuidar-se-familiar-depenent_0_2347565229.html"> l’ARA de paper d’avui està tot il·lustrat amb dibuixos d’una colla de nens i nenes</a> d’escoles de Sabadell, Santa Coloma de Gramenet, Tordera i Barcelona. No us el perdeu. I no us perdeu l’última hora informativa durant tot el dia.</p>
      <figure>
        <iframe src="https://www.youtube.com/embed/laV_SX67sRs" width="651" height="366" data-service="Youtube" scrolling="no"/>
      </figure>
    </article>
  </body>
</html>