<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2821615-nafta-desevsae-na-tli-zbilsenna-zapasiv-u-ssa.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T07:08:00+00:00"/>
    <meta property="og:title" content="Нафта дешевшає на тлі збільшення запасів у США"/>
    <meta property="og:description" content="Ціни на нафту знижуються третій день поспіль у середу на тлі збільшення запасів у США, яке посилило побоювання щодо уповільнення темпів зростання світової економіки під час торговельної війни між США і Китаєм."/>
  </head>
  <body>
    <article>
      <h1>Нафта дешевшає на тлі збільшення запасів у США</h1>
      <h2>Ціни на нафту знижуються третій день поспіль у середу на тлі збільшення запасів у США, яке посилило побоювання щодо уповільнення темпів зростання світової економіки під час торговельної війни між США і Китаєм.</h2>
      <address>
        <time datetime="2019-11-20T07:08:00+00:00">20 Nov 2019, 07:08</time>
      </address>
      <p>Про це свідчать дані біржових торгів на сайті <a href="https://ru.investing.com/commodities/brent-oil">Investing.com</a>.</p>
      <p>Вартість січневих ф'ючерсів на нафту Brent на лондонській біржі ICE Futures становить $60,74 за барель, що на $0,17 (0,28%) нижче за рівень закриття попередньої сесії. За підсумками торгів у вівторок ціна цих контрактів опустилася на $1,53 (2,45%), до $60,91 за барель.</p>
      <p>Ф'ючерс на нафту WTI на грудень на електронних торгах Нью-Йоркської товарної біржі (NYMEX) подешевшав на $0,10 (0,18%) - до $55,11 за барель. За підсумками попередньої сесії контракт знизився в ціні на $1,84 (3,23%), до $55,21 за барель.</p>
      <p>Запаси <a href="https://www.ukrinform.ua/tag-nafta">нафти</a> у США зросли на 6 мільйонів барелів до 445,9 мільйона барелів за тиждень, який завершився 15 листопада, повідомив у вівторок ввечері Американський інститут нафти (API).</p>
      <p>Зростання запасів у США посилило занепокоєння з приводу надлишку пропозиції, який виник після того, як Рейтер повідомив, що Росія, другий за величиною виробник у світі, навряд чи підтримає посилення скорочення видобутку на зустрічі ОПЕК і партнерів 5-6 грудня у Відні.</p>
      <p>«Нафта опинилася під тиском після того, як росіяни дали зрозуміти, що навряд чи погодяться на поглиблення скорочень нафтовидобутку на грудневій зустрічі ОПЕК+, - сказав Едвард Мойя, аналітик брокерської компанії OANDA. - При цьому дані API показали, що комерційні запаси у США минулого тижня значно зросли. Якщо EIA підтвердить цю інформацію, ціни на нафту знизяться ще більше».</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2820880-nafta-desevsae-cerez-zrostanna-zapasiv-u-ssa-i-zataguvanna-torgovih-peregovoriv.html">Нафта дешевшає через зростання запасів у США і затягування торгових переговорів</a>
      </blockquote>
      <p>Станом на 09:15 за київським часом ціну на нафту марки Brent встановлено ​​на рівні 60,83 долара за барель. На відкритті Brent торгувалася по 60,98 долара за барель, що на 7 центів вище за рівень закриття торгів ($60,91)</p>
    </article>
  </body>
</html>