<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/rusia-condamnata-la-cedo-pentru-reprimarea-unei-manifestatii-impotriva-lui-putin_3059639.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-20T07:34:52+00:00"/>
    <meta property="og:title" content="Rusia, condamnată la CEDO pentru reprimarea unei manifestații împotriva lui Putin"/>
    <meta property="og:description" content="Rusia a fost condamnată la CEDO pentru reprimarea unei manifestații împotriva președintelui Vladimir Putin. Curtea Europeană a Drepturilor Omului a stabilit că Moscova se face vinovată de multiple încălcări ale drepturilor omului în cazul a doi activiști"/>
  </head>
  <body>
    <article>
      <h1>Rusia, condamnată la CEDO pentru reprimarea unei manifestații împotriva lui Putin</h1>
      <address><time datetime="2019-11-20T07:34:52+00:00">20 Nov 2019, 07:34</time> by <a rel="author">PUBLIKA.MD</a></address>
      <p><b>Rusia a fost condamnată la CEDO pentru reprimarea unei manifestații împotriva președintelui Vladimir Putin.</b> </p>
      <p>Curtea Europeană a Drepturilor Omului a stabilit că Moscova se face vinovată de multiple încălcări ale drepturilor omului în cazul a doi activiști condamnați pentru participarea la un protest împotriva revenirii la Kremlin a lui Putin în 2012.</p>
      <p>Cei doi au fost găsiți vinovați în 2014 că au provocat violențe de amploare cu o zi înainte de învestirea eternului lider de la Kremlin pentru al treilea mandat și au fost condamnați la patru ani și jumătate de închisoare.</p>
      <p>De asemenea, unul dintre ei a fost răpit în 2012, când încerca să plece în Ucraina pentru a cere azil politic. Aceștia au sesizat CEDO, care a stabilit că parchetul care a emis verdictul final nu a examinat responsabilitatea pe care o poartă autoritățile în degenerarea manifestației, care era inițial pașnică.</p>
      <p>Decizia juraților, potrivit Curții de la Strasbourg, vine să descurajeze alți cetățeni ruși de la a asista la proteste sau de a participa la o dezbatere politică deschisă.</p>
      <p>
        <b>Astfel, CEDO a condamnat Rusia să le plătească celor doi, în total 20 de mii de euro, suma reprezentând despăgubiri morale.</b>
      </p>
      <p>Protestele organizate în mai 2012 au degenerat în violențe după ce poliția a intervenit în forță împotriva manifestanților. De asemenea, autoritățile ruse au schimbat atunci, în ultimul moment, locul unde urma să fie autorizată reuniunea. Rusia a mai fost condamnată în trecut de CEDO pentru încălcarea drepturilor omului în cadrul tentativelor de înăbușire a protestelor antiguvernamentale.</p>
    </article>
  </body>
</html>