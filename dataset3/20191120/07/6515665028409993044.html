<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/vesti/politika/3361025/spijuni-ruse-vucica-udarom-na-mali-sengen-hoce-da-svrgnu-vlast-u-regionu-pokrenuta-obavestajna-ofanziva-protiv-srbije"/>
    <meta property="og:site_name" content="kurir.rs"/>
    <meta property="article:published_time" content="2019-11-20T07:12:00+00:00"/>
    <meta property="og:title" content="ŠPIJUNI RUŠE VUČIĆA: Udarom na mali šengen hoće da svrgnu vlast! U regionu pokrenuta OBAVEŠTAJNA OFANZIVA protiv Srbije!"/>
    <meta property="og:description" content="Pakleni plan: Ugledni institut upozorio da obaveštajne strukture iz Crne Gore, Albanije i tzv. države Kosovo rade na zaustavljanju inicijative, slabljenju Srbije i svrgavanju njenog predsednika"/>
  </head>
  <body>
    <article>
      <h6 class="kicker">Ofanziva: MEĐUNARODNI INSTITUT IZ LJUBLJANE UPOZORAVA</h6>
      <h1>ŠPIJUNI RUŠE VUČIĆA: Udarom na mali šengen hoće da svrgnu vlast! U regionu pokrenuta OBAVEŠTAJNA OFANZIVA protiv Srbije!</h1>
      <address>
        <time datetime="2019-11-20T07:12:00+00:00">20 Nov 2019, 07:12</time>
      </address>
      <p>
        <b>Pakleni plan: Ugledni institut upozorio da obaveštajne strukture iz Crne Gore, Albanije i tzv. države Kosovo rade na zaustavljanju inicijative, slabljenju Srbije i svrgavanju njenog predsednika</b>
      </p>
      <p>Inicijativa predsednika Aleksandra Vučića o „malom šengenu“ pokrenula je pravu obaveštajnu ofanzivu u regionu s ciljem da se ona osujeti, Srbija oslabi, a Vučić svrgne s vlasti, upozoravaju analitičari IFIMES (Međunarodnog instituta za bliskoistočne i balkanske studije u Ljubljani).</p>
      <figure>
        <img src="https://www.kurir.rs/data/images/2019/11/09/18/2047419_tan2019119-181217157-3_ff.jpg?ver=1574191149"/>
        <figcaption>
          <cite>foto: Predsedništvo Srbije</cite>
        </figcaption>
      </figure>
      <p>
        <b>Izazivanje konflikta</b>
      </p>
      <p>U najnovijoj analizi „Zapadni Balkan 2019: Balkanska inicijativa za 21. vek“ navodi se da su pojedine obaveštajne strukture iz Crne Gore, Albanije i tzv. države Kosovo, ali i deo srpskih medija, angažovani na zaustavljanju realizacije balkanskog „mini šengena“ s ciljem izazivanja nestabilnosti i krize u Srbiji i svrgavanja aktuelne vlasti.</p>
      <p>- Pojedine obaveštajne i kriminalne strukture iz Crne Gore, Albanije i Kosova bliske su vlastima u sve tri zemlje, a i određeni delovi međunarodne zajednice i sa Istoka i sa Zapada učiniće sve da zaustave uspostavljanje „malog šengena“, kao i da proizvedu nestabilnost i krizu, pre svega u Srbiji, i na taj način da pokušaju na nelegalan način da promene vlast u toj zemlji - navodi se u ovoj studiji.</p>
      <related>
        <h4>NE PROPUSTITE</h4>
        <a href="https://www.kurir.rs/vesti/politika/3361281/strani-agenti-pletu-mrezu-po-srbiji-premijerka-brnabic-potvrdila-vucic-nalozio-vba-da-istrazi-spijunsku-aferu"/>
      </related>
      <p>Analitičari IFIMES kažu i da se delu medija u Srbiji „upumpavaju“ značajna sredstva da bi se proizvodile i kreirale nove afere i tako pokazalo da Srbija nije stabilna i bezbedna zemlja, koja je pouzdan partner EU i SAD. - Režimima u Podgorici i Prištini, koje simbolizuju Milo Đukanović (DPS) i Hašim Tači (DPK), odgovara zaoštravanje odnosa i konflikt, a ne saradnja, jer su zaoštravanje i konfrontacija u regionu njihovo prirodno stanje koje ih održava na vlasti - ocenjuje su u analizi.</p>
      <figure>
        <img src="https://www.kurir.rs/data/images/2019/08/14/07/1947225_0206-marina-lopicic_ff.jpg?ver=1574191183"/>
        <figcaption>
          <cite>foto: Marina Lopičić</cite>
        </figcaption>
      </figure>
      <p>
        <b>Hibridni rat</b>
      </p>
      <p>Profesor Fakulteta bezbednosti Zoran Dragišić za Kurir kaže da je u toku hibridni rat protiv Vučića, koji se inicijativom „mali šengen“ nameće za lidera ne samo Srbije već i celog regiona. - Mnoge obaveštajne strukture, pre svega iz regiona, za krajnji cilj imaju svrgavanje Vučića, koji je personifikacija moderne i snažne Srbije. Svi koji ne žele kompromis, već nameću rešenje za KiM u kojem Srbija ne bi dobila ništa, žele da vide njegov odlazak s vlasti. Metodi koji se primenjuju su psihološko-propagandno delovanje, politički pritisci, širenje lažnih vesti, izazivanje veštačkih kriza i drugi elementi hibridnog rata - objašnjava naš sagovornik.</p>
      <blockquote><b>Branko Radun<br/></b><b>NEKIMA SMETA JAKA SRBIJA<br/></b>Politički analitičar Branko Radun smatra da je analiza IFIMES tačna, jer mnogi centri moći imaju interes da Balkan ostane bure baruta.<br/>- Protivnici balkanskih integracija su Aljbin Kurti i njegovi mentori, ali bez Vašingtona, koji nema ništa protiv „malog šengena“. Mnogi smatraju da bi ta inicijativa dovela Srbiju u poziciju da bude pravi centar regiona, što se, naravno, ne sviđa svima. U komplikovanim igrama, u kojima svako gleda svoj interes, i ova inicijativa služi da neko nekoga neutrališe - objašnjava Radun.</blockquote>
      <figure>
        <img src="https://www.kurir.rs/data/images/2018/04/05/20/1452431_0301-medija-centar_ff.jpg?ver=1574191081"/>
        <figcaption>
          <cite>foto: Media Centar</cite>
        </figcaption>
      </figure>
      <blockquote><b>Uzor Beneluks UBRZANJE KA ČLANSTVU U EU<br/></b>Cilj inicijative „mali šengen“ jeste uklanjanje barijera za kretanje robe, ljudi, usluga i kapitala u regionu. Za sada su u nju uključene Srbija, Albanija i Severna Makedonija, ali je ideja da ovu balkansku uniju zaokruže Kosovo, BiH i Crna Gora. - Inicijativa predstavlja svojevrsnu beneluksizaciju regiona po uzoru na tri zemlje Beneluksa - Belgiju, Holandiju i Luksemburg - objašnjavaju analitičari.</blockquote>
      <p>
        <b>Kurir.rs/ Ivana Kljajić  Foto: BETA/Predsedništvo Srbije/Dimitrije Goll, Shutterstock</b>
      </p>
      <related>
        <h4>NE PROPUSTITE</h4>
        <a href="https://www.kurir.rs/vesti/politika/3359355/rasim-ljajic-za-kurir-mali-sengen-resenje-s-kojim-svako-dobija"/>
        <a href="https://www.kurir.rs/vesti/politika/3357157/rama-besan-politicari-u-pristini-ugrozavaju-spoljnu-politiku-albanije-zbog-svojih-interesa-kako-ne-razumeju-mali-sengen-kurtiju-sam-rekao-nema-dogovora-bez-srbije"/>
        <a href="https://www.kurir.rs/region/crna-gora/3356571/crnogorska-ministarka-ocrnila-mali-sengen-prikljucenje-bi-bilo-trosenje-energije-video"/>
        <a href="https://www.kurir.rs/vesti/politika/3355545/puna-sloboda-kretanja-sta-podrazumeva-mali-sengen-koji-su-lideri-zapadnog-balkana-osmislili-u-ohridu"/>
      </related>
    </article>
  </body>
</html>