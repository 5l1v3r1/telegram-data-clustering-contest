<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/kozelet/kozeleti-hirek/az-egyesult-allamok-a-tuntetok-mellett-all-1880010/"/>
    <meta property="og:site_name" content="Világgazdaság"/>
    <meta property="article:published_time" content="2019-11-20T07:13:00+00:00"/>
    <meta property="og:title" content="Az Egyesült Államok a tüntetők mellett áll"/>
    <meta property="og:description" content="Az amerikai szenátus egyhangúlag megszavazta a hongkongi tiltakozókat támogató törvényjavaslatot."/>
  </head>
  <body>
    <article>
      <h1>Az Egyesült Államok a tüntetők mellett áll</h1>
      <address><time datetime="2019-11-20T07:13:00+00:00">20 Nov 2019, 07:13</time> by <a rel="author">MTI</a></address>
      <p>Az amerikai szenátus helyi idő szerint kedden este egyhangúlag megszavazta a hongkongi tiltakozókat támogató és egyben Kínát az erőszak veszélyeire figyelmeztető törvényjavaslatot.</p>
      <p>Az elfogadott jogszabály értelmében az Egyesült Államoknak évente felül kellene vizsgálnia a Hongkongnak nyújtott támogatását. Ennek érdekében a külügyminiszternek évente igazolnia kellene, hogy Hongkong kellő mértékben független Pekingtől, és ezzel mintegy kezességet vállal az 1997-ben Kínához visszacsatolt, 263 szigetből álló városállam különleges státusának megőrzéséért.</p>
      <aside>A Hongkongi Emberi Jogok és Demokrácia Törvénye névre elkeresztelt törvényjavaslat megbízná az Egyesült Államok elnökét, hogy szankciókat szabjon ki azokra, akik csorbítják az emberi jogokat e különleges közigazgatási területen.</aside>
      <p>A megszavazott jogszabályt a szenátus kedden este, a voksolás után, átküldte a képviselőháznak, amely egyébként már október végén megszavazta a saját törvénytervezetét a hongkongi emberi jogok védelméről. A szenátusi törvénytervezet abban különbözik a képviselőházitól, hogy a szankciók foganatosításához kevesebb feltételt szab. A két törvényjavaslatot előbb „összefésülik”, azaz egyeztetik a bennük foglaltakat, majd ezt követően küldik a Fehér Házba, ahol az elnök aláírásával válik törvénnyé.</p>
      <p>A szenátus kedden este megszavazott egy másik törvényjavaslatot is, amely megtiltja bizonyos, a tüntetők ellen alkalmazott rendőri kényszerítő eszközök – például könnygázbombák, paprikaspray-k, gumilövedékek, kábító fegyverek – exportját.</p>
      <aside>A képviselőházi javaslat elfogadásakor Peking elégedetlenségét fejezte ki, leszögezve, hogy egy ilyen törvény életbeléptetése ártana a kínai-amerikai viszonynak.</aside>
    </article>
  </body>
</html>