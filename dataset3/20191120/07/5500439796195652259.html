<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prlekija-on.net/lokalno/22798/razglasili-so-najboljsa-pomurska-podjetja-v-letu-2018.html"/>
    <meta property="og:site_name" content="Prlekija on net"/>
    <meta property="article:published_time" content="2019-11-20T07:35:00+00:00"/>
    <meta property="og:title" content="Razglasili so najboljša pomurska podjetja v letu 2018"/>
    <meta property="og:description" content="V torek, 19. novembra, sta tednik Vestnik in Pomurska gospodarska zbornica na svečani prireditvi v Gledališču Park razglasila najboljša pomurska podjetja v letu 2018.Tretje leto zapored so organizatorji akcije predstavili najuspešnejša podjetja, ki si svoj kruh ustvarjajo na regijski, nacionalni in tudi svetovni ..."/>
  </head>
  <body>
    <article>
      <h1>Razglasili so najboljša pomurska podjetja v letu 2018</h1>
      <h2>Izbor in podelitev priznanj najuspešnejšim pomurskim podjetjem izpostavljata dobra podjetja in dajeta podjetniški naravnanosti v regiji spodbudo za naprej. Prireditve se je udeležil tudi slovenski premier Marjan Šarec.</h2>
      <address><time datetime="2019-11-20T07:35:00+00:00">20 Nov 2019, 07:35</time> by <a rel="author">Prlekija-on.net</a></address>
      <figure>
        <img src="https://www.prlekija-on.net/uploaded/2019_11/razglasili-so-najboljsa-pomurska-podjetja-v-letu-2018_18890780412.jpg"/>
        <figcaption>Najboljša pomurska podjetja v letu 2018</figcaption>
      </figure>
      <p>V torek, 19. novembra, sta tednik Vestnik in Pomurska gospodarska zbornica na svečani prireditvi v Gledališču Park razglasila najboljša pomurska podjetja v letu 2018.</p>
      <p>Tretje leto zapored so organizatorji akcije predstavili najuspešnejša podjetja, ki si svoj kruh ustvarjajo na regijski, nacionalni in tudi svetovni ravni. Izbor in podelitev priznanj najuspešnejšim pomurskim podjetjem izpostavljata dobra podjetja in dajeta podjetniški naravnanosti v regiji spodbudo za naprej. Prireditve se je udeležil tudi slovenski premier <b>Marjan Šarec</b>.</p>
      <p>Zmagovalci so naslednji: </p>
      <ul>
        <li>v kategoriji MIKRO podjetje je zmagovalec <b>Snopje d.o.o.</b>, ki se ukvarja z gradnjo hiš z naravnimi materiali</li>
        <li>komisijo je v kategoriji MALO podjetje najbolj prepričal <b>Virs d.o.o.</b>, izdelovalec robotov in avtomatov za varjenje</li>
        <li>med SREDNJIMI podjetji je slavil <b>Rosenbauer d.o.o.</b>, proizvajalec gasilske tehnologije</li>
        <li>naj VELIKO podjetje je postalo <b>Elrad International d.o.o.</b>, proizvajalec elektronskih sklopk</li>
        <li>naj zaposlovalec je gradbeno podjetje <b>Pomgrad</b></li>
        <li>naj podjetje po mnenju bralcev Vestnika pa je <b>Oljarna Kocbek</b> iz Svetega Jurija ob Ščavnici</li>
      </ul>
      <p>V okviru prireditve je potekala tudi okrogla miza na temo Razvojne priložnosti pomurske regije, ki jo je vodil Vestnikov novinar <b>Timotej Milanov</b>. Na njej so sodelovali <b>Aleksandra Pivec</b>, ministrica za kmetijstvo, gozdarstvo in prehrano, <b>Zdravko Počivalšek</b>, minister za gospodarski razvoj in tehnologijo, <b>Robert Ličen</b>, ustanovitelj in direktor Podjetniškega centra Pegasus ter <b>Peter Podlunšek</b>, generalni direktor podjetja Medicop.</p>
      <p>Govorca na prireditvi sta bila tudi <b>Adriana Gašpar</b>, direktorica Podjetja za informiranje, in <b>Robert Grah</b>, direktor Pomurske gospodarske zbornice. </p>
      <p><b>Adriana Gašpar</b>: »<i>Ponosni smo na to akcijo, saj opozarjamo na dobre, uspešne zgodbe Pomurja, regije, ki se še vedno vse prevečkrat omenja s slabšalnim prizvokom, sploh ko govorimo o gospodarskem položaju podjetij in ljudi, ki tu živijo. Dejstvo je, da mladi še vedno bežijo iz Pomurja, saj tu za svojo izobrazbo ne najdejo primerne službe in primernega plačila. Po drugi strani v podjetjih primanjkuje tako razvojnikov, ki bi podjetju dali zagon za korak naprej, kot tudi delavcev, saj ni ljudi, ki bi stregli, kuhali, varili, popravljali vodovodno napeljavo. Če bomo znali ponovno povzdigniti te poklice, smo lahko samozadostni. Če bodo ljudi za svoje delo dostojno plačali, ne bodo šli nikamor. Vsak poklic je časten</i>.«</p>
      <p><b>Robert Grah</b>: »<i>V Pomurju imamo uspešne podjetniške zgodbe, ki dokazujejo, da tukaj znamo in zmoremo. Rezultat dobre kondicije v podjetjih je večletna zaporedna rast gospodarskih kazalnikov in rast zaposlovanja, ki je na meji razpoložljivega števila iskalcev zaposlitve. Podatki, da imamo trenutno v regiji že več kot tretjino delovnih mest s povprečno neto dodano vrednostjo večjo od 55 tisoč evrov in da ta presegajo slovensko povprečje za dobro petino, ter da imamo panoge, v katerih je povprečja plača za več kot 10 odstotkov nad povprečjem panoge, pove vse o krepitvi gospodarske moči in uspešnem prestrukturiranju pomurskega gospodarstva</i>.«</p>
      <p>Dogodek je povezovala <b>Mojca Pehant</b>, za glasbeni del večera pa je poskrbela skupina <b>Noreia</b>.</p>
      <p>Foto: Aleš Cipot</p>
    </article>
  </body>
</html>