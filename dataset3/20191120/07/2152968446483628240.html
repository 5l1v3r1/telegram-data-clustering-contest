<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/cars/2019/11/20/fishove-i-prisydi-shte-opredeliat-grajdanskata-moje-da-skochi-do-400.430182"/>
    <meta property="og:site_name" content="Dnes.bg"/>
    <meta property="article:published_time" content="2019-11-20T07:00:00+00:00"/>
    <meta property="og:title" content="Фишове и присъди ще определят &quot;Гражданската&quot;, може да скочи до 400%"/>
    <meta property="og:description" content="Ще има клас &quot;Бонус-малус&quot;, определян от Гаранционния фонд | Dnes.bg"/>
  </head>
  <body>
    <article>
      <h1>Фишове и присъди ще определят "Гражданската", може да скочи до 400%</h1>
      <h2>Ще има клас "Бонус-малус", определян от Гаранционния фонд</h2>
      <address><time datetime="2019-11-20T07:00:00+00:00">20 Nov 2019, 07:00</time> by <a rel="author" href="https://www.dnes.bg/author/217" target="_blank">Александър Попов</a></address>
      <p>Два основни фактора ще определят цената на задължителната застраховка "Гражданска отговорност" на шофьорите. Единият е дали имаме фишове или влезли в сила наказателни постановления. Другият е дали водачът има влезли в сила присъди за извършени престъпления, опасни за обществото и обществения ред.</p>
      <p>Според внесения за обсъждане от Комисията за финансов надзор законопроект за въвеждането на системата "Бонус-малус", ако шофьор е сниман с превишение на скоростта от 21 до 30 км/ч извън населено място, ще получава една наказателна точка и цената на "Гражданска отговорност" ще нараства с 10% или с 25%, предвиждат предложените два варианта. Ако обаче превишението на скоростта е с 21 до 30 км/ч в населено място, застраховката ще поскъпва с 30% или със 75%, пише "Труд".</p>
      <p>Предлагат се 15 или 20 класа в системата "Бонус-малус" като в съответствие с броя извършени нарушения или пък липсата им, водачът ще бъде позициониран в определен диапазон – "неутрален", "бонус" или "малус", става ясно от проекта, цитиран от "Монитор".</p>
      <p>Класът на водач и собственик на МПС ще се определя автоматизирано от информационната система на Гаранционния фонд.</p>
      <p>"Неутрален" клас ще се дава на шофьор, който не е бил вписван като такъв в полица за задължителна застраховка и за когото няма информация относно фишове и присъди за извършени от него след 1 януари 2020 г. административни нарушения и престъпления.</p>
      <p>В случай, че дадено физическо или юридическо лице е собственик на повече от едно превозно средство, то "Бонус-малус" клас ще се определя за всяко едно от превозните средства поотделно.</p>
      <p>"Бонус-малус" клас на собственик на МПС ще се определя и на всеки лизингополучател, който е страна по договор за финансов лизинг.</p>
      <p>Цената на "Гражданска отговорност" ще нараства с до 400% за неизрядните шофьори, които правят нарушения на пътя. За хората без нарушения има два варианта – максималният размер на бонуса да бъде до 25% от цената на полицата, или до 23%.</p>
      <p>За всеки автомобил собственикът ще посочва кой има право да го шофира. А цената на полицата ще се определя според нарушенията на този от шофьорите, който има най-много и най-тежки провинения на пътя. Важно е да се подчертае, че ако собственикът на колата я даде на някой, който не е записан, че има право да я кара, полицата "Гражданска отговорност" ще важи. Но на собственика и на самия шофьор ще може да бъде наложена глоба.</p>
      <related>
        <h4>Още по темата</h4>
        <a href="https://www.dnes.bg/notifikacii/2019/06/03/prognoza-grajdanska-ta-nagore-mejdu-5-i-10.412226"/>
        <a href="https://www.dnes.bg/cars/2019/05/13/ideia-grajdanska-otgovornost-moje-da-skochi-sys-700-koga.410099"/>
        <a href="https://www.dnes.bg/obshtestvo/2019/03/07/reket-s-falshivi-katastrofi-deca-se-hvyrliat-vyrhu-koli-roditeli-pishtiat.403913"/>
        <a href="https://www.dnes.bg/cars/2019/01/03/2018-a-po-malko-jertvi-na-pytia-stresna-li-ni-bonus-malus.398128"/>
      </related>
    </article>
  </body>
</html>