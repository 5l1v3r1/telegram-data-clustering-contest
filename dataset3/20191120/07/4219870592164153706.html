<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/drustvo/aktuelno.290.html:831183-Punomocnici-Sinise-Malog-Vesna-Rakic-Vodinelic-vrsi-pritisak-na-komisiju-koja-odlucuje-o-doktoratu"/>
    <meta property="og:site_name" content="Вечерње новости"/>
    <meta property="article:published_time" content="2019-11-20T07:39:00+00:00"/>
    <meta property="og:title" content="Punomoćnici Siniše Malog: Vesna Rakić-Vodinelić vrši pritisak na komisiju koja odlučuje o doktoratu"/>
    <meta property="og:description" content="Prof. Rakić-Vodinelić nije učestvovala u postupku kao stranka"/>
  </head>
  <body>
    <article>
      <h1>Punomoćnici Siniše Malog: Vesna Rakić-Vodinelić vrši pritisak na komisiju koja odlučuje o doktoratu</h1>
      <address><time datetime="2019-11-20T07:39:00+00:00">20 Nov 2019, 07:39</time> by <a rel="author">Novosti Online</a></address>
      <p>
        <b>Prof. Rakić-Vodinelić nije učestvovala u postupku kao stranka</b>
      </p>
      <p>Udnevnim novinama  “Danas”, od utorka 19. novembra, prof. Vesna Rakić-Vodinelić povodom postupka utvrđivanja orginalnosti doktorske disertacije ministra Siniše Malog iznela je svoj stav da „prava Malog nisu povređena".</p>
      <p>Punomoćnici Siniše Malog naglašavaju da tumačenje delova iz žalbe, ali i pravila postupka u kome prof. Rakić-Vodinelić nije učestvovala kao stranka, može dovesti do stvaranja pritiska javnosti na Odbor za profesionalnu etiku Univerziteta u Beogradu, koji tek treba da donese konačnu odluku o svim žalbama, pa i o žalbi Siniše Malog i njegovih punomoćnika u ovom postupku.</p>
      <p>Dodatno, u svom tekstu, prof. Rakić-Vodinelić između ostalog navodi i da joj nije poznata sadržina dopisa Univerziteta u Beogradu na osnovu kojeg se zapravo vodi ovaj postupak. Reč je o dopisu od 11. jula 2014. godine koji nema minimum propisanih elemenata da bi se smatrao urednim zahtevom za vođenje ovog postupka, a čiju sadržinu čine svega dve rečenice.</p>
      <related>
        <a href="http://www.novosti.rs/vesti/naslovna/ekonomija/aktuelno.239.html:828541-Cestitke-predsednika-Vucica-Sinisi-Malom-Prvi-put-posle-nekoliko-decenija-smo-dobili-na-berzi-kamatnu-stopu-od-125-posto-za-zamenu-losih-kredita"/>
      </related>
      <p>S obzirom na navedeno, Fakultet organizacionih nauka je bio dužan da takav dopis odbaci, odnosno da postupak protiv Siniše Malog obustavi, jer nije ni pokrenut u skladu sa zakonom. Zakonska forma propisuje da zahtev sadrži sve razloge i dokaze na kojima se navodi iz njega zasnivaju- međutim, pomenuti dopis nema ovakvu sadržinu.</p>
      <p>U istom tekstu se dalje navodi da je profesor Dušan Teodorović podneo zahtev 27. februara 2018. godine. Međutim, ni ovaj zahtev nema propisanu sadržinu da bi se smatrao urednim i sačinjenim u skladu sa zakonom. Pri tom ostaje nejasno zašto bi se novi zahtev uopšte podnosio, ako je već (navodno) nesporno da je postupak već iniciran?</p>
      <p>Takođe, ne sme se zanemariti ni činjenica da navedeni zahtev nikada nije dostavljen Siniši Malom, koji u skladu sa zakonskim propisima- konkretno pravilikom koji uređuje ovaj postupak, ima pravo da se o njemu pismeno izjasni.</p>
      <p>Neosnovane su tvrdnje iznete u predmetnom članku da se strankama u postupku navodno dostavljaju samo one odluke koje nisu u korist stranke. Naime, u demokratskim državama utemeljenim na principu vladavine prava, sve odluke i isprave moraju se dostaviti strankama u postupku kako bi one imale pravo da se o ovim okolnostima izjasne na adekvatan način, naročito kada takve okolnosti utiču na njihova prava i obaveze, a što je propisano i Zakonom o opštem upravnom postupku Republike Srbije kao jedno od glavnih načela ovog postupka.</p>
      <p>Pogrešan je i zaključak da poslednja odluka naučno-nastavnog veća FON-a sadrži meru javne osude, te da tek sada Siniša Mali ima pravo na žalbu. Naime, nastavno-naučno veće FON-a nije donelo nikakvu odluku o izricanju mere, jer za to nije ovlašćeno važećim pravilnikom, već je ovo veće samo predložilo dekanu izricanje mere, koju dekan još uvek nije ni izrekao.</p>
      <related>
        <a href="http://www.novosti.rs/vesti/naslovna/ekonomija/aktuelno.239.html:828123-Pocinje-preporod-dok-drugi-stagniraju-mi-rastemo-Sinisa-Mali-o-budzetu"/>
      </related>
      <p>Punomoćnici Siniše Malog ističu da objavljivanjem predmetnog teksta (ne)posredno se stvara pritisak javnosti na Odbor za profesionalnu etiku, koji je, inače, još i pre nego što je Siniša Mali izjavio žalbe protiv odluke nastavno-naučnog veća FON-a, najavio da će u toku ove nedelje odlučivati o žalbama (ukupno 8 žalbi) od kojih neke sa prilozima imaju i preko hiljadu strana, što u značajnoj meri dovodi u pitanje donošenje zakonite i nepristrasne odluke u ovako osetljivom predmetu. Donošenje takve odluke u ovako osetljivim predmetima može u visokoj meri diskreditovati Univerzitet u Beogradu i o ovoj činjenici bi najviše trebalo da vode računa svi akteri ovog postupka.</p>
      <related>
        <h4>Srodne vesti</h4>
        <a href="http://www.novosti.rs/vesti/beograd.74.html:831149-Mali-obisao-rekonstruisano-stepeniste-na-Gardosu"/>
        <a href="http://www.novosti.rs/vesti/naslovna/politika/aktuelno.289.html:830633-Sinisa-Mali-o-doktoratu-i-kampanji-protiv-njega-Rekao-sam-u-emotivnom-trenutku-da-bih-pocepao-taj-doktorat-i-napisao-novi-jer-nista-drugo-nisu-mogli-da-mi-zamere-u-radu"/>
        <a href="http://www.novosti.rs/vesti/sport.297.html:830720-Sinisa-Mali-trci-na-maratonu"/>
        <a href="http://www.novosti.rs/vesti/naslovna/drustvo/aktuelno.290.html:830461-Zalio-se-i-Sinisa-Mali-U-Rektorat-UB-i-na-FON-stigli-prigovori-ministra-finansija"/>
        <a href="http://www.novosti.rs/vesti/naslovna/politika/aktuelno.289.html:829477-Sinisa-Mali-Radim-ono-u-sta-verujem-a-doktorat-bih-najradije-pocepao"/>
      </related>
    </article>
  </body>
</html>