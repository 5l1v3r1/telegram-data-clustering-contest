<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/904447/media-zien-alleskunner-speelde-al-langer-met-idee-ajacied-daar-te-gebruiken-.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-20T07:14:00+00:00"/>
    <meta property="og:title" content="Media zien 'alleskunner': 'Speelde al langer met idee Ajacied daar te gebruiken'"/>
    <meta property="og:description" content="Oranje had dinsdagavond geen kind aan Estland In de Johan Cruijff ArenA werd het 5-0 voor de ploeg van Ronald Koeman, maar het ging vooral over het statement dat Georginio Wijnaldum en Frenkie de Jong maakten na de openingstreffer. De Telegraaf zag hoe Koeman expirimenteerde tegen Estland. Nathan Aké startte centraal achterin en Quincy Promes mocht het als vleugelverdediger proberen. 'De keuze voor rechtsback Promes pakte goed uit. Koeman speelde al langer met de gedachte hem daar eens uit te proberen, omdat hij wist dat de Ajax-speler die positie in zijn tijd bij FC Sevilla meerdere keren goed had ingevuld. Bovendien zou de alleskunner, zoals Koeman hem noemde, in balbezit in de vertrouwde aanvallende zone uitkomen.' Captain Wijnaldum scoort namens Oranje en maakt statement met Frenkie de Jong Eindrapport Oranje: Memphis en Wijnaldum superieur, twee nipte onvoldoendes Felle Promes steunt Oranje-statement: &quot;Het moet maar eens afgelopen zijn&quot;"/>
  </head>
  <body>
    <article>
      <h1>Media zien 'alleskunner': 'Speelde al langer met idee Ajacied daar te gebruiken'</h1>
      <address>
        <time datetime="2019-11-20T07:14:00+00:00">20 Nov 2019, 07:14</time>
      </address>
      <p>
        <b>Oranje had dinsdagavond geen kind aan Estland In de Johan Cruijff ArenA werd het 5-0 voor de ploeg van Ronald Koeman, maar het ging vooral over het statement dat Georginio Wijnaldum en Frenkie de Jong maakten na de openingstreffer.</b>
      </p>
      <p><i>De Telegraaf</i> zag hoe Koeman expirimenteerde tegen Estland. Nathan Aké startte centraal achterin en Quincy Promes mocht het als vleugelverdediger proberen. 'De keuze voor rechtsback Promes pakte goed uit. Koeman speelde al langer met de gedachte hem daar eens uit te proberen, omdat hij wist dat de Ajax-speler die positie in zijn tijd bij FC Sevilla meerdere keren goed had ingevuld. Bovendien zou de alleskunner, zoals Koeman hem noemde, in balbezit in de vertrouwde aanvallende zone uitkomen.'</p>
      <p>Een van de belangrijkste momenten van de wedstrijd was volgens de krant het statement dat Wijnaldum en De Jong maakten voor de camera's. 'Door de binnenkant van zijn donkere pols voor de camera naast de blanke onderarm van Frenkie de Jong te houden, werd onder toeziend oog van minister Bruno Bruins nogmaals aangegeven dat Oranje één team is, waarin kleur of afkomst geen enkel thema is. 'Stop racisme', luidde de boodschap.'</p>
      <figure>
        <img src="https://i.gyazo.com/e839f83ec85335beb7876e9dc7e4cae7.jpg"/>
      </figure>
      <p>Daarnaast was er voor Koeman ook ruimte om Calvin Stengs en Myron Boadu te laten debuteren. Zo mocht Stengs de hele wedstrijd meespelen. 'Cijferfetisjisten zullen na het eerste kwartier op basis van de statistieken tot de conclusie zijn gekomen dat het een zwak debuut was, maar schijn bedroog. De aanvaller leed inderdaad (te) veel balverlies, maar legde risico in zijn passing, was twee keer onbegrepen en speelde brutaal zijn deuntje mee.'</p>
      <p>Ook het Algemeen Dagblad zag het moment van Wijnaldum en De Jong als een hoogtepunt. 'Zijn ware betekenis krijgt de avond al in de zesde minuut, meteen nadat Wijnaldum de 1-0 heeft binnengekopt. In één rechte lijn rent de middenvelder richting de zijlijn, ter hoogte van de dug-outs en de televisiecamera. Terwijl de Oranje-selectie zich verenigt voor een collectieve knuffel, laten Frenkie de Jong en Wijnaldum hun onderarmen zien, de polsen dicht tegen elkaar. Een gebaar dat zoiets wil zeggen als: 'wij zijn bloedbroeders - wij zijn één'.'</p>
      <p>Het was de laatste kwalificatiewedstrijd voor Oranje, dat groots onthaald werd in de ArenA. 'Je zou haast vergeten dat er ook nog gevoetbald werd, in wat ooit een zogenoemde 'feestwedstrijd' is gaan heten: de interland ná de definitieve plaatsing voor een eindtoernooi. Met grote spandoeken en een lichtshow wordt de EK-plaatsing vooraf gevierd, de wedstrijd tegen Estland moet de rest doen.'</p>
      <p>'Dat lukt maar half. Een fijne voorzet van Promes leidt al snel tot de openingsgoal van Wijnaldum. Na negentien minuten is het al 2-0, wanneer Nathan Aké raakt kopt uit een voorzet van Memphis. Maar snel daarna stokt het spel van Oranje.'</p>
      <p>Van racisme op de tribune was tijdens de wedstrijd tegen Estland absoluut geen sprake, zo zag de Volkskrant. 'Oranje heeft een doorgaans braaf publiek dat komt voor voetbal en gezelligheid, dat spandoeken ontrolt uit Stadskanaal, Epe, Brielle en Margraten. De veelal witte mannen op de tribunes juichen als het voetbal mooi is en fluiten verveeld als het spel niet bevalt.'</p>
      <p>'Zo verschillend zijn ze, de voetballers van Oranje, en toch horen ze bij elkaar. Depay liet een biografie verschijnen, waarin hij vertelde over zijn reis naar Ghana, het land van zijn vader waarvan de grenzen op zijn lijf zijn getatoeëerd. Hij huilde in Elmina Castle, een paar uur rijden van Accra, om de geschiedenis van veelal Nederlandse slavendrijvers die de slaven vanuit het witte kasteel aan de kust naar Amerika verscheepten.'</p>
      <figure>
        <img src="https://i.gyazo.com/12cbc2aaf5e9ed1fd44ce36498f77f85.png"/>
      </figure>
      <p>Ook Nathan Aké had niet voor een interlandcarrière bij Nederland hoeven kiezen. De verdediger was ook speelgerechtigd voor Ivoorkust. 'De vader van Nathan Aké, Moise, was vol verwachting dinsdag. Hij had gehoopt, gevoeld, dat zijn zoon in de basisploeg zou starten, omdat Virgil van Dijk vanwege privéomstandigheden eerder naar huis was vertrokken. Moise Aké komt uit Abidjan, in Ivoorkust. Als jongen trok hij naar Frankrijk om te studeren. Hij ontmoette daar zijn Nederlandse vrouw en verzeilde in Den Haag, waar zijn zoons op voetbal gingen.'</p>
      <related>
        <h4>Lees meer</h4>
        <a href="https://www.voetbalprimeur.nl/videos/904409/aanvoerder-wijnaldum-scoort-namens-oranje-en-maakt-statement-met-frenkie-de-jong.html?itm_source=www.voetbalprimeur.nl&amp;itm_medium=highlighted-content"/>
        <a href="https://www.voetbalprimeur.nl/nieuws/904446/oranje-op-rapport-memphis-en-wijnaldum-veruit-de-beste-jongetjes-van-de-klas.html?itm_source=www.voetbalprimeur.nl&amp;itm_medium=highlighted-content"/>
        <a href="https://www.voetbalprimeur.nl/nieuws/904445/felle-promes-steunt-wijnaldum-verpest-het-spelletje-moet-maar-eens-klaar-zijn-.html?itm_source=www.voetbalprimeur.nl&amp;itm_medium=highlighted-content"/>
      </related>
    </article>
  </body>
</html>