<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/potracenie-mezczyzny-w-debowce-kierowcy-narzekaja-na-widocznosc-w-tej-okolicy-zdjecia/"/>
    <meta property="og:site_name" content="lublin112.pl"/>
    <meta property="article:published_time" content="2019-11-20T07:10:00+00:00"/>
    <meta property="og:title" content="Potrącenie mężczyzny w Dębówce. Kierowcy narzekają na widoczność w tej okolicy (zdjęcia)"/>
    <meta property="og:description" content="Na przejściu dla pieszych w Dębówce potrącony został mężczyzna. Z trzech lamp mających oświetlać pasy, działała tylko jedna. Wyłączone też było światło informujące kierowców, aby zachowali szczególną ostrożność."/>
  </head>
  <body>
    <article>
      <h1>Potrącenie mężczyzny w Dębówce. Kierowcy narzekają na widoczność w tej okolicy (zdjęcia)</h1>
      <address>
        <time datetime="2019-11-20T07:10:00+00:00">20 Nov 2019, 07:10</time>
      </address>
      <p>
        <b>Na przejściu dla pieszych w Dębówce potrącony został mężczyzna. Z trzech lamp mających oświetlać pasy, działała tylko jedna. Wyłączone też było światło informujące kierowców, aby zachowali szczególną ostrożność.</b>
      </p>
      <p>Do wypadku doszło we wtorek wieczorem w Dębówce koło Lublina. Na „starej drodze krajowej” Lublin – Kurów pieszy został potrącony przez samochód osobowy. Na miejscu interweniował zespół ratownictwa medycznego oraz policja.</p>
      <p>Jak wstępnie ustalono, kierujący chryslerem mężczyzna jechał w stronę Jastkowa. Na oznakowanym przejściu dla pieszych potrącił mężczyznę. Pieszy został przetransportowany do szpitala. Policjanci ustalają teraz szczegółowe okoliczności zdarzenia.</p>
      <p>Kierowcy, którzy poinformowali nas o wypadku tłumaczyli, że widoczność na tym odcinku drogi jest fatalna. Znajdujące się tam przejścia dla pieszych wyposażone są w elementy poprawiające bezpieczeństwo, jednak najczęściej one nie działają. Chodzi o lampy doświetlające pasy na jezdni, jak też umieszczone nad przejściem żółte światło, które powinno migać.</p>
      <p>Na przejściu, do którym doszło do potrącenia, z trzech lamp działała tylko jedna, która oświetlała drugą stronę jezdni. Na sąsiednich przejściach było zupełnie ciemno. Po pewnym czasie pojawiła się ekipa, która zaczęła naprawiać lampy nad jednym z przejść.</p>
      <figure>
        <img src="https://www.lublin112.pl/wp-content/uploads/2019/11/280.jpg"/>
      </figure>
      <figure>
        <img src="https://www.lublin112.pl/wp-content/uploads/2019/11/281.jpg"/>
      </figure>
      <figure>
        <img src="https://www.lublin112.pl/wp-content/uploads/2019/11/282.jpg"/>
      </figure>
      <figure>
        <img src="https://www.lublin112.pl/wp-content/uploads/2019/11/283.jpg"/>
      </figure>
      <figure>
        <img src="https://www.lublin112.pl/wp-content/uploads/2019/11/289.jpg"/>
      </figure>
      <p>(fot. lublin112.pl)</p>
    </article>
  </body>
</html>