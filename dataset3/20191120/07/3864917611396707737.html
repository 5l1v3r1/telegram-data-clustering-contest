<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2821653-senat-ssa-prijnav-zakonoproekt-na-pidtrimku-demonstrantiv-u-gonkongu-kitaj-protestue.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T07:50:00+00:00"/>
    <meta property="og:title" content="Сенат США прийняв законопроєкт на підтримку демонстрантів у Гонконгу - Китай протестує"/>
    <meta property="og:description" content="Сенат США одностайно схвалив законопроєкт про підтримку демократії і захисту прав людини в Гонконгу, що розгнівало уряд Китаю."/>
  </head>
  <body>
    <article>
      <h1>Сенат США прийняв законопроєкт на підтримку демонстрантів у Гонконгу - Китай протестує</h1>
      <h2>Сенат США одностайно схвалив законопроєкт про підтримку демократії і захисту прав людини в Гонконгу, що розгнівало уряд Китаю.</h2>
      <address>
        <time datetime="2019-11-20T07:50:00+00:00">20 Nov 2019, 07:50</time>
      </address>
      <p>Про це повідомляє <a href="https://www.theguardian.com/world/2019/nov/20/hong-kong-anger-in-china-as-us-senate-passes-bill-protecting-protesters-rights">The Guardian</a>.</p>
      <p>“Сенат США ухвалив законопроєкт, спрямований на захист прав людини в Гонконгу на тлі боротьби з демократичним рухом”, - йдеться у публікації.</p>
      <p>Як зазначається, законопроєкт "Про права людини і демократію в Гонконгу" далі буде спрямований до Палати представників, яка раніше вже прийняла аналогічний законопроєкт.</p>
      <p>Якщо обидві палати Конгресу узгодять текст законопроєкту, він надійде на підпис президенту США Дональду Трампу.</p>
      <p>Крім цього, Сенат одностайно ухвалив другий законопроєкт, що забороняє поставки спорядження для поліції Гонконгу - сльозогінного та перцевого газу, гумових куль і електрошокерів.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2820758-protesti-v-gonkonzi-ssa-nagadali-pekinu-pro-kitajskobritansku-deklaraciu.html">Протести в Гонконзі: США нагадали Пекіну про Китайсько-Британську декларацію</a>
      </blockquote>
      <p>Законопроєкт передбачає, щоб держсекретар <a href="https://www.ukrinform.ua/tag-ssa">США</a> має щонайменше раз на рік перевіряти наявність у Гонконгу достатньої автономії. Лише в цьому випадку США продовжать надавати Гонконгу торгові преференції, які зараз має ця територія в статусі одного зі світових фінансових центрів. Документом передбачаені санкції щодо чиновників, які порушують громадянські права жителів Гонконгу.</p>
      <p>У Білому домі законопроєкт поки що не коментували.</p>
      <p>Натомість, схвалення законопроєкту розкритикував Китай. Речник МЗС КНР Ген Шуан заявив, що США "серйозно порушили міжнародне право та основні норми, які регулюють міжнародні відносини", Китай засуджує і рішуче виступає проти законопроєкту.</p>
      <p>Як повідомляв Укрінформ, у Гонконгу тривають протистояння студентів і правоохоронців. Маніфестанти застосовують "коктейлі Молотова", каміння та підручні засоби.</p>
      <p>У понеділок поліція Гонконгу розпочала штурм місцевого університету після майже двох днів протистояння з антиурядовими протестувальниками, проти яких застосовується сльозогінний газ та водяні гармати. До цього сутички між радикально налаштованими активістами і силами поліції не вщухали протягом неділі.</p>
      <p>Протестувальники виступають проти, як вони вважають, намірів влади Китаю придушити громадянські свободи міста.</p>
    </article>
  </body>
</html>