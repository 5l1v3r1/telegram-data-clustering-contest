<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nyteknik.se/popularteknik/tagresan-tippas-bli-arets-julklapp-6979097"/>
    <meta property="og:site_name" content="Ny Teknik"/>
    <meta property="article:published_time" content="2019-11-20T07:07:00+00:00"/>
    <meta property="og:title" content="Tågresan tippas bli årets julklapp"/>
    <meta property="og:description" content="Elcykel, VR-glasögon och robotdammsugare hör till de tidigare vinnarna. Men förra året fick teknikprylarna ge plats för det återvunna plagget, och bland de tippade vinnarna finns fler hållbara..."/>
  </head>
  <body>
    <article>
      <h1>Tågresan tippas bli årets julklapp</h1>
      <address><time datetime="2019-11-20T07:07:00+00:00">20 Nov 2019, 07:07</time> by <a rel="author">Fanny Hällegårdh/TT</a></address>
      <h4>Elcykel, VR-glasögon och robotdammsugare hör till de tidigare vinnarna. Men förra året fick teknikprylarna ge plats för det återvunna plagget, och bland de tippade vinnarna finns fler hållbara kandidater.</h4>
      <p>Snart presenteras årets julklapp 2019.</p>
      <p>För 32:a året i rad utser Handelns utrednings institut, HUI, årets julklapp. Kriterierna som måste uppfyllas är att produkten ska vara en nyhet eller ha väckt nytt intresse under året.</p>
      <p>Den ska också svara för ett högt försäljningsvärde eller säljas i stort antal. Slutligen ska den representera den tid vi lever i.</p>
      <p>En förhandstippad vinnare i år är tågbiljetten. Under året har klimatdebatten och flygskammen debatterats flitigt. Dessutom pekar trenden mot att fler resenärer väljer tåget, vilket gör tågbiljetten högst tippad att kamma hem titeln.</p>
      <h3>Omdebatterat färdmedel</h3>
      <p>På andra plats hamnar elsparkcykeln. Färdmedlet har minst sagt stått i rampljuset under året till följd av de många uthyrarna i storstäderna och frågan om huruvida elsparkcyklarna ska få dominera stadsbilden har debatterats flitigt.</p>
      <p>En vattenflaska i metall, en donation till välgörenhet eller en begagnad smartphone är andra kandidater.</p>
      <p>Det finns några som tror på en ny teknikpryl. När e-handelssajten Cdon analyserat sina sökningar och försäljningar kom de fram till att trådlösa hörlurar är den mest populära varan.</p>
      <related>
        <a href="https://www.nyteknik.se/innovation/analys-darfor-ar-arets-julklapp-i-praktiken-bara-en-fleecetroja-6939816"/>
      </related>
      <p>De trådlösa hörlurarna har 194 procent fler sökningar än någon annan produktkategori, och under det tredje kvartalet ökade försäljningen med 83 procent.</p>
      <h3>Boken i topp</h3>
      <p>Men vilken julklapp vill svenskarna helst ha? Prisjämförelsesajten Pricerunner har i samarbete med Kantar Sifo frågat 1 000 svenskar och frågat vad de helst vill ha. I topp hamnar boken.</p>
      <p>"Då talar vi om en fysisk bok. Mest intressant är att det är unga människor i åldern 18-29 år som allra helst vill ha böcker. På julen verkar vi vilja ha en paus från alla digitala och sociala medier", skriver Nicklas Storåkers, vd, i ett pressmeddelande.</p>
      <hr/>
      <h4>Fakta: Årets julklapp sedan 1988</h4>
      <p>1988 Bakmaskin</p>
      <p>1989 Videokamera</p>
      <p>1990 Wokpanna</p>
      <p>1991 Cd-spelare</p>
      <p>1992 Tv-spel</p>
      <p>1993 En doft (parfym)</p>
      <p>1994 Mobiltelefon</p>
      <p>1995 Cd-skiva</p>
      <p>1996 Internetpaket</p>
      <p>1997 Elektroniskt husdjur</p>
      <p>1998 Datorspel</p>
      <p>1999 Bok</p>
      <p>2000 Dvd-spelare</p>
      <p>2001 Verktyg</p>
      <p>2002 Kokbok</p>
      <p>2003 Mössa</p>
      <p>2004 Platt-tv</p>
      <p>2005 Pokerset</p>
      <p>2006 Ljudbok</p>
      <p>2007 GPS-mottagare</p>
      <p>2008 En upplevelse</p>
      <p>2009 Spikmatta</p>
      <p>2010 Surfplatta</p>
      <p>2011 Färdigpackad matkasse</p>
      <p>2012 Hörlurar</p>
      <p>2013 Råsaftcentrifug</p>
      <p>2014 Träningsarmband</p>
      <p>2015 Robotdammsugare</p>
      <p>2016 VR-glasögon</p>
      <p>2017 Elcykel</p>
      <p>2018 Återvunnet plagg</p>
      <p>Källa: HUI Research</p>
      <hr/>
      <related>
        <h4>Relaterade artiklar</h4>
        <a href="https://www.nyteknik.se/popularteknik/8-prylar-du-ska-ha-koll-pa-infor-black-friday-och-den-du-inte-ska-kopa-6939392"/>
        <a href="https://www.nyteknik.se/innovation/analys-darfor-ar-arets-julklapp-i-praktiken-bara-en-fleecetroja-6939816"/>
        <a href="https://www.nyteknik.se/popularteknik/80-procent-kanner-ekonomisk-stress-av-barnens-dyra-teknik-6940797"/>
        <a href="https://www.nyteknik.se/premium/bara-nagra-fa-procent-av-textilierna-ar-atervunna-6974140"/>
        <a href="https://www.nyteknik.se/miljo/satsa-pa-en-elcykel-under-granen-6884621"/>
      </related>
    </article>
  </body>
</html>