<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://varta1.com.ua/u-lvovi-pokazhut-vidrestavrovanu-kartynu-hudozhnyka-zhorzha-de-la-tura-platizh/"/>
    <meta property="og:site_name" content="VARTA1"/>
    <meta property="article:published_time" content="2019-11-20T07:22:57+00:00"/>
    <meta property="og:title" content="У Львові покажуть відреставровану картину художника Жоржа де Ла Тура «Платіж»"/>
    <meta property="og:description" content="Портал оперативних та новин Varta1 ( Варта1 ) був створений на тлі державних подій, активістами які не змогли залишитися байдужими. Varta1 повідомляє про події у Львові та Україні."/>
  </head>
  <body>
    <article>
      <h1>У Львові покажуть відреставровану картину художника Жоржа де Ла Тура «Платіж»</h1>
      <address>
        <time datetime="2019-11-20T07:22:57+00:00">20 Nov 2019, 07:22</time>
      </address>
      <p>Post Views: 54</p>
      <p>На початку грудня львів’яни зможуть побачити один із найзагадковіших та найцінніших творів живопису, які зберігаються у Львівській галереї мистецтв. Про це повідомляє видання <a href="https://zaxid.net/vidrestavrovana_tayemnitsya_n1493109?fbclid=IwAR1il-KOczjguFEL84vqpUQrSnrgEstrcXl3A5qQCqDFAm5MF7MCwW0_fag">“Zaxid.net”</a>.</p>
      <p>Йдеться про картину Жоржа де Ла Тура «Платіж», яка рік провела у реставраційних майстернях. Зусиллями львівських реставраторів вдалося очистити твір від сторічних нашарувань та відкрити авторський живопис.</p>
      <p>Пізніші втручання приховували від глядачів первісний вигляд картини. Проте, навіть такою вона десятиліттями викликала захоплення та за неоголошеними рейтингами вважалася (і вважається) одним із найбільших скарбів Львова.</p>
      <figure>
        <img src="https://varta1.com.ua/wp-content/uploads/2019/11/1493109_2059203.jpg"/>
        <figcaption>
          <cite>Фото: “Zaxid.net”</cite>
        </figcaption>
      </figure>
      <p>Додамо, що таємничість огортає все, що пов’язано з життям художника Жоржа де Ла Тура (1593–1652).</p>
      <p>Лотаринзький художник, який отримав достатню визнання за життя, після раптової смерті був забутий на два з половиною століття, що забрали в небуття важливі деталі його долі і творчості. Відродження інтересу до творчості Жоржа де Ла Тура почалося в першій половині минулого століття. Невідомі ні подробиці його навчання живопису, ні історія появи його школи послідовників. Мистецтвознавці досі сперечаються про те, хто був замовником його робіт.</p>
      <p>Подібна загадковість сьогодні лише підігріває інтерес до колись забутого творця.</p>
      <p>У світі відомо лише 32 твори Жоржа де Ла Тура, а таких, що мають підпис художника є лише дев’ять (львівське полотно належить саме до таких). Жодна картина художника не датована точно. І кожна є гордістю будь-якої колекції музейної, яким би великим та відомим цей музей не був (наприклад, Лувр і Львівська галерея мистецтв).</p>
      <p>Точно невідомо, скільки картин написав художник. Невідомо, скільки було знищено у пожежі 1638 року у Люневілі. «Жорж де Ла Тур був незаслужено забутий ще у XVII ст. Згодом кому лишень не приписувались його роботи: Веласкесу, Мурільйо, Вермеєру Дельфтському, Луї Ленену, Сурбарану, Рібері, Караваджо, Гонтгорсту etc. «Відкриття» імені живописця відбулось лише у минулому столітті, у 1934 році на знаменитій виставці «Живописці реальності» у Луврі», – розповіла Оксана Козинкевич, завідувачка відділу «Музей європейського мистецтва XIV–XVIII ст.».</p>
      <p>Величезною подією стало відкриття у середині ХХ століття твору Жоржа де Ла Тура «У лихваря» (зараз картина експонується під назвою «Платіж») у Львівської картинної галереї (тепер Львівська національна галерея мистецтв ім. Б. Г. Возницького).</p>
      <p>Олійне полотно надійшло у 1940 році з музею князів Любомирських (до 1930 р. — збірка Л. Домбського). Раніше його авторство приписували різним майстрам. Ім’я істинного автора було названо лише у 1953 році, розповіла Оксана Козинкевич.</p>
      <p>У 1972 р. картина була запрошена на виставку «Жорж де Ла Тур та митці його кола», яка експонувалась у музеї Orangerie (Париж) з 10 травня до 25 вересня 1972 року. Вперше з усього світу разом зібрали 60 творів Ла Тура та митців його кола. Уперше Франція зустрілась із твором з Львівської картинної галереї.</p>
      <figure>
        <img src="https://varta1.com.ua/wp-content/uploads/2019/11/1493109_2059192.jpg"/>
        <figcaption>
          <cite>Фото: “Zaxid.net”</cite>
        </figcaption>
      </figure>
      <p>Сюжет твору залишається загадковим і навколо нього дотепер точаться дискусії. Згідно з гіпотезами, це — викуп або воєнна контрибуція, або ж релігійний сюжет, як Юда отримує тридцять срібних монет. За однією з версій, це жанрова сцена, яка зображує бідного чоловіка, який прийшов сплатити податки.</p>
      <p>Можливо, полотно було інспіроване біблійною притчею «про кмітливого управителя» (Лк. 16:7-8), текст якої читався на месі у восьму неділю після Трійці (П’ятдесятниця), вважає Оксана Козинкевич.</p>
      <p>Чи не найскладнішою проблемою є визначення часу створення картини. Дата, яка розташована у нижньому лівому куті композиції, погано збережена і відчитати її практично неможливо. Скоріше за все «Платіж» був створений пізніше другої половини 1630-х років, і той факт, що підпис на ній дуже подібний до того, що є на картині «Шахрай» з Лувру, дозволяє припустити, що обидві картини були написані в досить близький час.</p>
      <p>
        <b>Картину ретельно досліджували, фіксуючи усі найменші деталі</b>
      </p>
      <p>«Ми маємо це полотно, яке є унікальним не тільки для України, адже центральна та східна Європа не мають у власності Жоржа де Ла Тура», — пояснює завідувачка науково-дослідного відділу реставрації галереї Інна Дмитрук-Сорохтей.</p>
      <p>«Твір піддавався механічним тертям, ймовірно, під час подорожей. Під підрамником ми знаходили солому, тобто її пакували в різний спосіб, в різний час по-різному. Все-таки з XVII століття картина пройшла великий шлях», — додає реставраторка.</p>
      <p>Твір встиг повисіти навіть в лазні та в стайні. І, маючи таку важку долю, він відносно добре зберігся. Проте йому все одно знадобилися і ретельні дослідження, і чимало тонкої, ретельної праці реставраторів.</p>
      <figure>
        <img src="https://varta1.com.ua/wp-content/uploads/2019/11/1493109_2059188.jpg"/>
      </figure>
      <figure>
        <img src="https://varta1.com.ua/wp-content/uploads/2019/11/1493109_2059190.jpg"/>
        <figcaption>
          <cite>Фото: “Zaxid.net”</cite>
        </figcaption>
      </figure>
      <figure>
        <img src="https://varta1.com.ua/wp-content/uploads/2019/11/1493109_2059201.jpg"/>
      </figure>
      <p>Реставраторки розповідають, що мали відчуття, ніби картина звільняється від грубезного панцира. І лише знявши його, почала дихати та грати тими кольорами, якими написав її автор.</p>
      <p>Після реставрації картину покажуть львівському глядачу, а згодом полотно має вирушити на «гастролі» світом.</p>
      <p>
        <i>Матеріал: Катерина Сліпченко, “Zaxid.net”</i>
      </p>
      <p>загрузка...</p>
      <figure>
        <a href="https://reindaks.com/link?i=p1jgx8tf9db46an0ef">
          <img src="https://reindaks.com/img?i=p1jgx8tf9db46an0ef"/>
        </a>
      </figure>
      <p> </p>
      <p> </p>
    </article>
  </body>
</html>