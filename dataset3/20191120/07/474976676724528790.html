<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121013/ekspert-wystapienie-premiera-mocnym-poczatkiem-kampanii-andrzeja-dudy.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-20T07:11:00+00:00"/>
    <meta property="og:title" content="Ekspert: Wystąpienie premiera mocnym początkiem kampanii Andrzeja Dudy"/>
    <meta property="og:description" content="Prezes Jarosław Kaczyński zawsze dbał o to, by na prawo od PiS nie wyrosła żadna konkurencyjna formacja. To był pewien dogmat polityki prezesa. Po ostatnich wyborach to się zmieniło – jest Konfederacja. I PiS musi się ostrzeliwać z obu stron. To duży problem, stąd jedyną drogą jest pójście w kierunku centrum – uważa dr Andrzej Anusz, politolog, Instytut Piłsudskiego."/>
  </head>
  <body>
    <article>
      <h1>Ekspert: Wystąpienie premiera mocnym początkiem kampanii Andrzeja Dudy</h1>
      <address><time datetime="2019-11-20T07:11:00+00:00">20 Nov 2019, 07:11</time> by <a rel="author">DoRzeczy.pl</a></address>
      <h4>Prezes Jarosław Kaczyński zawsze dbał o to, by na prawo od PiS nie wyrosła żadna konkurencyjna formacja. To był pewien dogmat polityki prezesa. Po ostatnich wyborach to się zmieniło – jest Konfederacja. I PiS musi się ostrzeliwać z obu stron. To duży problem, stąd jedyną drogą jest pójście w kierunku centrum – uważa dr Andrzej Anusz, politolog, Instytut Piłsudskiego.</h4>
      <p>
        <b>Jak ocenia Pan expose premiera Mateusza Morawieckiego?</b>
      </p>
      <p><b>Dr. Andrzej Anusz:</b> Przede wszystkim było bardzo spójne. Przemówienie premiera trwało półtorej godziny. Przypomnę, że Donald Tusk dla wygłoszenia swojego expose potrzebował aż trzech godzin. Mateusz Morawiecki wszystkie ważne kwestie zawarł w wystąpieniu dwa razy krótszym. Ja osobiście zwracam uwagę na część przemówienia dotyczącą polskiej historii, dziedzictwa. Mateusz Morawiecki miał dotąd wizerunek technokraty, przez przeciwników nazywany był nawet banksterem. Zdecydowanie zerwał z tym wizerunkiem, pokazał się jako humanista.</p>
      <p>
        <b>A jak ocenia Pan samą treść wystąpienia?</b>
      </p>
      <p>Jest to zapowiedź kontynuacji w kwestiach programów społecznych, gospodarki. Mocniej za to wybrzmiały słowa o ochronie tradycyjnej rodziny, wartości. Obronie dzieci przed wojną cywilizacyjną. Oczywiście istotną kwestią była kwestia budowy państw dobrobytu, słowa o tym, że cały czas dążymy do tego, by Polacy żyli na poziomie takim jak obywatele krajów Europy Zachodniej. Premier mocno nawiązał też do współpracy z prezydentem RP Andrzejem Dudą. Moim zdaniem to już początek kampanii prezydenckiej. Jasne odwołanie się do relacji prezydenta Dudy z Donaldem Trumpem, koncepcji Trójmorza. Zresztą potem prezydent na briefingu odniósł się do expose, niejako odbił piłeczkę w drugą stronę. Nie wykluczam, że treść expose Mateusza Morawieckiego była wcześniej konsultowana z prezydentem.</p>
      <p>
        <b>Pytanie jest o rozpoczętą właśnie kadencję – wielu komentatorów uważa, że łatwy czas dla Zjednoczonej Prawicy się skończył. Że w tym Sejmie PiS będzie miało problem z jednej strony z lewicą, z drugiej z Konfederacją i, że może nawet nie dotrwać do końca kadencji?</b>
      </p>
      <p>Oczywiście, że obecny parlament jest zupełnie inny. Bardzo reprezentatywny. Z jednej strony mamy a prawej flance Konfederację, z którą będzie rywalizacja o elektorat konserwatywny. Z drugiej strony lewica, która rozpoczęła już licytację z PiS na programy socjalne. Widzimy to na przykładzie zniesienia limitu 30-krotności ZUS. Rząd pod naciskiem Porozumienia Jarosława Gowina wycofał się z projektu, więc lewica zgłosiła własny. Siłą rzeczy PiS będzie szło teraz w kierunku centrum. Co utrudnia prowadzenie polityki.</p>
      <p>
        <b>Dlaczego?</b>
      </p>
      <p>Prezes Jarosław Kaczyński zawsze dbał o to, by na prawo od PiS nie wyrosła żadna konkurencyjna formacja. To był pewien dogmat polityki prezesa. Po ostatnich wyborach to się zmieniło – jest Konfederacja. I PiS musi się ostrzeliwać z obu stron. To duży problem, stąd jedyną drogą jest pójście w kierunku centrum.</p>
      <p>
        <b>Pytanie, czy to pójście w kierunku centrum faktycznie pomoże, czy paradoksalnie może zaszkodzić partii rządzącej?</b>
      </p>
      <p>Ja na to patrzę już przez pryzmat zbliżających się wyborów prezydenckich. Po expose nie mam żadnych wątpliwości, że było mocnym początkiem batalii o reelekcję Andrzeja Dudy, wszystkie siły zostały rzucone na kampanię prezydencką. Wycofanie się z projektu trzydziestokrotności to także podanie piłki panu prezydentowi. Gest w kierunku przedsiębiorców. Grupy, której spora część odeszła od PiS przez złe rozegranie w kampanii wyborczej tematu podniesienia płacy minimalnej. Teraz ten ruch, rezygnacja z trzydziestokrotności może być na krótką metę odebrane jako błąd – bo PiS się ugiął postulatowi Gowina. Na dłuższą metę, strategicznie, w perspektywie kampanii prezydenckiej to bardzo dobre posunięcie.</p>
      <footer>/ Źródło: <a href="https://dorzeczy.pl/">DoRzeczy.pl<br/></a>/ pha</footer>
      <related>
        <h4>Czytaj także</h4>
        <a href="https://www.dorzeczy.pl/kraj/120934/normalnosc-spokoj-i-rozwoj-co-nam-mowi-expose-morawieckiego.html"/>
      </related>
    </article>
  </body>
</html>