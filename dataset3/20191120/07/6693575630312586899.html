<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.welingelichtekringen.nl/boeken/1266131/victoria-ik-ben-altijd-van-pablo-blijven-houden.html"/>
    <meta property="og:site_name" content="Welingelichte Kringen"/>
    <meta property="article:published_time" content="2019-11-20T07:46:19+00:00"/>
    <meta property="og:title" content="Victoria: ‘Ik ben altijd van Pablo blijven houden’"/>
    <meta property="og:description" content="Ze was zeker niet zijn enige vrouw, hij bracht haar dicht bij de dood, hij vermoordde honderden mensen, maar toch blijft ze hem geweldig..."/>
  </head>
  <body>
    <article>
      <h1>Victoria: ‘Ik ben altijd van Pablo blijven houden’</h1>
      <address><time datetime="2019-11-20T07:46:19+00:00">20 Nov 2019, 07:46</time> by <a rel="author" href="https://www.welingelichtekringen.nl/author/gerard-driehuis" target="_blank">Gerard Driehuis</a></address>
      <p>Ze was zeker niet zijn enige vrouw, hij bracht haar dicht bij de dood, hij vermoordde honderden mensen, maar toch blijft ze hem geweldig vinden, ook 25 jaar na zijn geweldadige dood.</p>
      <p>“Ik besef nu dat ik met een psychopaat getrouwd was, maar ik hou nog steeds van hem,”zegt ze in een interview in Humo. Dat interview is er om haar boek te promoten. “Het verhaal over Pablo en mij zoals de wereld dat kent, is het mijne niet: de films en series hebben de werkelijkheid getransformeerd tot iets wat niet meer klopt. Ik heb besloten om mijn verantwoordelijkheid op te nemen, voor mezelf en voor mijn kinderen. Daarom heb ik dit boek geschreven. Ik heb geschreven wat ik voelde en hoe het leven voor mij naast Pablo was tijdens de negen jaar dat hij oorlog voerde.”</p>
      <p>Vicotria kent Pablo als een engel. “Weinigen willen me geloven, maar Pablo was in het bijzijn van mezelf en de kinderen altijd heel rustig. Hij drukte zich voorzichtig uit, zelfs wanneer hij gelukkig was. Hij dacht altijd na voor hij iets zei. Eigenlijk was hij een introverte persoon. Als echtgenoot was hij een romanticus: hij schreef gedichten voor mij. Pablo was slim en welbespraakt, mensen hingen aan zijn lippen. In het begin van onze relatie kon ik enorm genieten van onze momenten samen. In ons bijzijn gebruikte hij nooit drugs of alcohol. Hij straalde een grote rust uit op ons gezin.”</p>
      <p>“Er waren drie andere vrouwen die voor Pablo echt iets betekenden. Virginia Vallejo was zijn adviseur, zo zei Pablo mij dat. Er was Elsy Sofia, een winnares van een schoonheidswedstrijd, en Wendy Chavarriaga Gil, met wie hij twee jaar een relatie had. Uiteindelijk heeft hij haar laten vermoorden door Popei, één van zijn moordenaars. Daarnaast vertoefde hij overal in het gezelschap van mooie vrouwen en sliep hij met hen. Maar ik heb nooit het gevoel gehad dat mijn huwelijk in gevaar was. Wat Pablo ook gedaan heeft, voor mij is hij de enige liefde van mijn leven.”</p>
      <p>“Als ik aan Pablo denk, dan denk ik aan mijn liefde voor hem, die al in mijn kindertijd is begonnen. Die is altijd gebleven. Ik heb bewust voor hem gekozen. Hij is tot op de dag van vandaag mijn enige liefde. <i>(Haar stem breekt)</i> Sinds Pablo’s dood geven onze kinderen mij de kracht om te blijven leven. Voor hen sta ik elke dag op. Ik hoop dat er een dag komt waarop ik rust zal vinden.”</p>
      <p><b>Bron(nen):   </b><a href="https://www.humo.be/humo-archief/407201/de-vrouw-van-drugsbaron-pablo-escobar-wat-ik-heb-meegemaakt-zo-hallucinant-zou-geen-enkele-schrijver-het-kunnen-bedenken">Humo</a>      </p>
    </article>
  </body>
</html>