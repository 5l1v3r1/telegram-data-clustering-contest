<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-tourism/2821617-zamok-palanok-vidremontuut-iz-zalucennam-kostiv-evrosouzu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T07:10:00+00:00"/>
    <meta property="og:title" content="Замок &quot;Паланок&quot; відремонтують із залученням коштів Євросоюзу"/>
    <meta property="og:description" content="Замок &quot;Паланок&quot; на Закарпатті відремонтують на умовах співфінансування: частину коштів сплатить Мукачівський історичний музей, а 80 тисяч євро виділить Європейський Союз."/>
  </head>
  <body>
    <article>
      <h1>Замок "Паланок" відремонтують із залученням коштів Євросоюзу</h1>
      <h2>Замок "Паланок" на Закарпатті відремонтують на умовах співфінансування: частину коштів сплатить Мукачівський історичний музей, а 80 тисяч євро виділить Європейський Союз.</h2>
      <address>
        <time datetime="2019-11-20T07:10:00+00:00">20 Nov 2019, 07:10</time>
      </address>
      <p>Як повідомляє пресслужба Мукачівського історичного музею у <a href="https://www.facebook.com/Palanokmuseum/posts/1030832277252798?__xts__[0]=68.ARDyD4lDj0CmheFdK1l8U5wrRypSFdpmPG7Iqes987oE9STdKvEKuusaFVYoR9STuBLUQlXGwWl5B5ePNDM_Ofvimca0IjKgWWBV7g34ZyxfGLcXRl9hKEwWiZZSGMb4RY-OFxCW6fzlhXouYylxHnXkaNl_ajIbF8tmc2mvinXNIxRgRBRi9FnvQxUJciLd_T5zoC_wCdxSmHdJepdwgL4g6Dfz2If3Uaa-wykHBHvBXst4Ubpke0hrrQhptha4zi3fPs-nlAZTLCdTDmE_9Z4jnW_j2_mZ504lwM6lpnPrgya6FboEGWqaBydzw2EI-GIkuS9FuAIyaZ3YneReFYGv3g&amp;__tn__=-R">Facebook</a>, така співпраця відбудеться в межах міжнародного проєкту "Смарт-музей – сучасні форми представлення культурної спадщини". </p>
      <p>"За словами директора Мукачівського історичного музею Михайла Белеканича на замок "Паланок" в рамках проєкту шляхом співфінансування передбачено 108 тисяч євро, з яких 25 тисяч – кошти Мукачівського історичного музею. За грантові гроші – 80 тисяч євро – капітально відреставрують два корпуси у нижньому дворі замку загальною площею близько 400 кв. метрів", - йдеться у повідомленні.</p>
      <p>Насамперед, тут повністю планують перекрити дах, укріпити фасади стін, замінити вікна та двері. Капітальний ремонт приміщень заплановано як всередині, так і ззовні корпусів. Після ремонту кімнати приміщень наповнять новими смартекспозиціями. Зокрема, планують облаштувати кінотеатр, де демонструватимуть відеофільми про історію "Паланку" У планах також інтерактивна анімація та уроки краєзнавства для дітей в ігровій формі.</p>
      <p>У верхньому дворі замку хочуть створити експозицію замку "Паланок" у форматі 3D-моделей, придбають Touch Screen монітори та закуплять відповідну техніку, що дасть змогу екскурсоводам цікавіше розповідати про історичну фортецю. Також планують придбати два спеціальні широкоформатні екрани, на яких демонструватимуться відео- та фотоматеріали про музеї, які є учасниками проекту.</p>
      <blockquote>
        <b>Читайте також: </b>
        <a href="https://www.ukrinform.ua/rubric-tourism/2818762-mukacivskij-zamok-nezabarom-onovitsa.html">Мукачівський замок незабаром оновиться</a>
      </blockquote>
      <p>Про це йшлося на презентації проєкту "Смарт Музей – сучасні форми представлення культурної спадщини", що відбулася 18 листопада у Мукачівському історичному музеї.</p>
      <p>Проєкт реалізовується за підтримки Європейського Союзу в межах Програми транскордонного співробітництва Європейського інструменту сусідства "Угорщина – Словаччина – Румунія – Україна 2014-2020" та спрямований на залучення жителів та гостей цільових регіонів до вивчення культури й історії у сучасному інтерактивному форматі. На реалізацію заходів, до яких залучені Мукачівський історичний музей (Замок "Паланок"), Кошицький самосправний край та Агенція регіонального розвитку Кошице у Словаччині, а також Музей ім. Германа Отто (м. Мішкольц) та Керуюче бюро замку Фюзер в Угорщині, передбачено два роки.</p>
      <p>Загальний бюджет проєкту становить 800 тисяч євро. Сума гранту Європейського Союзу – 721 тисяча євро, з яких партнери в Україні отримають близько 280 тисяч євро.</p>
    </article>
  </body>
</html>