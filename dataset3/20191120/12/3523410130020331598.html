<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640930/%D8%A7%D9%87%D8%AF%D8%A7%DB%8C-%DA%A9%D8%A7%D8%B1%D8%AA-%D8%A8%D9%84%DB%8C%D8%AA-%D8%B1%D8%A7%DB%8C%DA%AF%D8%A7%D9%86-%D9%85%D8%AA%D8%B1%D9%88-%D9%88-%D8%A7%D8%AA%D9%88%D8%A8%D9%88%D8%B3-%D8%A8%D9%87-%D8%B3%D8%B1%D8%A8%D8%A7%D8%B2%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T12:07:00+00:00"/>
    <meta property="og:title" content="اهدای کارت بلیت رایگان مترو و اتوبوس به سربازان"/>
    <meta property="og:description" content="عضو کمیسیون فرهنگی و اجتماعی شورای شهر تهران از اهدای کارت بلیت رایگان اتوبوس و مترو به سربازان خبر داد."/>
  </head>
  <body>
    <article>
      <h1>
        <a href="https://www.bultannews.com/fa/news/640930/%D8%A7%D9%87%D8%AF%D8%A7%DB%8C-%DA%A9%D8%A7%D8%B1%D8%AA-%D8%A8%D9%84%DB%8C%D8%AA-%D8%B1%D8%A7%DB%8C%DA%AF%D8%A7%D9%86-%D9%85%D8%AA%D8%B1%D9%88-%D9%88-%D8%A7%D8%AA%D9%88%D8%A8%D9%88%D8%B3-%D8%A8%D9%87-%D8%B3%D8%B1%D8%A8%D8%A7%D8%B2%D8%A7%D9%86">اهدای کارت بلیت رایگان مترو و اتوبوس به سربازان</a>
      </h1>
      <h2>عضو کمیسیون فرهنگی و اجتماعی شورای شهر تهران از اهدای کارت بلیت رایگان اتوبوس و مترو به سربازان خبر داد.</h2>
      <address><time datetime="2019-11-20T12:07:00+00:00">20 Nov 2019, 12:07</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، حجت نظری درباره ارائه کارت بلیت رایگان اتوبوس و مترو به سربازان اظهار داشت: براساس ماده ۸۰ قانون خدمت وظیفه عمومی، شهرداری ها موظفند تا با همکاری برخی وزارتخانه ها و دستگاه هایی که از بودجه دولتی استفاده می کنند، تسهیلاتی را برای استفاده رایگان سربازان از قطار، اتوبوس، ورزشگاه ها، گردشگاه ها، موزه ها، سینما ها و ... پیش بینی کنند.<br/>وی با بیان اینکه چندماه پیش طی تذکری که در صحن شورای شهر تهران داشتم پیشنهاد کردم تا به این ماده قانونی خدمت وظیفه عمومی توجه شود، گفت: از همکارانم در شورای شهر تهران خواستم که به این موضوع در بودجه سال آینده شهرداری تهران توجه داشته باشند.<br/>عضو کمیسیون فرهنگی و اجتماعی شورای شهر تهران افزود: در همین راستا نیز جلساتی با حضور رئیس سازمان وظیفه عمومی ناجا و برخی مسؤولان شهری برگزار و در نهایت مقرر شد تا در فاز نخست تعداد ۲۰۰۰ کارت بلیت مترو به سربازانی که از ناوگان حمل و نقل عمومی پایتخت استفاده می کنند، ارائه شود.<br/>وی اضافه کرد: این کارت ها ۳۰۰ هزار تومان اعتبار داشته و ۸۰ درصد مبلغ آن از سوی مدیریت شهری تامین خواهد شد و مابقی آن را نیز نیرو های مسلح پرداخت می کند.<br/>عضو شورای شهر تهران در مورد زمان اجرای این طرح نیز گفت: با تصویب نهایی این طرح، به زودی اعطای کارت بلیت رایگان به سربازان آغاز خواهد شد.</p>
    </article>
  </body>
</html>