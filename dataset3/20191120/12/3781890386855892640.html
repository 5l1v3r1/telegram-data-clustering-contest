<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/742705"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T12:45:00+00:00"/>
    <meta property="og:title" content="DSIขอศาลอุดรธานีส่งตัว'แม่มณี-พวก' นอนคุกเมืองกรุง"/>
    <meta property="og:description" content="รองผู้การฯ อุดร พร้อมเจ้าหน้าที่ดีเอสไอ ยื่นหนังสือต่อศาลอุดรธานี ขอโอนตัว 'แม่มณีกับพวก' ย้ายมาคุมขังที่กรุงเทพฯ หลังโอนคดีมาดีเอสไอแล้ว"/>
  </head>
  <body>
    <article>
      <h1>DSIขอศาลอุดรธานีส่งตัว'แม่มณี-พวก' นอนคุกเมืองกรุง</h1>
      <address>
        <time datetime="2019-11-20T12:45:00+00:00">20 Nov 2019, 12:45</time>
      </address>
      <p>
        <b>รองผู้การฯ อุดร พร้อมเจ้าหน้าที่ดีเอสไอ ยื่นหนังสือต่อศาลอุดรธานี ขอโอนตัว "แม่มณีกับพวก" ย้ายมาคุมขังที่กรุงเทพฯ หลังโอนคดีมาดีเอสไอแล้ว</b>
      </p>
      <p>เมื่อวันที่ 20 พ.ย. พ.ต.อ.ศักดา เหมือนโพธิ์ รอง ผบก.ภ.จว.อุดรธานี พ.ต.ท.ผลิตอรัญ บุญมาตุ่น รอง ผกก.สอบสวน สภ.เมืองอุดรธานี และเจ้าหน้าที่กรมสอบสวนคดีพิเศษ (ดีเอสไอ) ได้เดินทางไปยังศาลจังหวัดอุดรธานี เพื่อยื่นหนังสือขอโอนตัวผู้ต้องหาคดีแชร์แม่มณี น.ส.วันทนีย์ ทิพย์ประเวช หรือ เดียร์ หรือ แม่มณี อายุ 30 ปี เท้าแชร์ลวงโลก พร้อมพวกรวม 8 คน เพื่อนำไปควบคุมตัวที่กรุงเทพฯ หลังจากที่ทางกรมสอบสวนคดีพิเศษได้รับมอบสำนวนเอกสารหลักฐานจากทางตำรวจภูธรภาค 4 ไปแล้ว เมื่อวันที่ 12 พ.ย.ที่ผ่านมา<br/><br/>สำหรับผู้ต้องหานอกจากแม่มณีแล้ว ยังประกอบด้วย นายเมธี ชิณภา อายุ 20 ปี สามีแม่มณี, นายปิยะ คีรีสุวรรณกุล อายุ 22 ปี, น.ส.พรสวรรค์ ภูอินอ้อย อายุ 19 ปี, น.ส.สุพรรณี นิกรกุล อายุ 22 ปี, น.ส.ธวัลรัตน์ ทิพย์ประเวช อายุ 47 ปี มารดาแม่มณี, น.ส.วิไลวรรณ หงษ์ประชาทรัพย์ อายุ 25 ปี และน.ส.นิตยา พินนอก อายุ 27 ปี ให้นำตัวไปยังศาลอาญา กรุงเทพมหานคร โดยให้เรือนจำกลางจังหวัดอุดรธานีเป็นผู้ควบคุมตัวผู้ต้องหาทั้ง 8 คน ไปส่งตามที่ศาลจังหวัดอุดรธานีอนุมัติให้เดินทาง</p>
      <figure>
        <img src="https://www.dailynews.co.th/admin/upload/20191120/news_EpYhkuxufd184912_533.jpg?v=20191121089?v=7865"/>
      </figure>
      <p>โดยผู้ต้องหาทั้ง 8 คน ถูกแจ้งข้อกล่าวหา “ร่วมกันฉ้อโกงประชาชน ร่วมกันให้กู้ยืมเงินอันเป็นการฉ้อโกงประชาชน และร่วมกันนำเข้าข้อมูลคอมพิวเตอร์อันเป็นเท็จ โดยประการที่น่าจะเกิดความเสียหายต่อผู้อื่นหรือประชาชน”<br/><br/>สำหรับคดีแชร์แม่มณี เริ่มจากปลายเดือนต.ค.ที่ผ่านมา ได้มีกลุ่มประชาชนผู้เสียหายเข้าแจ้งความร้องทุกข์ต่อพนักงานสอบสวน สภ.เมืองอุดรธานี ว่า ได้รับความเสียหายจากการที่ได้หลงเชื่อเข้าร่วมโครงการฝากเงินออมเงินกับแม่มณี หรือ แชร์แม่มณี โดยจะได้รับผลตอบแทนเป็นร้อยละ 93 ต่อเดือน ซึ่งผู้เสียหายหลงเชื่อและได้โอนเงินไปร่วมฝากเงินกับแม่มณีและพวก จนกระทั่งต่อมาแม่มณี หรือ น.ส.วันทนีย์ ทิพย์ประเวช หรือ เดียร์ กับพวก เบี้ยวจ่ายเงินและได้หลบหนีไป จนถูกตำรวจชุดสืบสวนภาค 4 ชุดสืบสวน ภ.จว.อุดรธานี ติดตามจับกุมตัวได้</p>
      <figure>
        <img src="https://www.dailynews.co.th/admin/upload/20191120/news_aEnBgbSlzv184912_533.jpg?v=20191121089?v=5915"/>
      </figure>
      <p>ทั้งนี้ยอดผู้เสียหายของ จ.อุดรธานี ประมาณ 341 คน มูลค่าความเสียหาย 147 ล้านบาท ส่วนรวมผู้เสียหายในพื้นที่รับผิดชอบของตำรวจภูธรภาค 4 ทั้ง 12 จังหวัด มีผู้เสียหาย 456 ราย รวมความเสียหายทั้ง 12 จังหวัด 221,891,437.15 บาท<br/><br/>นอกจากนี้ยังได้ติดตามยึดทรัพย์สินที่เกี่ยวข้อง จำนวน 130,790,843 บาท ประกอบด้วย 1.เงินสด 17,517,000 บาท 2.อายัดบัญชี รวม 15,843,244  บาท 3.รถยนต์ 12 คัน 4.รถ จยย.บิ๊กไบค์ 1 คัน และ 5.อายัดทรัพย์สินอื่น มีอาคารพาณิชย์, บ้านพร้อมที่ดิน, ทองรูปพรรณ รวม 89 รายการ </p>
    </article>
  </body>
</html>