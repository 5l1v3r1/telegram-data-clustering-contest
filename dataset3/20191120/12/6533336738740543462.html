<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-4/business/meglio-kretinsky-che-mal-accompagnato-berlusconi-vogliono-pace-219528.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-20T12:11:00+00:00"/>
    <meta property="og:title" content="Meglio kretinsky che mal accompagnato - i berlusconi vogliono la pace con bollor"/>
    <meta property="og:description" content="     Sara Bennewitz per “la Repubblica”         La strada per la pace tra Mediaset e Vivendi, a due giorni dal termine per l' intesa fissato dal tribunale, resta ancora in salita.      PIER SILVIO BERLUSCONI     La guerra degli ultimi tre anni ha lasciato cicatrici -"/>
  </head>
  <body>
    <article>
      <h1>Meglio kretinsky che mal accompagnato - i berlusconi vogliono la pace con bollor</h1>
      <address>
        <time datetime="2019-11-20T12:11:00+00:00">20 Nov 2019, 12:11</time>
      </address>
      <hr/>
      <p>
        <b>Sara Bennewitz per “la <a href="http://www.repubblica.it/">Repubblica</a>”</b>
      </p>
      <p>La strada per la pace tra Mediaset e Vivendi, a due giorni dal termine per l' intesa fissato dal tribunale, resta ancora in salita.</p>
      <figure>
        <a href="https://www.dagospia.com/mediagallery/Dago_fotogallery-255953/870656.htm">
          <img src="https://cdn-static.dagospia.com/img/foto/02-2017/pier-silvio-berlusconi-870656.jpg"/>
        </a>
        <figcaption>PIER SILVIO BERLUSCONI</figcaption>
      </figure>
      <p>La guerra degli ultimi tre anni ha lasciato cicatrici - specie sul fronte dei rapporti personali - dure da cancellare. E a dividere Arcore e Parigi, interessate entrambe a un armistizio, ci sono tre nodi difficili da sciogliere: a quale prezzo si può fare la pace, il futuro di Media For Europe (Mfe) - la nuova holding olandese del Biscione "congelata" dalla guerra giudiziaria dei francesi - e chi acquisterà il 20% circa delle tv di Berlusconi che Bolloré sarebbe pronto a vendere.</p>
      <p>Obiettivo: chiudere la partita con Cologno dopo la guerra sulla pay-tv e il tentativo di scalata che gli è costato carissimo anche sul fronte Telecom.</p>
      <p>I termini generali dell' intesa, in teoria, sono la parte più semplice del trattato di pace. E non a caso sarebbero stati in qualche modo già concordati dai legali delle parti: Mediaset rinuncerebbe a tutte le richieste danni contro Vivendi mentre i transalpini cederebbero il 19% delle tv, tenendo in tasca il 10% circa. Il problema sono i soldi: il titolo di Cologno vale a Piazza Affari 2,66 euro.</p>
      <figure>
        <a href="https://www.dagospia.com/mediagallery/Dago_fotogallery-255953/937608.htm">
          <img src="https://cdn-static.dagospia.com/img/foto/09-2017/bollore2-937608_tn.jpeg"/>
        </a>
        <figcaption>bollore2</figcaption>
      </figure>
      <p>Se Bolloré vendesse il 20% al prezzo offerto per il recesso di 2,77 euro, la perdita rispetto a quello medio di acquisto (3,7 euro) sarebbe di 205 milioni, anche se nel bilancio Vivendi il valore dei titoli "disponibili per la vendita" è stato svalutato a 2,69 euro (cioè 18 milioni in meno dell' offerta e più dei valori di Borsa). Il gioco vale la candela? Sì, dicono ad Arcore, perché l' intesa farebbe decadere tutte le cause (le richieste di danni dei Berlusconi superano i 3 miliardi) rendendo più agile anche quella penale, dove l' udienza per la chiusura delle indagini è fissata al 5 dicembre.</p>
      <figure>
        <a href="https://www.dagospia.com/mediagallery/Dago_fotogallery-255953/1077326.htm">
          <img src="https://cdn-static.dagospia.com/img/foto/11-2018/kretinsky-1077326.png"/>
        </a>
        <figcaption>kretinsky</figcaption>
      </figure>
      <p>Ammesso e non concesso che si trovi la quadra sulla cifra, resta il problema di scovare un compratore disposto a spendere 618 milioni per le azioni conferite alla fiduciaria Simon. Di sicuro non possono farlo i Berlusconi, per non essere costretti all' Opa. Le indiscrezioni parlavano di una trattativa di Peninsula e Credit Suisse. Peninsula però si sarebbe tirata indietro e in pista ci sarebbe rimasta solo la banca elvetica (già garante dei diritti di recesso di Mediaset Espana).</p>
      <p>Il rimescolamento di carte nell' azionariato di Mediaset potrebbe essere l' occasione per aprire il capitale a nuovi soci. Uno tra gli indiziati è il tycoon ceco Daniel Kretinsky, già entrato nel capitale di Le Monde, di Elle e Marianne in Francia e spuntato nelle scorse settimane con il 4,1% in ProsiebenSat, il network tedesco dove i Berlusconi hanno il 15,1%. Praga e Arcore avrebbero già aperto un canale di comunicazione per studiare come unire le forze in Germania e insieme creare un' alleanza europea nelle tv generaliste, magari sotto il cappello di Mfe, la holding olandese - bloccata dai ricorsi di Vivendi - dove confluiranno Mediaset e Telecinco.</p>
      <p>Un' eventuale fusione tra le due aziende controllate da Arcore e ProsiebenSat vedrebbe i Berlusconi come primo socio al 33% circa. E nella partita potrebbero ent rare anche i network di Kretinsky nel resto d' Europa. Ma pare che Vincent Bollorè veda con sospetto il finanziere ceco, a cui peraltro Vivendi ha ceduto la sua quota in Fnac.</p>
      <figure>
        <a href="https://www.dagospia.com/mediagallery/Dago_fotogallery-255953/1077325.htm">
          <img src="https://cdn-static.dagospia.com/img/foto/11-2018/kretinsky-1077325.png"/>
        </a>
        <figcaption>kretinsky</figcaption>
      </figure>
    </article>
  </body>
</html>