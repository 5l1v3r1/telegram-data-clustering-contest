<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.srugim.co.il/391604-%d7%92%d7%a4%d7%a0%d7%99-%d7%91%d7%9e%d7%93%d7%99%d7%a0%d7%94-%d7%90%d7%97%d7%a8%d7%aa-%d7%94%d7%95%d7%90-%d7%94%d7%99%d7%94-%d7%94%d7%95%d7%9c%d7%9a-%d7%9c%d7%9b%d7%9c%d7%90"/>
    <meta property="og:site_name" content="סרוגים"/>
    <meta property="article:published_time" content="2019-11-20T12:33:40+00:00"/>
    <meta property="og:title" content="גפני על ליברמן: &quot;האיש המושחת, מי אתה? אפס!&quot;"/>
    <meta property="og:description" content="יהדות התורה לישיבת סיעה דחופה עקב דבריו של ליברמן. ליצמן: &quot;קורא למנהיגי הציבור בישראל לקחת אחריות לפני שנגיע למצב בו חרדים ייפגעו כתוצאה מההסתה .."/>
  </head>
  <body>
    <article>
      <h1>גפני על ליברמן: "האיש המושחת, מי אתה? אפס!"</h1>
      <h2>יהדות התורה לישיבת סיעה דחופה עקב דבריו של ליברמן. ליצמן: "קורא למנהיגי הציבור בישראל לקחת אחריות לפני שנגיע למצב בו חרדים ייפגעו כתוצאה מההסתה הקשה והמכוערת של ליברמן"</h2>
      <address><time datetime="2019-11-20T12:33:40+00:00">20 Nov 2019, 12:33</time> by <a rel="author">עטרה גרמן ואור יזרעאלי, חדשות סרוגים</a></address>
      <p>סיעת יהדות התורה התכנסה לישיבת סיעה דחופה בעקבות דבריו של יו"ר ישראל ביתנו אביגדור ליברמן. בפתח הישיבה אמר  חה"כ משה גפני: "ליברמן כשל לחלוטין בכל התקופה האחרונה. הוביל את ישראל לבחירות ראשונות, שניות ובפעם השלישית. את כל הנזק הזה שהוא גורם למדינה, זה בלתי יתואר כשהוא לא יודע איך לצאת משם בכבוד.</p>
      <p>הוא צריך לעזוב את המערכת הפוליטית. אנחנו לא זוכרים אנטישמיות כזאת בכנסת ישראל, אפילו לא מאחמד טיבי. דיבורים שבמדינה אחרת האיש היה הולך לכלא."</p>
      <figure>
        <img src="https://www.srugim.co.il/i/wp-content/uploads/2019/11/F190612YS24__w1980.jpg"/>
      </figure>
      <h4>עוד באותו נושא</h4>
      <h3>אייכלר: "ההכרזה של ליברמן נגד החרדים- פשע מלחמה"</h3>
      <p>לכתבה המלאה בסרוגים &gt;<br/>5</p>
      <p>עוד מגפני: "האיש המושחת הזה יודע מה שאנחנו עושים? של נעלייך מעל רגלייך לפני שאתה מדבר על סיעת יהדות התורה והציבור החרדי. מי אתה? אפס!"</p>
      <p>סגן שר הבריאות יעקב ליצמן אמר בפתח ישיבת הסיעה:</p>
      <p>"היינו עדים היום למופע אימים מביש ומכוער שהנפיק איווט ליברמן רצוף בשקרים, מלא בורות ושנאה, שלא היתה מביישת את גדולי שונאי הדת ומסורת ישראל מכל הזמנים. לצערי ניתן לומר שהאנטישמיות התגלתה היום מחדש.</p>
      <p>בימים בהם נשיא המדינה קורא לסובלנות והימנעות מפסילת ציבורים, אנו רואים היום בכנסת מפלצת של שנאה תהומית שאינה מתקבלת על הדעת וההיגיון.</p>
      <p>לפני שישמיץ את החרדים בפעילות נגד המדינה, שיעשה חשבון נפש עם עצמו איך שיתף פעולה איתנו לאורך השנים, השיג איתנו תקציבים, התחנן לקולות שלנו ושלח שליחים לרבנים שלנו.</p>
      <p>אני קורא למנהיגי הציבור בישראל לקחת אחריות לפני שנגיע למצב בו חרדים ייפגעו כתוצאה מההסתה הקשה והמכוערת של ליברמן."</p>
      <p>ליברמן תקף היום בנאומו "השיתוף הפעולה האמיתי בכנסת הוא בין ח"כים ערבים לח"כים חרדים, זו קואליציה אנטי ציונית שמשחקת בשני הגושים." הוא תקף את האדמו"ר מסאטמר שלדבריו מחלק עשרות אלפי דולרים מול כולם. "אני לא מבין איפה מס הכנסה והרשות להלבנת הון, מיליוני דולרים מחולקים תוך כדי הסתה".</p>
    </article>
  </body>
</html>