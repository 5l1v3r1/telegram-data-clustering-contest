<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/20/7103277/"/>
    <meta property="og:site_name" content="Європейська правда"/>
    <meta property="article:published_time" content="2019-11-20T12:44:40+00:00"/>
    <meta property="og:title" content="США досі не перерахували Україні $35 мільйонів військової допомоги"/>
    <meta property="og:description" content="Сполучені Штати досі не передали Україні $35 мільйонів з приблизно $400 мільйонів військової допомоги, виділення якої затримав Дональд Трамп, що призвело до розгляду про його імпічмент."/>
  </head>
  <body>
    <article>
      <h1>США досі не перерахували Україні $35 мільйонів військової допомоги</h1>
      <address>
        <time datetime="2019-11-20T12:44:40+00:00">20 Nov 2019, 12:44</time>
      </address>
      <p>Сполучені Штати досі не передали Україні $35 мільйонів з приблизно $400 мільйонів військової допомоги, виділення якої затримав Дональд Трамп, що призвело до розгляду питання про його імпічмент.</p>
      <p>Як повідомляє "Європейська правда", про це пише <a href="https://www.latimes.com/">Los Angeles Times</a> з посиланням на документи про витрати Пентагону.</p>
      <p>За даними видання, оборонне фінансування України залишається на рахунках США. Незрозуміло, чому гроші не були передані Києву.</p>
      <p>$35,2 млн, призначених для купівлі гранатометів, безпечного зв'язку і оновлення бойових кораблів військово-морських сил, не залишали рахунки Казначейства США, згідно з документами та інформацією законодавців, які відстежують витрати Пентагону.</p>
      <p>Прес-секретар Пентагону підполковник Карла Глісон підтвердила, що Україна ще має отримати $36 млн, але відмовилася повідомити, чому гроші не виділили раніше, натомість повторивши, що допомога буде обов'язково надана "протягом наступних декількох тижнів".</p>
      <p>У понеділок демократи сенатського комітету з оборони написали листа міністру оборони Марку Есперу, підкреслюючи важливість допомоги для України.</p>
      <p>"Прискорення надання цієї критично важливої допомоги, яку Конгрес спеціально виділив для підвищення безпеки України, важливо, щоб підтвердити нашу прихильність Україні після хаотичного, недисциплінованого підходу адміністрації до нашого важливого партнера", - йдеться в листі.</p>
      <p>Восени 2018 року Конгрес США схвалив виділення Україні $391 мільйон військової допомоги. З них $250 мільйонів призначалися Києву в рамках Ініціативи з підтримки безпеки України. Конгрес заснував цю програму Пентагону в 2016-му фінансовому році. Адміністрація президента США Дональда Трампа заморозила схвалені конгресменами кошти, а розблокувала їх лише у вересні 2019 року.</p>
      <p>Трамп затримав надання допомоги, натякнувши президенту України Володимиру Зеленському на необхідність провести розслідування проти Гантера Байдена, сина суперника Трампа на майбутніх виборах президента США Джо Байдена. </p>
      <related>
        <a href="https://www.eurointegration.com.ua/news/2019/11/19/7103235/"/>
        <a href="https://www.eurointegration.com.ua/news/2019/11/19/7103226/"/>
      </related>
    </article>
  </body>
</html>