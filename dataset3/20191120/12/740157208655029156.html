<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/inwestycje/obwodnica-ostroleki-o-krok-blizej,135263.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-20T12:25:00+00:00"/>
    <meta property="og:title" content="Obwodnica Ostrołęki o krok bliżej"/>
    <meta property="og:description" content="Generalna Dyrekcja Dróg Krajowych i Autostrad podpisała umowę na opracowanie studium techniczno-ekonomiczno-środowiskowego dla budowy obwodnicy Ostrołęki."/>
  </head>
  <body>
    <article>
      <h1>Obwodnica Ostrołęki o krok bliżej</h1>
      <address><time datetime="2019-11-20T12:25:00+00:00">20 Nov 2019, 12:25</time> by <a rel="author">KM  </a></address>
      <h4>Generalna Dyrekcja Dróg Krajowych i Autostrad podpisała umowę na opracowanie studium techniczno-ekonomiczno-środowiskowego dla budowy obwodnicy Ostrołęki.</h4>
      <hr/>
      <p>Wykonawcą dokumentacji o wartości ok. 2,9 mln zł jest <a href="https://www.wnp.pl/budownictwo/gddkia-wybrala-projektanta-obwodnicy-ostroleki,356120.html">wybrany pod koniec października  Multiconsult Polska</a>. Zadanie zgodnie z zapisami umowy ma zostać zrealizowane w ciągu 35 miesięcy od daty jej zawarcia (w tym złożenie wniosku o decyzję o środowiskowych uwarunkowaniach po 18 miesiącach od podpisania umowy). Zakończenie wszystkich prac przewidywane jest w październiku 2022 r.</p>
      <p>Zadaniem wykonawcy jest przygotowanie dokumentacji zawierającej wariantowy przebieg obwodnicy Ostrołęki w ciągu drogi krajowej nr 53, wykonanie badań geologicznych oraz raportu o oddziaływaniu przyszłej trasy na środowisko. Wykonawca będzie również odpowiedzialny za złożenie wniosku do Regionalnej Dyrekcji Ochrony środowiska o uzyskanie decyzji środowiskowej.</p>
      <p>Zgodnie z planowanym harmonogramem budowy obwodnicy Ostrołęki w 2023 r. ma nastąpić ogłoszenie przetargu w systemie "Projektuj i Buduj" i podpisanie umowy z wykonawcą inwestycji, a lata 2025-2027 r. to planowany termin jej realizacji.</p>
      <p>Pierwszy przetarg na wybór projektanta dla budowy obwodnicy Ostrołęki został ogłoszony w październiku 2018 r., a drugi - w maju 2019 r. Wytłumaczono, że obydwa postępowania zostały unieważnione z uwagi na oferty przekraczające budżet zamawiającego.</p>
    </article>
  </body>
</html>