<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/politika/aktuelno.289.html:831322-Stefanovic-s-Patrusevim-o-saradnji-KiM-bezbednosnim-izazovima"/>
    <meta property="og:site_name" content="Вечерње новости"/>
    <meta property="article:published_time" content="2019-11-20T12:12:00+00:00"/>
    <meta property="og:title" content="Stefanović s Patruševim o saradnji, KiM, bezbednosnim izazovima"/>
    <meta property="og:description" content="Potpredsednik Vlade i ministar unutrašnjih poslova Nebojša Stefanović poručio je danas u Moskvi da Srbija nastavlja odlučnu borbu za očuvanje svog teritorijalnog integriteta i suvereniteta"/>
  </head>
  <body>
    <article>
      <h1>Stefanović s Patruševim o saradnji, KiM, bezbednosnim izazovima</h1>
      <address><time datetime="2019-11-20T12:12:00+00:00">20 Nov 2019, 12:12</time> by <a rel="author">Tanjug</a></address>
      <p>
        <b>Potpredsednik Vlade i ministar unutrašnjih poslova Nebojša Stefanović poručio je danas u Moskvi da Srbija nastavlja odlučnu borbu za očuvanje svog teritorijalnog integriteta i suvereniteta</b>
      </p>
      <p>Potpredsednik Vlade i ministar unutrašnjih poslova Nebojša Stefanović poručio je danas u Moskvi da Srbija nastavlja odlučnu borbu za očuvanje svog teritorijalnog integriteta i suvereniteta izrazivši ujedno zahvalnost Ruskoj Federaciji na podršci i pomoći koju pruža našoj zemlji, posebno po pitanju sprečavanja prijema takozvanog Kosova u Interpol.</p>
      <p>Stefanović, koji boravi u dvodnevnoj poseti Moskvi povodom sastanka visokih zvaničnika za bezbednosna pitanja, sastao se danas i sa Nikolajem Patruševim, sekretarom Saveta bezbednosti Ruske Federacije.</p>
      <p>Ministar je upoznao Patruševa sa trenutnom situacijom na Kosovu i Metohiji i izrazio zahvalnost Rusiji na podršci koju pruža našoj zemlji po pitanju južne srpske pokrajine.</p>
      <p>Patrušev je istakao podršku razvoju saradnje dve države u oblasti bezbednosti, ali i po drugim pitanjima koji su od nacionalnog interesa za Srbiju. On je dodao da tome doprinose i susreti najviših zvaničnika Srbije i Rusije koji daju dodatni impuls i dinamiku razvoju naših odnosa.</p>
      <p>Stefanović i Patrušev su razgovarali i o aktuelnim bezbednosnim izazovima sa kojima se suočava čitav svet, između ostalih i Srbija i Rusija, istakavši da je trenutna bezbednosna situacija složena.</p>
      <p>Oni su se saglasili da je za uspešnu borbu protiv organizovanog kriminala, terorizma i sajber pretnji neophodna bliska saradnja relevantnih organa svih zemalja, jer je to od presudnog značaja za postizanje konkretnih rezultata.</p>
      <p>Stefanović je istakao dobre rezultate srpske policije u borbi protiv narko-trafikinga i presecanja međunarodnih lanaca krijumčarenja droge, što je, kako je rekao, značajno zbog povezanosti organizovanih kriminalnih grupa na međunarodnom nivou.</p>
      <p>"Pratimo situaciju i po pitanju migracija i kretanje migranata iz pravca Bliskog istoka, posebno imajući u vidu da postoji bojazan od infiltriranja terorističkih boraca, koji na ovaj način pokušavaju da se domognu Zapadne Evrope", rekao je Stefanović.</p>
      <p>Sagovornici su postigli dogovor o zaključivanju dva sporazuma koji će dodatno unaprediti saradnju Srbije i Rusije u oblasti bezbednosti, od kojih se jedan odnosi na saradnju u borbi protiv organizovanog kriminala, a drugi na borbu protiv terorizma.</p>
      <p>Stefanović će se tokom dana u Moskvi sastati i sa Generalnim tužiocem Ruske Federacije Jurijem Čajkom, sa kojim će razgovarati o važnosti dobre saradnje policija i tužilaštava u rešavanju najozbiljnijih krivičnih dela, posebno onih koji mogu ugroziti bezbednost države.</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/drustvo/aktuelno.290.html:828897-Najskuplji-srpski-spot-Balada-na-koju-plesu-migovi-raznezila-stroge-ruske-generale-VIDEO"/>
        <a href="http://www.novosti.rs/vesti/naslovna/drustvo/aktuelno.290.html:828592-Rusi-potvrdili-Kada-se-zavrsi-obuka-srpskih-vojnika-Pancir-stize-u-nasu-zemlju"/>
        <a href="http://www.novosti.rs/vesti/naslovna/politika/aktuelno.289.html:828647-Stefanovic-sa-Bocan-Harcenkom-Treba-dodatno-razvijati-kapacitete-Srpsko-ruskog-humanitarnog-centra"/>
        <a href="http://www.novosti.rs/vesti/naslovna/politika/aktuelno.289.html:827895-Rusko-ministarstvo-Laznim-videom-protiv-Stefanovica-podrivaju-odnose-Beograda-i-Moskve"/>
        <a href="http://www.novosti.rs/vesti/naslovna/politika/aktuelno.289.html:827710-Ka-novoj-Jalti-za-spas-sveta"/>
      </related>
    </article>
  </body>
</html>