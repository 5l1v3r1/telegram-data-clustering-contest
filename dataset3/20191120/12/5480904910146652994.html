<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/sef-prazske-mordparty-odejde-do-civilu/1823187?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-20T12:04:00+00:00"/>
    <meta property="og:title" content="Šéf pražské mordparty odejde do civilu"/>
    <meta property="og:description" content="Praha - Ředitel oddělení vražd pražského krajského policejního ředitelství Josef Mareš odejde k 30. listopadu do civilu, u policie nadále pracovat nebude. Mareš to dnes bez dalších podrobností řekl novinářům na své poslední tiskové konferenci svolané k případu vraždy partnerského páru z Prahy. Šéf pražské mordparty zároveň poděkoval &quot;slušným novinářům&quot;, se kterými měl možnost spolupracovat."/>
  </head>
  <body>
    <article>
      <h1>Šéf pražské mordparty odejde do civilu</h1>
      <address><time datetime="2019-11-20T12:04:00+00:00">20 Nov 2019, 12:04</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Ředitel oddělení vražd pražského krajského policejního ředitelství Josef Mareš odejde k 30. listopadu do civilu, u policie nadále pracovat nebude. Mareš to dnes bez dalších podrobností řekl novinářům na své poslední tiskové konferenci svolané k případu vraždy partnerského páru z Prahy. Šéf pražské mordparty zároveň poděkoval "slušným novinářům", se kterými měl možnost spolupracovat.</p>
      <p>Mareš se k důvodům odchodu dnes nevyjádřil. Z jeho dřívějšího vyjádření však vyplynulo, že jsou to špatné vztahy s nadřízenými. Šéf pražských policistů Tomáš Lerch v září sdělil, že mu Mareš oznámil záměr ukončit svůj služební poměr krátce po jeho červencovém nástupu na místo ředitele.</p>
      <p>O novém nástupci na Marešovo místo podle mluvčího pražských policistů Jana Daňka ještě není rozhodnuto. Nabídkové a výběrové řízení podle něj může začít až po odchodu šéfa mordparty.</p>
      <p>Pražskou policii řídí někdejší šéf dopravních policistů Lerch. V červenci nahradil Jana Ptáčka, který v čele ředitelství působil rok. Lerch uvedl, že si Mareše velmi váží jako zkušeného kriminalisty, a proto navrhl policejnímu prezidentovi, aby ho za jeho působení u policie ocenil.</p>
      <p>Elitní kriminalista Mareš řešil na území hlavního města řadu i mediálně známých případů - například zmizení devítileté Aničky v pražské Troji nebo vraždu manželky Ivana Jonáka, majitele pražského klubu Discoland Sylvie. Je také spoluautorem scénáře kriminálního televizního seriálu Případy prvního oddělení, který divákům prostřednictvím kauz inspirovaných skutečnými událostmi popsal práci pražské "mordparty".</p>
    </article>
  </body>
</html>