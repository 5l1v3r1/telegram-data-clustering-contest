<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.93fm.co.il/radio/574483/"/>
    <meta property="og:site_name" content="רדיו קול חי"/>
    <meta property="article:published_time" content="2019-11-20T12:10:27+00:00"/>
    <meta property="og:title" content="ח&quot;כ ליברמן על החרדים: &quot;סחטנות; יותר מדי אברכים&quot;"/>
    <meta property="og:description" content="בהצהרה שמסר לתקשורת בחדר סיעת &quot;ישראל ביתנו&quot; השתלח באופן משולח רסן ח&quot;כ אביגדור ליברמן בציבור החרדי ונציגיו: &quot;אי אפשר שהחרדים יסחטו את שני המפלגות הגדולות וכל הזמן ירוויחו, צריך לא לתת להם מרחב תמרון&quot;"/>
  </head>
  <body>
    <article>
      <h1>ח"כ ליברמן על החרדים: "סחטנות; יותר מדי אברכים"</h1>
      <address><time datetime="2019-11-20T12:10:27+00:00">20 Nov 2019, 12:10</time> by <a rel="author">איתי גדסי</a></address>
      <p>
        <b>בהצהרה שמסר לתקשורת בחדר סיעת "ישראל ביתנו" השתלח באופן משולח רסן ח"כ אביגדור ליברמן בציבור החרדי ונציגיו: "אי אפשר שהחרדים יסחטו את שני המפלגות הגדולות וכל הזמן ירוויחו, צריך לא לתת להם מרחב תמרון"</b>
      </p>
      <figure>
        <img src="http://www.93fm.co.il/wp-content/uploads/2016/12/NRF_5136.jpg"/>
        <figcaption>אביגדור ליברמן<cite>צילום: דוברות הכנסת</cite></figcaption>
      </figure>
      <p>המתיחות הפוליטית; יו"ר "ישראל ביתנו" אביגדור ליברמן ממשיך להשתלח בציבור החרדי. בהצהרה שמסר לתקשורת בחדר סיעת "ישראל ביתנו", תקף ליברמן את נציגי הציבור החרדי על כך שהם, לדבריו, משעבדים את נתניהו ולא מאפשרים הקמת ממשלה.</p>
      <p>ליברמן טען עוד כי עשה מאמצים למען הקמת ממשלת אחדות, אך לא עלה בידיו, לטענתו בגלל היעדר מנהיגות משני הצדדים. "כל הויכוח בין "כחול לבן" ל"ליכוד" היה בנושאים לא מהותיים". ליברמן חשף עוד כי הציעו לו תפקידים בכירים מאוד כמו ממלא מקום ראש הממשלה ואפילו רוטציה בתמורה להצטרפות לממשלה צרה עם אחד מהצדדים: "עשיתי כל מאמץ להגיע לממשלת אחדות לאומית ליברלית בדיוק כמו שהבטחנו לבוחר. שמו לפנינו את כל הפיתויים, ממלא מקום ראש הממשלה ועד רוטציה. אנחנו לא מוכרים עקרונות בשביל כסאות גם לא בשביל הכסא הכי מרופד וגבוה בכיתה. כל מה שהפריד בינינו לממשלת אחדות היה ויכוח פרסונלי, ולא פער מהותי. אם נתגלגל לבחירות זה בגלל היעדר מנהיגות: אחד לא הסכים לקבל את מתווה הנשיא, השני לא הסכים להיפרד מהגוש שלו. המטרה לא מקדשת את האמצעים", טען ליברמן.</p>
      <p>ליברמן הסביר מדוע לדעתו לא קמה לבסוף ממשלת אחדות ומאשים באופן אוטו אנטישמי את המפלגות החרדיות: "למה לא הקמנו ממשלת אחדות ליברלית? נתניהו משעבד את כל הליכוד לטובתם של המפלגות החרדיות. מי אשם במצב הזה? גם כחול לבן וגם הליכוד. היה משחק האשמות מרשים מצד שני הצדדים, אבל זה רק משחק האשמות, גם נתניהו שבכל דרך ניסה למשוך זמן ולמרוח, וקודם לשמור על הגוש החרדי, וגם גנץ שמעולם לא קיבל את מתווה הנשיא".</p>
      <p>לדעתו של ליברמן, "גם כחול לבן שיחקו משחק כפול ושמרו על ערוצים פתוחים עם המפלגות החרדיות והציעו להם הצעות מרחיקות לכת".</p>
      <p>על "הרשימה המשותפת", אמר ליברמן: "הגיע הזמן לקרוא לדברים בשמם, הרשימה המשותפת היא גייס חמישי". באופן מבחיל, לצד הזכרת הרשימה המשותפת ואת תמיכת חלק מחבריה בטרור, אמר ליברמן: "לצערי גם המפלגות החרדיות הופכות לאנטי ציוניות. ושיפסיקו לבלבל את המוח שמדובר בשוליים. הימים של הרב רביץ שהיה חבר בלח"י, עברו".</p>
      <p>לקראת סיום דבריו, פרס יו"ר "ישראל ביתנו" את משנתו הקיצונית כיצד להגיע לפתרון המשבר הפוליטי: "אחרי שאמרתי מי אשם, צריך לומר מה צריך לעשות: להערכתי שני דברים קריטיים. חייבים אמנה משותפת בענייני דת ומדינה. אי אפשר שהחרדים יסחטו את שני המפלגות הגדולות וכל הזמן ירוויחו, צריך לא לתת להם מרחב תמרון", אמר.</p>
      <p>כמו כן, הוסיף ליברמן לסיום: "צריך להעניק לראש הממשלה יכולת לפסול חקיקה בכנסת. אם ראש ממשלה תוך 30 יום לא מצליח להקים קואליציה. חייבים לתת לו אופציה להקים ממשלת מומחים. למשך שנתיים, וממשלה כזאת תאשר את תקציב המדינה. אם שלושת הדברים האלו ייכנסו לחוק בחירה ישירה זה נותן יציבות. נותן לעם ישראל לדעת מיד עם סגירת הקלפיות מי ראש הממשלה ולהיות בטוח שלפחות שנתיים יש ממשלה מתפקדת".</p>
      <related>
        <a href="http://www.93fm.co.il/radio/574282/"/>
        <a href="http://www.93fm.co.il/radio/574285/"/>
        <a href="http://www.93fm.co.il/radio/574149/"/>
      </related>
    </article>
  </body>
</html>