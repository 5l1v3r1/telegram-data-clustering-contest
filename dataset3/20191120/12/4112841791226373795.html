<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76792-Zasadnutie-v-pripade-Kuciaka-bude-v-decembri-V-10-clankoch-vysvetlujeme-preco-a-ako-si-Marian-Kocner-udajne-objednal-vrazdu"/>
    <meta property="og:site_name" content="REFRESHER"/>
    <meta property="article:published_time" content="2019-11-20T12:37:00+00:00"/>
    <meta property="og:title" content="Zasadnutie v prípade Kuciaka bude v decembri. V 10 článkoch vysvetľujeme, prečo a ako si Marian Kočner údajne objednal vraždu"/>
    <meta property="og:description" content="Už čoskoro čaká štvoricu obvinených objednávateľov a vykonávateľov vraždy Jána Kuciaka a Martiny Kušnírovej aj pojednávanie, Zatiaľ ŠTS vytýčil termín verejného zasadnutia."/>
  </head>
  <body>
    <article>
      <h1>Zasadnutie v prípade Kuciaka bude v decembri. V 10 článkoch vysvetľujeme, prečo a ako si Marian Kočner údajne objednal vraždu</h1>
      <address><time datetime="2019-11-20T12:37:00+00:00">20 Nov 2019, 12:37</time> by <a rel="author">Viktor Kniš</a></address>
      <p>
        <b>Už čoskoro čaká štvoricu obvinených objednávateľov a vykonávateľov vraždy Jána Kuciaka a Martiny Kušnírovej aj pojednávanie, Zatiaľ ŠTS vytýčil termín verejného zasadnutia.</b>
      </p>
      <p>Špecializovaný trestný súd dnes vytýčil termín verejného zasadnutia v prípade vraždy investigatívneho novinára Jána Kuciaka a jeho snúbenice Martiny Kušnírovej. Zasadnutie v trestnej veci sa bude konať 19. decembra 2019 a v pojednávacej miestnosti budú prítomní aj Marian Kočner, Alena Zsuzová, Tomáš Szabó a Miroslav Marček.</p>
      <p><b>Čo je predbežné prejednanie obžaloby?</b> V predbežnom prejednaní obžaloby sa rozhoduje, či je obžaloba (v tomto prípade 93-stranový dokument) so všetkými dôkazmi, výpoveďami svedkov a zisteniami vyšetrovateľov, opodstatnená. Ak súd rozhodne, že obžalobu príjme, môžu byť vytýčené dni hlavného pojednávania. V predbežnom prejednaní obžaloby majú obvinení poslednú možnosť urobiť vyhlásenie o vine. </p>
      <p>Po tom, čo si obvinený Marian Kočner údajne objednal u svojej volavky Aleny Zsuzsovej likvidáciu novinára za 50-tisíc eur kvôli jeho článkom odkrývajúcim jeho ekonomickú trestnú činnosť, dvojica Szabó a Marček vraždu vykonala. V dome vo Veľkej Mači bola zastrelená okrem Jána Kuciaka aj jeho snúbenica Martina Kušnírová. </p>
      <p>Počas vyšetrovania sa podarilo odhaliť množstvo skutočností, ktoré dokazujú vinu vyššie spomenutých osôb, značnou mierou sa k vyšetreniu pričinil aj sprostredkovateľ vraždy Zoltán Andruskó, ktorý sa ako prvý priznal a za objednávateľa označil Mariana Kočnera. Proti kontroverznému podnikateľovi svedčí aj Peter Tóth – bývalý príslušník SIS, ktorý za peniaze pomáhal sledovať a zbierať kompromitujúci materiál na viacerých novinárov, vrátane Jána Kuciaka. </p>
      <p>
        <b>Počas posledných mesiacov sme pripravili niekoľko článkov, vďaka ktorým budeš mať prehľad o všetkom, čo by si mal pred začiatkom hlavného pojednávania o vražde a Marianovi Kočnerovi, resp. jeho sieti kontaktov v politike, prokuratúre, polícii a justícii vedieť. Musela totiž nastať veľmi silná súhra okolností, aby jeden podnikateľ mohol nadobudnúť pocit, že môže všetko, nielen okrádať štát o milióny, ale napríklad aj vraždiť.</b>
      </p>
      <h3>Prečo by ťa mala zaujímať Kočnerova Threema?</h3>
      <p>Pravdepodobne v snahe vyhnúť sa trestnému stíhaniu, sa tesne po vražde na polícii prihlásil Peter Tóth –  príslušník SIS a dlhoročný Kočnerov kamarát. Vyšetrovateľom odovzdal osobné veci a auto Mariana Kočnera. Medzi nimi aj mobilný telefón, z ktorého sa odborníkom podarilo získať prepis konverzácií s viacerými osobami zapletenými v prípade. </p>
      <p>Dnes celé Slovensko číta prepis správ z chatovacej aplikácie Threema, cez ktorú si Kočner písal s desiatkami osôb. Threema odhaľuje nielen podrobnosti o sledovaní novinárov, ale aj následnej objednávke vraždy a dohadovaní osobných stretnutí pri vyplácaní peňazí. Okrem toho naznačuje, ako mohla fungovať mafia zapletená do najvyšších poschodí štátu.</p>
      <related>
        <a href="https://refresher.sk/68519-5-dovodov-preco-by-ta-mala-zaujimat-Kocnerova-Threema"/>
      </related>
      <h3>Prečo zavraždili Jána Kuciaka, aký mala vražda vplyv na Slovensko a ako si na neho spomína šéfredaktor Peter Bárdy? </h3>
      <p>Od 21. februára 2018 žijeme v krajine, kde kvôli investigatívnej práci chladnokrvne zavraždili novinára Jána Kuciaka a jeho snúbenicu Martinu Kušnírovú. Dozorujúci prokurátor z Úradu špeciálnej prokuratúry po siedmich mesiacoch potvrdil, že išlo o vraždu na objednávku a motívom bola práca 27-ročného žurnalistu.</p>
      <p>Slovensko sa od vraždy výrazne zmenilo. Desiatky tisíc ľudí v uliciach dosiahli splnenie aspoň časti požiadaviek, pod tlakom odstúpil premiér Robert Fico, minister vnútra Robert Kaliňák a policajný prezident Tibor Gašpar, za ktorého vedenia došlo pri vyšetrovaní vraždy Kuciaka k viacerým pochybeniam. V článku sa dozvieš, aký mali Ján Kuciak a Marian Kočner spor, ako prebiehal ich spoločný telefonát a prečo Robert Kaliňák ignoroval trestné oznámenie novinára na podnikateľa. </p>
      <related>
        <a href="https://refresher.sk/69851-10-dolezitych-informacii-o-tom-preco-zavrazdili-Jana-Kuciaka-a-jeho-snubenicu-a-aky-vplyv-mala-vrazda-na-Slovensko"/>
      </related>
      <h3>Čo si písal Marian Kočner a Alena Zsuzsová v deň vraždy?</h3>
      <p>Z niektorých prepisov komunikácie vyplýva, že pôvodne mal byť Ján Kuciak z domu vo Veľkej Mači unesený, prípadne ho mali vykonávatelia zastreliť vtedy, keď nebude v dome prítomná snúbenica. Pri dome boli viackrát už pred dňom vraždy, nakoniec si vybrali najhorší možný scenár. Threema zaznamenáva komunikáciu medzi Marianom Kočnerom a jeho volavkou, kde si píšu aj niekoľko dní po vražde. Dozvedáme sa, že Marian Kočner klamal aj svojim (na prvý pohľad) najbližším ľuďom.</p>
      <related>
        <a href="https://refresher.sk/76464-Co-si-pisal-Marian-Kocner-a-Alena-Zsuzsova-v-den-a-par-dni-po-vrazde-Jana-Kuciaka"/>
      </related>
      <h3>Aké trestné činy odhalila Kočnerova Threema? </h3>
      <p>Z Kočnerovej Threemy vyplýva, že mal na Slovensku obrovskú moc, mohol ovplyvňovať políciu, prokuratúru aj súdy. Vedel, kto rozhoduje v jeho prípadoch. Bol úprimný, často veľmi vulgárny, útočný, reflektoval emócie, rozdával pokyny, pochvaly aj pomocné ruky. Práve tento pocit moci s veľkou pravdepodobnosťou vzbudil mylnú predstavu, že môže naozaj všetko. </p>
      <p>V článku sa dozvieš kto podľa komunikácie z Kočnerovej Threemy pil alkohol s Robertom Ficom, na čo podľa prepisov zo šifrovanej komunikácie vraj využíval Kočner služby bývalého policajného prezidenta Tibora Gašpara, v akých médiách si Kočner platil za riadené články a kto je Kočnerova „opička“ Monika Jankovská.</p>
      <related>
        <a href="https://refresher.sk/70382-10-sokujucich-citatov-z-Kocnerovej-Threemy-Smeju-sa-zo-zavrazdeneho-novinara-Jana-Kuciaka-aRobert-Fico-podla-sprav-pije"/>
      </related>
      <h3>Akých ľudí potopil Marian Kočner a jeho Threema?</h3>
      <p>Pripravili sme zoznam 8 vplyvných osôb, predovšetkým z politiky a orgánov činných v trestnom konaní, ale aj na Kočnerových komplicov, ktorých stiahol so sebou od 21. februára 2018. S niektorými si písal cez Threemu, s ďalšími robil biznis, iných v komunikácii len spomínal a zatiaľ nie je jasné, aký mali vzťah.</p>
      <related>
        <a href="https://refresher.sk/76364-8-ludi-ktorych-stiahol-ku-dnu-Marian-Kocner-alebo-jeho-Threema-Kam-az-siahali-chapadla-muza-obvineneho-z-objednavky-vrazdy"/>
      </related>
      <h3>Ako vníma Mariana Kočnera Braňo Závodský?</h3>
      <p>Vražda Jána Kuciaka a Martiny Kušnírovej zmenila pohľad na novinárov, na ich prácu a možnosti. Oslovili sme v tejto súvislosti viacero novinárov, ktorí nám prezradili, ako vnímajú zmeny v našej krajine v rámci svojej práce po vražde a jedným z nich je aj Branislav Závodský, ktorý má jasno v tom, ako vražda dvoch mladých ľudí zmenila žurnalistickú obec.</p>
      <related>
        <a href="https://refresher.sk/69268-To-co-pisal-Marian-Kocner-do-sprav-je-hnus-Vdaka-komunikacii-ale-vieme-ako-funguje-jeho-svet-hovori-Brano-Zavodsky-Rozhovor"/>
      </related>
      <h3>Ako sa podarilo zistiť, že si vraždu objednal Marian Kočner?</h3>
      <p>Podrobnosti z 93-stranovej obžaloby na Mariana Kočnera, z ktorej vyplýva, akým spôsobom došlo ku vražde novinára a jeho snúbenice zverejnili aktuality.sk a Denník N. Z dokumentu vyplýva, že Marian Kočner je označený za hlavného organizátora dvojnásobnej úkladnej vraždy a dôkazy potvrdzujú, že motívom bola práca investigatívneho novinára.</p>
      <p>V našom článku sa dozvieš, aké sú najdôležitejšie časti 93-stranovej obžaloby, ako prišli vyšetrovatelia na to, že si vraždu Jána Kuciaka objednal Marian Kočner, ako sa vražda stala a čo hrozí Marianovi Kočnerovi v prípade uznania viny. </p>
      <related>
        <a href="https://refresher.sk/70664-Preco-vysetrovaci-tim-oznacil-za-objednavatela-vrazdy-Jana-Kuciaka-Mariana-Kocnera-Pomohli-SIM-karty-Threema-aj-svedkovia"/>
      </related>
      <h3>Čo si myslí bývalá novinárka, ktorú Marian Kočner dlho sledoval? </h3>
      <p>Na naše otázky odpovedala aj bývalá novinárka Zuzana Petková, ktorá dnes pracuje pre organizáciu Zastavme korupciu. Aj ju však v minulosti dal Marian Kočner sledovať, aby na ňu nahromadil kompromitujúci materiál. V rozhovore sa dozvieš, ako hodnotí vyjadrenie, či sme mafiánsky štát a či si niekedy všimla aspoň niečo podozrivé v jej živote, čo by mohlo nasvedčovať, že je sledovaná. </p>
      <related>
        <a href="https://refresher.sk/65329-Kocner-si-sledovanim-novinarov-mozno-hladal-obet-vyjadrenie-prezidenta-o-mafianskom-state-je-prehnane-hovori-Petkova-Rozhovor"/>
      </related>
      <h3>Kto pomáhal Kočnerovi sledovať novinárov?</h3>
      <p>V súvislosti s Marianom Kočnerom, Threemou, sledovaním novinárov, kontaktoch v Národnej kriminálnej agentúre a ovplyvňovaním polície sa často spomína meno Norbert Bödör. Sám sa na polícii prihlásil, keď sa dozvedel, že jeho meno bolo pri vyšetrovaní spomenuté, pravdou však ostáva, že to nemal odkiaľ vedieť, pretože tieto informácie neboli medializované. Existuje tak podozrenie, že mu informáciu vyniesol niekto zvnútra. V našom článku sa dozvieš, kto je Norbert Bödör a kam siahajú jeho kontakty. </p>
      <related>
        <a href="https://refresher.sk/76429-Podnikatel-z-Kocnerovej-Threemy-udajne-pomahal-sledovat-novinarov-Kto-je-Norko-ktoremu-Vegh-dakoval-bezprostredne-po-zapase"/>
      </related>
      <h3>Ako komplikované bolo vyšetriť dvojnásobnú vraždu? </h3>
      <p>Polícia na sociálnych sieťach zverejnila informáciu o tom, ako samotné vyšetrovanie prebiehalo a s akým objemom dát v rôznych formátoch špeciálny tím pracoval. Vyšetrovací spis tvorí 55 zväzkov v rozsahu 25 400 strán a 160 príloh (digitálne prílohy - nosiče) a 40 vecných stôp. V článku nájdeš aj veľa ďalších zaujímavých čísel a sprievodné vysvetľujúce video. </p>
      <related>
        <a href="https://refresher.sk/70482-Vrazda-Jana-Kuciaka-v-cislach-50-terabajtov-dat-stovky-vysluchov-a-desattisice-stran-vysetrovacich-spisov"/>
      </related>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/64355-Mark-Zuckerberg-v-novom-rozhovore-rozprava-o-Zuzane-Caputovej-aj-Janovi-Kuciakovi"/>
        <a href="https://refresher.sk/66151-V-USA-si-uctili-Jana-Kuciaka-Jeho-meno-pribudlo-na-pamatnik-vo-Washingtone"/>
        <a href="https://refresher.sk/52810-V-Bratislave-otvoria-vystavu-venovanu-praci-Jana-Kuciaka"/>
        <a href="https://refresher.sk/63244-Policia-zverejnila-dokument-o-vrazde-Kuciaka-a-jeho-snubenice-Takto-prebehlo-zaistenie-podozrivych-pachatelov"/>
        <a href="https://refresher.sk/68904-Monika-Jankovska-odstupuje-z-funkcie-kvoli-podozreniam-z-komunikacie-s-Kocnerom-Udajne-si-vymenili-viac-ako-1000-sprav"/>
        <a href="https://refresher.sk/68989-5-veci-ktore-by-si-mal-vediet-o-kauze-zmenky-Ako-vraj-chceli-Marian-Kocner-a-Pavol-Rusko-z-Markizy-vytiahnut-69-milionov-eur"/>
        <a href="https://refresher.sk/69068-Mariana-Kocnera-priviezli-do-vaznice-v-Bratislave-konvoj-sprevadzali-obrnene-vozidla-aj-vrtulnik"/>
        <a href="https://refresher.sk/76041-Video-zaznamenava-ako-Marian-Kocner-instaluje-skrytu-kameru-v-kancelarii-byvaleho-generalneho-prokuratora-Dobroslava-Trnku"/>
      </related>
    </article>
  </body>
</html>