<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/plzen-zacne-pristi-rok-nakupovat-tramvaje-od-skody-transportation/1823216?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-20T12:53:00+00:00"/>
    <meta property="og:title" content="Plzeň začne příští rok nakupovat tramvaje od Škody Transportation"/>
    <meta property="og:description" content="Plzeň - Plzeňské městské dopravní podniky (PMDP) nakoupí v příštích šesti letech od místní Škody Transportation až 22 velkokapacitních &quot;dlouhých&quot; tramvají ForCity Smart (40 T). První dva velkokapacitní vozy budou v provozu ve druhé polovině příštího roku. Budou nasazované na linky 2 a 4, řekl ČTK mluvčí PMDP René Vávro. Firma má zatím krátká a středně velká vozidla, celkem 116 tramvají."/>
  </head>
  <body>
    <article>
      <h1>Plzeň začne příští rok nakupovat tramvaje od Škody Transportation</h1>
      <address><time datetime="2019-11-20T12:53:00+00:00">20 Nov 2019, 12:53</time> by <a rel="author" href="http://www.ctk.cz/" target="_blank">ČTK</a></address>
      <p>Plzeň - Plzeňské městské dopravní podniky (PMDP) nakoupí v příštích šesti letech od místní Škody Transportation až 22 velkokapacitních "dlouhých" tramvají ForCity Smart (40 T). První dva velkokapacitní vozy budou v provozu ve druhé polovině příštího roku. Budou nasazované na linky 2 a 4, řekl ČTK mluvčí PMDP René Vávro. Firma má zatím krátká a středně velká vozidla, celkem 116 tramvají.</p>
      <p>Jedna tramvaj Škoda 40 T přijde podle Vávra na 55 milionů korun. Pokud PMDP využijí opci a nakoupí všech 22 vozidel, činila by jejich celková cena 1,2 miliardy korun. V případě dodání všech vozů bude Plzeň prvním městem s plně nízkopodlažními tramvajemi.</p>
      <figure>
        <img src="https://i3.cn.cz/3/1574249416_P201911200484201.jpg"/>
      </figure>
      <p>"Modernizaci tramvajového vozového parku jsme začali už letos tramvajemi EVO2 z Krnovských opraven a strojíren, ušitými na míru přepravním potřebám linky 1. Tříčlánkové vozy 40 T začnou zpříjemňovat cestování na zbylých dvou linkách," uvedl generální ředitel PMDP Jiří Ptáček. Jde o plně klimatizované tramvaje s automatickým zavíráním dveří, které zajistí teplotní komfort v horku i v zimě. Pokud totiž některými dveřmi několik sekund nikdo neprojde, automaticky se uzavřou, což podle Ptáčka zabrání tepelnému úniku a ušetří elektřinu.</p>
      <p>Plzeň tak bude po Ostravě druhým českým městem, kde bude sloužit nová generace škodováckých tramvají, řekl už dříve ČTK šéf Škody Petr Brzezina. Plzeňské strojírny uspěly v Plzni v tendru na tramvaje po 20 letech.</p>
      <p>"Je to větší vůz a hlavně jsou tramvaje obousměrné, to znamená, že mají dvě pracoviště řidiče na obou koncích," uvedl Ptáček. Podobný typ už jezdí podle viceprezidenta Škody pro obchod Tomáše Ignačáka v Helsinkách a brzy je začne firma dodávat také do německých měst Mannheim, Ludwigshafen, Heidelberg a do finského Tampere.</p>
      <p>Tramvaje ForCity Smart, dlouhé 29 metrů, budou obousměrné, aby mohly postupně nahradit vozy typu KT8, které byly zatím nepostradatelné při výlukách a mimořádnostech. "Vozy budou vedle pohodlnějšího interiéru výrazně tišší, umožní nákup jízdenky bankovní kartou už na všech odbavovacích zařízeních a bezpečnost cestujících i zaměstnanců podpoří vnitřní kamery. Budou také komfortnější pro řidiče," řekl předseda představenstva PMDP Roman Zarzycký.</p>
    </article>
  </body>
</html>