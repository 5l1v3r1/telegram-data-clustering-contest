<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/zaradi-velikega-povprasevanja-po-cepljenju-proti-g"/>
    <meta property="og:site_name" content="Primorske novice"/>
    <meta property="article:published_time" content="2019-11-20T12:54:24+00:00"/>
    <meta property="og:title" content="Zaradi velikega povpraševanja po cepljenju proti gripi izvajalci naročajo nove zaloge cepiv"/>
    <meta property="og:description" content="Ljudje se letos v večji meri odločajo za cepljenje proti gripi. Nacionalni inštitut za javno zdravje (NIJZ) je izvajalcem razdelil že 132.300 odmerkov cepiva, pri čemer pa je večina izvajalcev naročila dodatne količine cepiva proti gripi, so za STA pojasnili na NIJZ."/>
  </head>
  <body>
    <article>
      <h1>Zaradi velikega povpraševanja po cepljenju proti gripi izvajalci naročajo nove zaloge cepiv</h1>
      <address><time datetime="2019-11-20T12:54:24+00:00">20 Nov 2019, 12:54</time> by <a rel="author">STA</a></address>
      <p>
        <b>Ljudje se letos v večji meri odločajo za cepljenje proti gripi. Nacionalni inštitut za javno zdravje (NIJZ) je izvajalcem razdelil že 132.300 odmerkov cepiva, pri čemer pa je večina izvajalcev naročila dodatne količine cepiva proti gripi, so za STA pojasnili na NIJZ.</b>
      </p>
      <figure>
        <img src="https://static.primorske.si/foto/highres/gnweb/720498_253-cep.jpg"/>
        <figcaption>Ljudje se letos v večji meri odločajo za cepljenje proti gripi.  Foto: Leo Caharija</figcaption>
      </figure>
      <p><b>LJUBLJANA</b> &gt; K večji precepljenosti proti gripi v tej sezoni je zagotovo prispevalo brezplačno cepljenje za rizične skupine ljudi, to so starejši od 65 let, kronični bolniki, osebe z izrazito povečano telesno težo in nosečnice. Te skupine so letos prvič upravičene do brezplačnega cepljenja, krije ga obvezno zdravstveno zavarovanje. A ljudje se pogosteje odločajo tudi za samoplačniško cepljenje, so za STA dodali na NIJZ.</p>
      <p>Na NIJZ dodatna naročila cepiv proti gripi prejemajo iz celotne Slovenije in tako ne morejo izpostaviti območja v Sloveniji, kjer bi bilo povpraševanje večje. Inštitut ima na zalogi še 21.500 odmerkov cepiva, zaradi velikega povpraševanja pa so naročili še dodatnih 20.000 odmerkov cepiva proti gripi. Dobavo pričakujejo v kratkem.</p>
      <p>Podatkov o zalogah cepiv v posameznih zdravstvenih ustanovah na NIJZ nimajo, je pa denimo Delo danes poročalo, da je cepiva že zmanjkalo v Trbovljah in da čakajo na nove zaloge.</p>
    </article>
  </body>
</html>