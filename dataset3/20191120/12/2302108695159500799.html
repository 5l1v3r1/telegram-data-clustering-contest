<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/fostul-patron-al-restaurantului-beirut-din-constanta-unde-trei-dansatoare-au-ars-de-vii-a-fost-dat-in-urmarire-nationala-george-karam-este-de-negasit-dupa-ce-a-fost-condamnat-definitiv-la-opt-ani-d.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-20T12:15:05+00:00"/>
    <meta property="og:title" content="OFICIAL: Fostul patron al restaurantului Beirut din Constanţa, unde trei dansatoare au ars de vii, a fost dat în urmărire naţională. George Karam avea și control judiciar"/>
    <meta property="og:description" content="UPDATE 2: Poliția Constanța a confirmat informațiile publicate de G4Media.ro și arată într-un comunicat că George Karam este dat în urmărire generală."/>
  </head>
  <body>
    <article>
      <h1> OFICIAL: Fostul patron al restaurantului Beirut din Constanţa, unde trei dansatoare au ars de vii, a fost dat în urmărire naţională. George Karam avea și control judiciar </h1>
      <address><time datetime="2019-11-20T12:15:05+00:00">20 Nov 2019, 12:15</time> by <a rel="author">Ana Popescu</a></address>
      <p>UPDATE 2: Poliția Constanța a confirmat informațiile publicate de G4Media.ro și arată într-un comunicat că George Karam este dat în urmărire generală. Polițiștii arată că imediat după ce au primit mandatul de arestare pe numele acestuia, au demarat activitățile de căutare la adresa de domiciliu de pe raza orașului Ovidiu, dar și pe raza municipiului Constanța. ”Se fac toate demersurile și eforturile pentru identificarea acestuia, fiind verificate toate pistele și informațiile care i-ar putea ajuta pe polițiști pentru găsirea bărbatului”, arată IPJ Constanța.</p>
      <p>UPDATE 1: George Karam avea control judiciar, iar printre interdicţii era şi cea de a părăsi ţara. Ultima oară a fost la poliţie pe 12 noiembrie. Potrivit unor surse, s-a declanşat o verificare internă la Poliţia din Constanţa.</p>
      <p>————–</p>
      <p>Poliţiştii care au mers marţi seară să pună în executare mandatul de condamnare la opt ani, primit în dosarul Beirut, nu l-au găsit acasă pe George Karam, au declarat surse judiciare pentru G4Media.ro. Astfel că oamenii legii l-au dat în urmărire naţională şi în consemn la frontieră.</p>
      <p>George Karam, patronul localului constănțean ”Beirut”, unde au ars de vii trei tinere dansatoare într-un incendiu violent izbucnit în aprilie 2014, a fost condamnat la 8 ani și o lună de închisoare.</p>
      <p>Familiile fetelor au fost despăgubite, în total, cu suma de 1 milion de euro. Decizia este definitivă și a fost luată luni de Valentina Boboc și Marius Ungureanu, judecători ai Curții de Apel Constanța.</p>
      <p>În primă instanță, Judecătoria Constanța îl condamnase pe patronul localului la 10 ani de închisoare și ceruse despăgubiri totale de aproape 7 milioane de euro.</p>
      <p>
        <b>Context</b>
      </p>
      <p>În 5 aprilie 2014, localul ”Beirut” din Constanța ardea din temelii și trei tinere dansatoare mureau arse de vii în mansarda clădirii. Tragedia, provocată de o instalație de gaz care funcționa fără autorizație, avea să scoată la iveală mai multe elemente comune tulburătoare cu episodul Colectiv, incendiul devastator care urma să izbucnească doar un an și jumătate mai târziu.</p>
      <p>În cazul ”Beirut”, cele trei fete au rămas captive în mansardă în momentul izbucnirii incendiului pentru că sistemul de închidere al ușii era vechi și se blocase. Fetele nu au avut nicio șansă să se salveze și au murit carbonizate.</p>
      <p>Au fost singurele care și-au pierdut viața în timpul incendiului, toate celelalte persoane reușind să se salveze. Tinerele își schimbau hainele pentru a începe programul de dans pe care îl desfășurau în local și lucrau fără forme legale pentru a-și putea continua studiile.</p>
      <p>
        <i>Foto: Info Sud-Est</i>
      </p>
    </article>
  </body>
</html>