<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.extra.cz/chlipny-marek-eben-ve-stardance-za-jeho-reci-mi-bylo-trapne-rika-spisovatelka"/>
    <meta property="og:site_name" content="eXtra.cz"/>
    <meta property="article:published_time" content="2019-11-20T12:47:00+00:00"/>
    <meta property="og:title" content="Chlípný Marek Eben ve StarDance: Za jeho řeči mi bylo trapně, říká spisovatelka"/>
    <meta property="og:description" content="Herec a moderátor Marek Eben (61) obecně platí za muže, který vyniká jemným a kultivovaným humorem. Najdou se ale kritici, kterým Ebenův styl dost vadí. Úroveň moderování show StarDance a osobnost Marka Ebena kriticky zhodnotili spisovatelka Markéta Lukášková a filmový kritik Kamil Fila."/>
  </head>
  <body>
    <article>
      <h6 class="kicker">stardance 2019</h6>
      <h1>Chlípný Marek Eben ve StarDance: Za jeho řeči mi bylo trapně, říká spisovatelka</h1>
      <address><time datetime="2019-11-20T12:47:00+00:00">20 Nov 2019, 12:47</time> by <a rel="author">eXtra.cz</a></address>
      <slideshow>
        <figure>
          <img src="https://www.extra.cz/images/thumbs/67/86/67862fd-247265-zzzzzzzzzzzzzzzzzzzzzzzzzzzzzzzz-0d0000000-0d0490463-1d0000000-0d8147139-sector_2560x0-shrink.jpg"/>
          <figcaption>Marek Eben moderuje StarDance.<cite>profimedia.cz</cite></figcaption>
        </figure>
        <figure>
          <img src="https://www.extra.cz/images/thumbs/51/66/5166bc3-208388-snimek-obrazovky-2018-12-16-v-18-2560x0-shrink.png"/>
          <figcaption>Marek Eben a Tereza Kostková jako moderátoři show StarDance.<cite>Showpix</cite></figcaption>
        </figure>
        <figure>
          <img src="https://www.extra.cz/images/thumbs/75/e4/75e43ae-240290-tereza-kostkova-a-marek-eben-2560x0-shrink.jpg"/>
          <figcaption>Hodně diváků ČT má Ebena v lásce.<cite>Česká televize</cite></figcaption>
        </figure>
        <figure>
          <img src="https://www.extra.cz/images/thumbs/78/e3/78e3b83-247255-lukina032-2560x0-shrink.jpg"/>
          <figcaption>Markéta Lukášková a její kniha.<cite>Facebook.com</cite></figcaption>
        </figure>
        <figcaption>
          <a href="https://www.extra.cz/chlipny-marek-eben-ve-stardance-za-jeho-reci-mi-bylo-trapne-rika-spisovatelka/galerie/4">+ Dalších 9 fotografií</a>
        </figcaption>
      </slideshow>
      <p>
        <b>Herec a moderátor Marek Eben (61) obecně platí za muže, který vyniká jemným a kultivovaným humorem. Najdou se ale kritici, kterým Ebenův styl dost vadí. Úroveň moderování show StarDance a osobnost Marka Ebena kriticky zhodnotili spisovatelka Markéta Lukášková a filmový kritik Kamil Fila.</b>
      </p>
      <p><a href="https://www.extra.cz/tema/marek-eben">Marek Eben</a> a taneční show <a href="https://www.extra.cz/tema/stardance-2019">StarDance</a> patří k sobě jako Pat ladí k Matovi nebo Vochomůrka ke Křemílkovi. Na toto spojení si diváci ČT zvykli a případná změna by je zaskočila. Přesto se čas od času objeví kritické hlasy, které naznačují, že Eben je jako moderátor přeceňovaný a styl jeho humoru <a href="https://www.extra.cz/co-ukazala-letosni-stardance-ze-rychle-pribyva-lidi-kterym-marek-eben-vyrazne-vadi">zavání televizním pravěkem – psali jsme například zde</a>.</p>
      <p>Desátá řada StarDance znamená, že Eben opět intenzivně okupuje televizní vysílání i internet. Opět k nám prošedivělý chlapík vstupuje do ložnic a obýváků, aby glosoval taneční vystoupení soutěžních párů.</p>
      <h3>Je Eben přeceňovaný?</h3>
      <p>Nedávno se k osobě Marka Ebena vyjádřil filmový kritik Kamil Fila. „Možná je načase říct krutou pravdu – nejoceňovanější moderátor Marek Eben začíná pomalu patřit do starého železa,“ těmito slovy Fila zahajuje <a href="https://www.jestevetsikritik.cz/texty-zdarma/953-sexisticke-nevtipy-marka-ebena?fbclid=IwAR2dufcvnL0MincAucIG1NalUXZDhuy84eW-32q2P4umeYiLc4uKb_XWT5E">ostrou glosu – celou ji najdete tady</a>.</p>
      <p>Fila se domnívá, že z Ebenových otázek a komentářů na ženy probleskuje hloupý sexismus. Eben prý intenzivně hodnotí fyzickou stránku žen z pozice zkušeného muže.</p>
      <p>„Skutečná potíž je, že Ebenův zdánlivě inteligentní humor, který nás má povznášet nad absurditu světa, je nyní hlavně humor pro lidi, kteří se nechtějí orientovat v moderní době. Podobnou strategii u nás volí i další moderátoři – Karel Šíp a Jan Kraus, kteří si neustále hrají na hloupé, ale fakticky se svým naznačováním vlastní naivity a velkým odstupem od hostů chtějí vysmát nejen ‚zmatenému mládí‘, ale i jakékoli životní originalitě a alternativě. Oni vědí, oni jsou majitelé zdravého rozumu a zvou si k sobě nějaké exoty, kterým přece nejde rozumět,“ píše Fila.</p>
      <h3>Eben býval lepší</h3>
      <p>Glosu známého filmového kritika pak na Facebooku sdílela a podpořila spisovatelka Markéta Lukášková. Ta se domnívá, že Fila svou glosu napsal neuvěřitelně přesně. Podle Lukáškové to s Ebenem bývalo v minulosti lepší. „Na tom StarDance, o kterým Kamil píše, jsem byla osobně a celou dobu mi za ty jeho řeči bylo spíš trapně. To nebejvalo,“ píše spisovatelka Lukášková a dodává, že Eben je možná opravdu přeceňovaný. „Před pár lety ve Varech, kdy vedl živej rozhovor s Richardem Gerem a natáčelo se z toho Na Plovárně, vůbec nedokázal reagovat na to, co mu Gere říká a tupě mu přednášel předem připravený otázky. Tehdy mě prvně napadlo, že je možná dost přeceňovanej,“ vyjádřila se spisovatelka.</p>
      <p>Jaký názor na Ebena máte vy? Líbí se vám jeho styl humoru? Vadí vám jeho sexistické narážky? Je podle vás Eben oplzlým dědulou? A jak se vám líbí výkony Terezy Kostkové? Své názory můžete napsat do komentářů pod článek.</p>
    </article>
  </body>
</html>