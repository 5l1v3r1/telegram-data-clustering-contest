<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aydinlik.com.tr/ingiliz-ajanin-istihbarat-ticareti-dunya-kasim-2019"/>
    <meta property="og:site_name" content="Aydınlık.com.tr"/>
    <meta property="article:published_time" content="2019-11-20T12:10:00+00:00"/>
    <meta property="og:title" content="İngiliz ajanın istihbarat ticareti"/>
    <meta property="og:description" content="İngiliz ajanın istihbarat ticareti | aydinlik.com.tr"/>
  </head>
  <body>
    <article>
      <h1>İngiliz ajanın istihbarat ticareti</h1>
      <address>
        <time datetime="2019-11-20T12:10:00+00:00">20 Nov 2019, 12:10</time>
      </address>
      <p>
        <b>İngiliz ajan James Gustaf Edward Le Mesurier’in İstanbul'daki evinin önünde ölü bulunmasıyla ilgili soruşturmayı yürüten polis ve istihbarat ekipleri, yeni bilgilere ulaştı. Le Mesurier’in, 'Beyaz Baretliler' örgütü aracılığıyla elde ettiği bilgileri istihbarat örgütlerine sattığı belirtildi.</b>
      </p>
      <p>Eski İngiliz istihbaratçı James Gustaf Edward Le Mesurier’in, İstanbul‘daki evinin önünde ölü bulunmasıyla ilgili soruşturmayı yürüten polis ve istihbarat ekipleri, yeni bilgilere ulaştı.</p>
      <p>Milliyet’ten Ferit Zengin’in haberine göre ajanın intiharına neden olduğu öne sürülen stresinin nedeninin, istihbarat karşılığında aldığı yüklü miktardaki finansal desteklerin karşılığını verememesi olduğu iddia edildi.</p>
      <p>2000 yılında İngiliz Ordusu’ndaki görevinden emekli olduktan sonra 12 yıl süreyle İngiliz İstihbarat örgütü MI6 adına Ortadoğu ve dünyanın değişik ülkelerinde faaliyet yürüten Le Mesurier, 2012 yılında Suriye’de ‘Beyaz Baretliler’ adlı bir örgüt kurdu.</p>
      <p>
        <b>BEYAZ BARETLİLER ÜZERİNDEN BİLGİLER SATTI</b>
      </p>
      <p>Başta İngiltere ve ABD olmak üzere çok sayıda ülkeden destek alan örgütün, iş birliği içerisinde olduğu birçok ülkeye de istihbarat sattığı belirtildi. Örgütteki bazı arkadaşları tarafından, Le Mesurier’in, Suriye ve Irak’ta 500 ile bin dolar karşılığında ilk yardım görevlisi olarak örgüte kazandırdığı elemanlar aracılığıyla topladığı bilgileri iş birliği içerisinde olduğu ülkelerin istihbarat örgütlerine yüksek meblağlar üzerinden sattığı öne sürüldü.</p>
      <p>
        <b>MİLYON DOLARLARI ZİMMETİNE GEÇİRDİ</b>
      </p>
      <p>Soruşturmayı yürüten istihbarat ekiplerinin tespitlerine göre; para karşılığı istihbarat ticaretinden gelen gelirlere ‘örgüte bağış’ adını veren Le Mesurier, milyon dolarlarla ifade edilen bu gelirleri bir süre sonra kendi zimmetine geçirdi.</p>
      <p>Soruşturma makamları, ikinci ifadesinde eşinin yaşadığı stresin, olaydan birkaç saat önce arkadaşı Faruk H. ile yaptığı görüşmenin ardından daha da arttığını söyleyen Le Mesurier’in eşi Heuding Christiana Winberg’in, zimmete para geçirme iddiasından haberdar olduğu üzerinde duruyor.</p>
      <p>
        <b>‘TÜRKİYE’DE İŞİMİZ BİTTİ’ NOTU</b>
      </p>
      <p>İstihbarat ekiplerinin, örgütteki arkadaşları ile çalışanlarından öğrendiği bilgiye göre; Le Mesurier’in yaşadığı stresin nedeninin aldığı yüklü miktardaki finansal desteklerin karşılığını verememesi. Ayrıca Le Mesurier’in, ölümünden bir hafta önce “Türkiye’de işimiz bitti ayrılıyoruz” diye mesaj bıraktığı da aynı kişiler tarafından ileri sürüldü.</p>
      <p>Yürütülen soruşturma kapsamında Adli Tıp’tan polise giden ilk bilgilerde; intihar üzerinde durulduğu, Le Mesurier’in ölüm nedeninin ise basınç sonucu oluşan Aort damarı patlaması olduğu öğrenildi.</p>
      <p>Tedbir amaçlı olarak yurt dışı çıkış yasağı konulan Le Mesurier’in eşi Heuding Christiana Winberg’den alınan kan ve doku örneklerinde ilk incelemelerde suç unsuru bir delile rastlanamadığı polise ulaşırken, bölgeden toplanan 3 Terebayt’lık kamera görüntülerinin üzerindeki incelemenin sürdüğü belirtildi.</p>
      <p>Ajanın havada düştüğü anların kamera görüntülerine ulaşan polisin, Winberg’in telefon ve elektronik eşyaları üzerindeki incelemesinin de tamamlandığı kaydedildi.</p>
      <related>
        <h4>Benzer Haberler</h4>
        <a href="https://www.aydinlik.com.tr/ingiliz-ajanin-evinden-cikanlar-sasirtti-turkiye-kasim-2019"/>
        <a href="https://www.aydinlik.com.tr/ingiliz-ajanin-esi-ortadogu-ve-guney-asya-da-calismis-turkiye-kasim-2019-1"/>
        <a href="https://www.aydinlik.com.tr/dunya/2017-mart/ingiliz-istihbarati-dinleme-iddialarini-yalanladi"/>
        <a href="https://www.aydinlik.com.tr/ingiliz-ajan-neden-istanbul-daydi-turkiye-kasim-2019"/>
      </related>
    </article>
  </body>
</html>