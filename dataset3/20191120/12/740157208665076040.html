<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/inwestycje/dolnoslaskie-podpisano-umowe-na-dokonczenie-budowy-s3,135261.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-20T12:15:00+00:00"/>
    <meta property="og:title" content="Dolnośląskie: podpisano umowę na dokończenie budowy S3"/>
    <meta property="og:description" content="Konsorcjum firm Mota-Engil Central Europe, Masfalt oraz Drogomex dokończy budowę drogi S3 pomiędzy węzłami Kaźmierzów, Polkowice i Lubin Północ na Dolnym Śląsku. W środę podpisano umowę na te prace. W kwietniu tego roku rozwiązano umowę z firmą Salini Polska."/>
  </head>
  <body>
    <article>
      <h1>Dolnośląskie: podpisano umowę na dokończenie budowy S3</h1>
      <address><time datetime="2019-11-20T12:15:00+00:00">20 Nov 2019, 12:15</time> by <a rel="author">PAP/KM  </a></address>
      <h4>Konsorcjum firm Mota-Engil Central Europe, Masfalt oraz Drogomex dokończy budowę drogi S3 pomiędzy węzłami Kaźmierzów, Polkowice i Lubin Północ na Dolnym Śląsku. W środę podpisano umowę na te prace. W kwietniu tego roku rozwiązano umowę z firmą Salini Polska.</h4>
      <hr/>
      <p>Dolnośląski oddział Generalnej Dyrekcji Dróg Krajowych i Autostrad w środę poinformował na swojej stronie internetowej o podpisaniu umowy z konsorcjum firm Mota-Engil Central Europe, Masfalt oraz Drogomex, którego oferta została wybrana już w październiku.</p>
      <p>Zgodnie z deklaracją złożoną w ofercie, na realizację zadania wykonawca ma 12 miesięcy od daty zawarcia umowy z wyłączeniem okresu zimowego. Wartość oferty to ok. 228,4 mln zł.</p>
      <p>W kwietniu tego roku rozwiązano umowę z firmą Salini Polska, która nie chciała wrócić na budowę po zimowej przerwie i żądała od GDDKiA waloryzacji kwoty kontraktu na dokończenie tego odcinka trasy S3.</p>
      <figure>
        <img src="https://pliki.portalsamorzadowy.pl/i/15/02/54/150254.jpg"/>
      </figure>
      <p>Zdaniem GDDKiA firma Salini Polska prowadziła kontrakt niezgodnie z zawartą umową, nie było postępu robót zgodnego z harmonogramem, nie regulowała też płatności dla podwykonawców, usługodawców i dostawców materiałów. W związku z tym GDDKiA naliczyła jej kary umowne w wysokości ponad 84 mln zł za przekroczenie czasu na zakończenie robót z winy wykonawcy i rozwiązała umowę pod koniec kwietnia 2019 r.</p>
      <p>Na odcinku Kaźmierzów - Lubin Północ do wykonania pozostało ok. 25 proc. prac przewidzianych w pierwotnym kontrakcie. Nowy wykonawca będzie musiał m.in. dokończyć budowę drogi ekspresowej (dwie jezdnie po dwa pasy ruchu i pas awaryjny) oraz budowę węzłów Kaźmierzów, Polkowice i Lubin Północ. Ponadto, do zadań wykonawcy będzie należało dokończenie budowy 25 obiektów inżynierskich, wykonanie systemów odwodnienia i urządzeń ochrony środowiska. Wykonawca będzie musiał uzyskać również decyzję o pozwoleniu na użytkowanie i oddać trasę do ruchu.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>