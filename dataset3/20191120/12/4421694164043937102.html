<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://varta1.com.ua/ukrayina-poproshhalasya-z-komandyrom-128-brygady-yevgenom-korostelovym-foto/"/>
    <meta property="og:site_name" content="VARTA1"/>
    <meta property="article:published_time" content="2019-11-20T12:38:31+00:00"/>
    <meta property="og:title" content="Україна попрощалася з командиром 128 бригади Євгеном Коростельовим (фото)"/>
    <meta property="og:description" content="Портал оперативних та новин Varta1 ( Варта1 ) був створений на тлі державних подій, активістами які не змогли залишитися байдужими. Varta1 повідомляє про події у Львові та Україні."/>
  </head>
  <body>
    <article>
      <h1>Україна попрощалася з командиром 128 бригади Євгеном Коростельовим (фото)</h1>
      <address>
        <time datetime="2019-11-20T12:38:31+00:00">20 Nov 2019, 12:38</time>
      </address>
      <p>Post Views: 475</p>
      <p>Військовослужбовці 128-ї бригади приїхали на Сумщину провести в останню путь свого командира, який усі роки війни практично перебував на передовій. Про це повідомляється на сайті Сумської міськради.</p>
      <p>Так, 12 листопада, виконуючи чергове завдання у районі проведення ООС, Євген Коростельов отримав множинні вогнепальні осколкові поранення кінцівок.</p>
      <p>Його терміново літаком евакуювали до Харкова. Попри всі старання медиків, захисника країни врятувати не вдалося. Уже 19 листопада, від отриманих поранень, він пішов з життя.</p>
      <p>Сьогодні, 20 листопада, з Євгеном Коростельовим попрощалися рідні, друзі, товариші по службі. Поховали загиблого комбрига на Алеї Слави.</p>
      <figure>
        <img src="https://varta1.com.ua/wp-content/uploads/2019/11/sorada.gov_.ua-1120-130752-05.jpg"/>
      </figure>
      <figure>
        <img src="https://varta1.com.ua/wp-content/uploads/2019/11/sorada.gov_.ua-1120-130830-06.jpg"/>
        <figcaption>
          <cite>Фото: sorada.gov.ua</cite>
        </figcaption>
      </figure>
      <figure>
        <img src="https://varta1.com.ua/wp-content/uploads/2019/11/sorada.gov_.ua-1120-132132-09.jpg"/>
      </figure>
      <figure>
        <img src="https://varta1.com.ua/wp-content/uploads/2019/11/sorada.gov_.ua-1120-130244-01.jpg"/>
      </figure>
      <figure>
        <img src="https://varta1.com.ua/wp-content/uploads/2019/11/sorada.gov_.ua-1120-134546-10.jpg"/>
      </figure>
      <figure>
        <img src="https://varta1.com.ua/wp-content/uploads/2019/11/sorada.gov_.ua-1120-134710-11.jpg"/>
      </figure>
      <p>Із Києва приїхали перший заступник секретаря Ради національної безпеки і оборони України Михайло Коваль, командувач Сухопутних військ Збройних сил України генерал-лейтенант Олександр Сирський.</p>
      <p>Останній вручив родині загиблого за особисті заслуги у захисті державного суверенітету та територіальної цілісності України, самовіддане служіння Українському народові <a href="https://varta1.com.ua/prezydent-posmertno-nagorodyv-yevgena-korostelova-ordenom-bogdana-hmelnytskogo-ii-stupenya/">Орден Богдана Хмельницького ІІ ступеня</a>. </p>
      <p>«Мені дуже складно говорити. Втрата — це завжди важко. А коли гинуть такі молоді військові, стає удвічі важче, — звернувся до присутніх голова обласної ради Володимир Токар. — Трагедія прийшла не тільки в родину Євгена Колростильова і 128-ю бригаду. Біль втрати скувала Сумщину й усю Україну. Євген Коростильов жив заради своєї сім’ї, Батьківщини і, захищаючи своїх дітей, сім’ю, загинув за Україну. Завдяки таким офіцерам наша держава має цілісність і незалежність».</p>
      <p>Володимир Токар подякував батькам Героя за те, що виховали гідного патріота своєї країни. Висловив співчуття дружині, дітям, всьому військовому складу 128 бригади за непоправну втрату.</p>
      <p>За загиблим воїном у Свято-Воскресенському соборі відбулася заупокійна літія. Його тіло пронесли пішою ходою через «живий коридор» по вулиці Соборній.</p>
      <p>Церемонія прощання відбулася у стінах Державного ліцею-інтернату з посиленою військово-фізичною підготовкою «Кадетський корпус» ім. І. Г. Харитоненка Державної прикордонної служби України. Свого часу Євген Коростильов у цих стінах здобував військову освіту в інституті ракетних військ та артилерії.</p>
      <p>загрузка...</p>
      <figure>
        <a href="https://reindaks.com/link?i=p1jgx8tf9db46an0ef">
          <img src="https://reindaks.com/img?i=p1jgx8tf9db46an0ef"/>
        </a>
      </figure>
      <p> </p>
      <p> </p>
    </article>
  </body>
</html>