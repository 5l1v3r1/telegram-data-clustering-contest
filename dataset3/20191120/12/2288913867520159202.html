<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191120_04727032"/>
    <meta property="og:site_name" content="De Standaard"/>
    <meta property="article:published_time" content="2019-11-20T12:25:00+00:00"/>
    <meta property="og:title" content="Belgische IS-weduwen zijn in Turkije aangekomen"/>
    <meta property="og:description" content="IS-weduwen Tatiana Wielandt (27) en Bouchra Abouallal (26) zijn erin geslaagd om de grens tussen Syrië en Turkije over te steken. Dat heeft De Standaard ui..."/>
  </head>
  <body>
    <article>
      <h1>Belgische IS-weduwen zijn in Turkije aangekomen</h1>
      <address>
        <time datetime="2019-11-20T12:25:00+00:00">20 Nov 2019, 12:25</time>
      </address>
      <p>
        <b>IS-weduwen Tatiana Wielandt (27) en Bouchra Abouallal (26) zijn erin geslaagd om de grens tussen Syrië en Turkije over te steken. Dat heeft <i>De Standaard</i> uit goede bron vernomen.</b>
      </p>
      <p>Abouallal en schoonzus Wielandt vertrokken in 2013 naar Syrië, samen met hun echtgenoten, die lid waren van Sharia4Belgium. Hun mannen sneuvelden in 2014, toen hun echtgenotes hoogzwanger waren. Onder druk van hun familie keerden de twee naar België terug om te bevallen, maar enkele maanden later trokken ze opnieuw naar Syrië en hertrouwden ze met andere Syriëstrijders.</p>
      <p>De twee verbleven de voorbije maanden met hun zes kinderen in het Koerdische kamp Ain Issa, niet zo ver van de Turkse grens. Toen het Turkse leger het gebied binnenviel, zijn Wielandt en Abouallal samen met hun kinderen uit het kamp weggevlucht. Sindsdien zouden ze verbleven hebben in een tent op 100 kilometer van de Turkse grens. Maar nu zijn ze erin geslaagd om Turkije te bereiken.</p>
      <p>Dat betekent dat het voor hen nu in theorie vrij eenvoudig is om naar ons land te ­komen – eventueel via bijstand van de diplomatieke vertegenwoordiging in Turkije. Tegen Wielandt en Abouallal loopt in elk geval een aanhoudingsbevel. De twee werden door het Antwerpse hof van beroep definitief tot vijf jaar cel veroordeeld wegens lidmaatschap van een terroristische groepering.</p>
      <p>
        <b>Al drie rechtszaken</b>
      </p>
      <p>Voor de Nederlandstalige rechtbank van eerste aanleg in Brussel vond vandaag de behandeling in kortgeding plaats van de zaak die Wielandt en Abouallal hebben ingesteld tegen de Belgische staat - de derde al. Zij eisten dat ons land hen en hun kinderen terughaalt. Maar de advocaat van de twee vrouwen, Walter Damen, deed afstand van zijn kortgeding 'omdat hij niet weet waar zijn cliënten zijn.'</p>
      <p>De advocaat van de Belgische staat, Carl Raeymaekers, zei voor de rechtbank dat 'hij vernomen heeft dat Wielandt en Abouallal, samen met hun kinderen, via passeurs de Syrisch-Turkse grens zijn overgestoken'.</p>
    </article>
  </body>
</html>