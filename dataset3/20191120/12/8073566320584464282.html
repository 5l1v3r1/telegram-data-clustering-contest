<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://genova.repubblica.it/cronaca/2019/11/20/news/incidente_nel_cantiere_del_nuovo_viadotto_una_gru_si_inclina_tre_lavoratori_contusi-241490621/"/>
    <meta property="og:site_name" content="Repubblica.it"/>
    <meta property="article:published_time" content="2019-11-20T12:41:00+00:00"/>
    <meta property="og:title" content="Incidente nel cantiere del nuovo viadotto: una gru si inclina, tre persone contuse"/>
    <meta property="og:description" content="Soccorsi immediati, hanno lesioni lievi. Gli operai stanno mettendo in sicurezza l'area"/>
  </head>
  <body>
    <article>
      <h1>Incidente nel cantiere del nuovo viadotto: una gru si inclina, tre persone contuse</h1>
      <h2>Soccorsi immediati, hanno lesioni lievi. Gli operai stanno mettendo in sicurezza l'area</h2>
      <address><time datetime="2019-11-20T12:41:00+00:00">20 Nov 2019, 12:41</time> by <a rel="author">MICHELA BOMPANI</a></address>
      <p>Incidente nel cantiere del nuovo viadotto Polcevera: "tre persone sono rimaste leggermente contuse, stanno ricevendo le cure del caso", informa la struttura commissariale che gestisce la ricostruzione del nuovo viadotto di Genova, dopo il tragico crollo del Ponte Morandi. Alle 11.40, una gru che stava lavorando accanto al nuovo impalcato, si è inclinata da un lato, probabilmente per il cedimento del terreno sottostante a causa delle forti piogge delle ultime ore.<br/><br/>"La gru, abbattendosi, si è posata su uno degli impalcati che si trova ancora a terra, per le operazioni di assemblaggio", aggiungono dalla struttura. Le lavorazioni del nuovo ponte, disegnato da Renzo Piano, si svolgono infatti a terra, dove i vari componenti vengono assemblati e poi, proprio con enormi gru, vengono elevati in quota, e saldati ai segmenti di ponte già issati. Gli operai del cantiere della ricostruzione stanno lavorando per riportare in sicurezza l'area.<br/><br/>Un operaio è stato dimesso con alcuni giorni di prognosi, un altro sta ancora facendo visite e il terzo è stato sottoposto a indagini più approfondite, ma le condizioni non destano preoccupazione. Per i primi due operai il codice è stato verde, per il terzo giallo. Lo rende noto la direzione sanitaria dell'ospedale Villa Scassi di Genova dove i tre sono stati trasportati a causa dell'incidente avvenuto nel cantiere del nuovo viadotto Polcevera. Sul cantiere sono intervenuti gli ispettori della Asl3 per i rilievi del caso.<br/><br/><br/> </p>
    </article>
  </body>
</html>