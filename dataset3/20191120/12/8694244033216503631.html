<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbucovina.ro/actualitate/268132/managerul-sju-suceava-vasile-rimbu-spune-ca-infiintarea-compartimentului-propriu-de-cardiologie-interventionala-a-fost-o-decizie-buna-fiind-efectuate-deja-335-de-interventii-pentru-care-pacientii-n"/>
    <meta property="og:site_name" content="NewsBucovina"/>
    <meta property="article:published_time" content="2019-11-20T12:39:49+00:00"/>
    <meta property="og:title" content="Managerul SJU Suceava, Vasile Rîmbu, spune că înființarea compartimentului propriu de cardiologie intervențională a fost o decizie bună, fiind efectuate deja 335 de intervenții pentru care pacienții nu au plătit. Gheorghe Flutur: Am cheltuit inteligent banul public în aparatură medicală de ultimă generație pentru a veni în ajutorul oamenilor care nu puteau suporta financiar astfel de intervenții"/>
    <meta property="og:description" content="Managerul Spitalului Județean de Urgență Suceava, economist Vasile Rîmbu, a anunțat, miercuri, că în compartimentul propriu de cardiologie intervențională al spitalului au fost efectuate din 22 iulie și până acum 335 de intervenții pentru care pacienții nu plătesc nimic în comparație cu prețurile destul de mari practicate de prestatorul care a efectuat astfel de intervenții …"/>
  </head>
  <body>
    <article>
      <h1>Managerul SJU Suceava, Vasile Rîmbu, spune că înființarea compartimentului propriu de cardiologie intervențională a fost o decizie bună, fiind efectuate deja 335 de intervenții pentru care pacienții nu au plătit. Gheorghe Flutur: Am cheltuit inteligent banul public în aparatură medicală de ultimă generație pentru a veni în ajutorul oamenilor care nu puteau suporta financiar astfel de intervenții</h1>
      <address>
        <time datetime="2019-11-20T12:39:49+00:00">20 Nov 2019, 12:39</time>
      </address>
      <p>Managerul Spitalului Județean de Urgență Suceava, economist Vasile Rîmbu, a anunțat, miercuri, că în compartimentul propriu de cardiologie intervențională al spitalului au fost efectuate din 22 iulie și până acum 335 de intervenții pentru care pacienții nu plătesc nimic în comparație cu prețurile destul de mari practicate de prestatorul care a efectuat astfel de intervenții din anul 2010.</p>
      <figure>
        <img src="https://www.newsbucovina.ro/wp-content/uploads/2019/11/flutur-r%C3%AEmbu-2.jpg"/>
      </figure>
      <p>„Din 2010 am avut în Spitalul Județean Suceava un Compartiment de cardiologie intervențională. A funcționat până în vara acestui an prestând pentru spital. Anul trecut am hotărât împreună cu președintele Gheorghe Flutur să înființăm și să punem în funcțiune un compartiment propriu de chirurgie intervențională pentru că foarte mulți bolnavi erau în imposibilitatea de a suporta financiar aceste intervenții” a spus Rîmbu.</p>
      <p>El a explicat că a fost nevoie să fie găsite soluții de dotare, în primul rând cu aparatură, dar și angajarea de specialiști, medici cardiologi cu această specializare, precizând că sunt puține centre de cardiologie intervențională în țară și puțini specialiști în cardiologia intervențională.</p>
      <p>Rîmbu a spus că atunci când a fost inaugurat acest compartiment a și declarat că cei care vor beneficia de intervenții, fie pacienți acuți sau pacienți cronici, nu vor suporta cheltuielile privind intervențiile, fie coronografii sau stentări cu unul, două sau trei stenturi simple sau stenturi active.</p>
      <p>El a explicat că pentru a beneficia de aceste facilități, conducerea SJU Suceava a făcut demersuri pentru a intra în programele naționale aferente, iar Casa Națională de Asigurări de Sănătate a aprobat introducerea SJU Suceava în Programul Național de Boli Cardiovasculare care privește tratamentul gratuit al pacienților cu stenoze arteriale severe prin proceduri de dilatare percutantă.</p>
      <p>Rîmbu a spus că suma alocată pentru SJU Suceava până la sfârșitul anului este de 210.450 de lei, ceea ce reprezintă o sumă generoasă și suficientă pentru achiziționarea de materiale medicale specifice pentru aceste intervenții.</p>
      <p>El a mai arătat că SJU Suceava are și personalul necesar, respectiv doi medici specializați în cardiologie intervențională, din care unul este angajat al spitalului, iar celălalt pe contract de prestări servicii, și șase asistenți medicali care au efectuat cursuri specifice și sunt calificați în acest domeniu.</p>
      <p>„Suceava a fost cuprinsă la un moment dat că ne vom încâlci dacă cineva nu va putea sta”, a spus Rîmbu, făcând referire la faptul că medicul Roberto Haret, care a lucrat la compartimentul privat de cardiologie intervențională a plecat din Suceava.</p>
      <p>Rîmbu a spus că nu a avut ca intenție ca acest medic să plece, dar că dacă salariul de 4000 de euro net pentru un medic cardiolog intervențional la SJU Suceava e puțin nu a avut ce face.</p>
      <p>Mai mult, managerul SJU Suceava a făcut și o paralelă între costurile pe care le are SJU Suceava pentru astfel de intervenții în comparație cu tarifele practicate până în iulie 2019, cu precizarea că pacienții care au suferit intervenții în compartimentul propriu al SJU Suceava nu au plătit nimic pentru acestea.</p>
      <p>Astfel, pentru montarea unui stent simplu costă în SJU Suceava 1.511 lei, în timp ce tariful care era practicat de prestatorul privat până la deschiderea compartimentului propriu a fost de 7.650 de lei.</p>
      <p>Pentru montarea a două stenturi simple, costurile SJU Suceava sunt de 1.826 de lei, iar tariful ce fusese practicat era de 10.350 de lei, iar cu trei stenturi 2.141 de lei, în timp ce tariful prestatorului era de 12.900.</p>
      <p>„Dacă facem un calcul, costurile spitalului sunt până în 20 la sută din tarife. Este o realitate în România că manopera pe aceste intervenții în tarif ocupă o pondere de 70-80 la sută”, a spus managerul SJU Suceava.</p>
      <p>În ceea ce privește montarea a unui stent activ, costurile spitalului sunt de 2.272 de lei, în timp ce tariful prestatorului pe piața privată este de 12.000 de lei, la montarea a două stenturi active costurile spitalului sunt de 3.347 de lei, iar tariful în sistem privat este de 17.000 de lei, iar pentru trei stenturi active, costul spitalului este de 4.421 de lei, în timp ce în sistem privat tariful este practicat este de 21.000 de lei.</p>
      <p>„Iată de ce bucuria nu este maximă pentru cei cu care noi am intrat în concurență”, a spus Vasile Rîmbu care a subliniat că în SJU Suceava aceste intervenții se fac gratuit, în timp ce în centrele private au tarifele prezentate.</p>
      <p>Totodată, el a arătat că din luna iulie când SJU Suceava a început să facă acest fel de intervenții cu specialiștii proprii au fost efectuate 335 de intervenții, din care 47 de stentări acuți, 67 de stentări cronici, iar restul coronografii, menționând că o coronografie costă 600 de lei în SJU Suceava, iar în sistem privat este 2500 de lei.</p>
      <p>„Ne propunem să dezvoltăm și să încurajăm”, a spus Rîmbu.</p>
      <p>Președintele CJ Suceava, Gheorghe Flutur, a subliniat că în acest sens se poate vorbi de o cheltuire inteligentă banului public pe angiografe și că s-a ajuns să fie de cinci-șapte ori mai ieftin să pui un stent în Spitalul județean pentru că CJ Suceava a investit în dotări moderne de ultimă generație și în manoperă.</p>
      <p>„Foarte mulți oameni au nevoie de stenturi și sunt obligați să-și vândă averi pentru astfel de situații extreme”, a spus Flutur. (T.B.)</p>
      <p>loading...</p>
      <related>
        <h4>ARTICOLE SIMILARE</h4>
        <a href="https://www.newsbucovina.ro/actualitate/268186/primarul-ion-lungu-anunta-ca-se-fac-primii-pasi-concreti-pentru-realizarea-salii-polivalente-din-suceava-el-spunea-in-februarie-ca-doar-un-guvern-liberal-va-finanta-proiectul"/>
        <a href="https://www.newsbucovina.ro/actualitate/268179/informare-meteo-vremea-se-va-raci-treptat-iar-vineri-si-sambata-in-jumatatea-estica-a-tarii-se-vor-inregistra-temperaturi-sub-cele-specifice-perioadei-in-zona-montana-la-altitudini-de-peste-1500"/>
        <a href="https://www.newsbucovina.ro/actualitate/268174/gheorghe-flutur-anunta-ca-la-sju-suceava-se-va-construi-o-noua-cladire-cu-trei-etaje-pentru-sectia-de-oncologie-aceasta-va-avea-minim-50-de-paturi-12-mini-garsoniere-pentru-pacientii-veniti-la-trata"/>
      </related>
    </article>
  </body>
</html>