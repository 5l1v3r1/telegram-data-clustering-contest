<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622502/%D8%AF%D8%B3%D8%AA%DA%AF%D8%A7%D9%87%E2%80%8C%D9%87%D8%A7%DB%8C-%D8%AF%D9%88%D9%84%D8%AA%DB%8C-%D8%AA%D8%A7-%D8%A2%D8%AE%D8%B1-%D8%A7%D9%85%D8%B3%D8%A7%D9%84-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D9%86%D8%AE%D9%88%D8%A7%D9%87%D9%86%D8%AF-%D8%AF%D8%A7%D8%B4%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-20T12:42:00+00:00"/>
    <meta property="og:title" content="دستگاه‌های دولتی تا آخر امسال افزایش قیمت نخواهند داشت"/>
    <meta property="og:description" content="وزیر صنعت، معدن و تجارت اعلام کرد که دستگاه‌های دولتی به هیچ عنوان تا آخر امسال حق گران کردن هیچ کالا و خدماتی را ندارند."/>
  </head>
  <body>
    <article>
      <h1>دستگاه‌های دولتی تا آخر امسال افزایش قیمت نخواهند داشت</h1>
      <address>
        <time datetime="2019-11-20T12:42:00+00:00">20 Nov 2019, 12:42</time>
      </address>
      <p>
        <i>وزیر صنعت، معدن و تجارت اعلام کرد که دستگاه‌های دولتی به هیچ عنوان تا آخر امسال حق گران کردن هیچ کالا و خدماتی را ندارند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>«رضا رحمانی» صبح امروز (چهارشنبه) در حاشیه جلسه هیات دولت و در جمع خبرنگاران درباره وضعیت بازار گفت: طرح تشدید نظارت بر بازار را روزهای گذشته کلید زدیم؛ همه امکانات بسیج شده‌اند تا در حق مردم اجحاف نشده و موج گرانی که بیشتر ناشی از آثر روانی است، به مردم تحمیل نشود.</p>
      <figure>
        <img src="https://aftabnews.ir/files/fa/news/1398/8/29/361542_226.jpg"/>
      </figure>
      <p>به گفته این مقام مسئول، این اقدامات برای کنترل قیمت‌ها و سوء استفاده از این شرایط موثر بوده است.</p>
      <p>وی ادامه داد: با این حال سهمیه‌بندی بنزین ممکن است تاثیر واقعی بر برخی حوزه‌ها مانند حمل و نقل داشته باشد.</p>
      <p>رحمانی تاثیر سهمیه بندی بنزین بر قیمت برخی کالاها را اجتناب‌ناپذیر خواند و افزود: بیشترین تلاشمان این است که به دلیل جو روانی بوجود آمده از این شرایط سوء استفاده نشود؛ گزارش‌های میدانی از اصناف و شهرهای مختلف حاکی از کنترل بازار تا این زمان است.</p>
      <p>وی درباره تاثیر طرح دولت بر قیمت خودروها اعلام کرد: هیچ خودروسازی افزایش قیمت نداشته و مانند گذشته ممکن است دلالان بر این بازار تاثیر گذاشته باشند.</p>
      <p>وزیر صنعت تعداد نیروهای نظارتی را کافی دانست و بیان کرد: همه نیروهای اصناف و سازمان حمایت بسیج شده‌اند و با ورود همه این افراد کمبود نیرو نخواهیم داشت، تعزیرات نیز برای کنترل بازار تمهیداتی دارند که امیدوارم موثر باشد.</p>
    </article>
  </body>
</html>