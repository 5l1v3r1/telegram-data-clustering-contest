<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/burse-fonduri-mutuale/o-multinationala-germana-cu-peste-17-000-de-angajati-in-romania-se-clatina-producatorul-de-componente-auto-leoni-scade-pe-bursa-din-frankfurt-cu-peste-5-18598779"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-20T12:59:23+00:00"/>
    <meta property="og:title" content="O multinaţională germană cu peste 17.000 de angajaţi în România se clatină: Producătorul de componente auto Leoni scade pe bursa din Frankfurt cu peste 5%"/>
    <meta property="og:description" content="Producătorul de componente auto Leoni, una dintre cele mai vechi companii germane, întâmpină probleme pe fondul încetinirii creşterii economice din Germania şi din Europa, iar creditorii încep să îşi scoată banii din companie, potrivit Bloomberg."/>
  </head>
  <body>
    <article>
      <h1>O multinaţională germană cu peste 17.000 de angajaţi în România se clatină: Producătorul de componente auto Leoni scade pe bursa din Frankfurt cu peste 5%</h1>
      <address><time datetime="2019-11-20T12:59:23+00:00">20 Nov 2019, 12:59</time> by <a rel="author" href="https://www.zf.ro/autor/alex-ciutacu" target="_blank">Alex Ciutacu</a></address>
      <p>Producătorul de componente auto Leoni, una dintre cele mai vechi companii germane, întâmpină probleme pe fondul încetinirii creşterii economice din Germania şi din Europa, iar creditorii încep să îşi scoată banii din companie, potrivit Bloomberg.</p>
      <p>În România, producătorul de cabluri pentru industria auto Leoni Wiring Systems Ro din Bistriţa, parte a grupului Leoni, anunţa la finalul lunii octombrie că recrutează încă 110 oameni. Cu peste 17.000 de angajaţi la nivel local, Leoni este unul dintre cei mai mari angajatori din România, potrivit datelor de pe site-ul companiei.</p>
      <p>Creditorii Leoni AG au început să îşi reducă expunerea în companie, semnalând astfel neliniştea în creştere a investitorilor în ceea ce priveşte starea economiei.</p>
      <p>Acţiunile Leoni AG se tranzacţionau miercuri la ora 14.30 la o valoare de 12 euro per acţiune, în scădere cu 5,3%, la o capitalizare bursieră de peste 392 milioane euro.</p>
      <p>Mai mulţi investitori, care deţin datoria companiei activând drept creditori, s-au retras din business, potrivit surselor citate.</p>
      <p>Leoni, care vinde componente electrice pentru maşini, este un business început încă din secolul XVI şi a acumulat datorii de 1,2 miliarde de euro, dintre care o parte din datorie, de 170 milioane euro, ajunge la maturitate în luna martie.</p>
      <p>Separat, un grup de bănci care au oferit linii de credit în valoare de 750 milioane euro companiei, au angajat firma de avocatură FreshFields Bruckhaus Deringer pentru încpee discuţiile cu privire la datorie.</p>
      <p>Leoni are circa 100.000 de angajaţi în 32 de ţări, iar acţiunile companiei au scăzut cu 60% anul acesta, încât cererea este din ce în ce mai scăzută.</p>
      <h3>Aşteptările analiştilor</h3>
      <p>Analiştii estimează pierderi de 240 milioane euro pentru Leoni în 2019, după ce „a ars” cu 40% mai mult cash în primele nouă luni în comparaţie cu aceeaşi perioadă a anului trecut. La finalul lunii septembrie, lichidităţile companiei se ridicau la 583 milioane euro.</p>
      <p>„Lichidităţile Leoni sunt la limită. Au datorii de circa 1 miliard de euro şi nu se vede nicio îmbunătăţire substanţială până la finalul anului”, spune Christian Ludwig, analist în cadrul Bankhaus Lampe.</p>
      <p>Totuşi, compania este destul de finanţată pentru a plăti datoria ajunsă la maturitate în martie, potrivit unui purtător de cuvânt al companiei. Mai mult, a plătit şi în septembrie datorii de 49 de milioane de euro ajunse la maturitate.</p>
      <h3>Leoni pe piaţa locală</h3>
      <p>Compania Leoni Wiring Systems Ro cu sediul în Bistriţa este cea mai mare entitate deţinută de germani pe piaţa locală. Compania a avut anul tre­cut afaceri de peste 1,47 mld. lei, un profit net de 28,1 mil. lei şi un număr mediu de 5.161 de angajaţi, potrivit site-ului Ministe­rului Finanţelor. Pe plan local, Leoni Wiring Sys­tems Ro Bistriţa este urmată de Leoni Wiring Systems Arad (cu afaceri de 896,6 mil. lei în 2018) şi Leoni Wiring Systems Piteşti (cu afaceri de 772,6 mil. lei anul trecut), cu sediul central în localitatea Bascov, Argeş.</p>
      <p>Leoni a intrat pe piaţa din România în anul 2000, odată cu deschiderea primei fabrici WSD (Wiring Systems Division) la Arad. Au urmat fabricile din Bistriţa (2002) şi Bascov, lângă Piteşti (2005), iar ulterior au fost deschise fabricile satelit din Beiuş, Luduş, Marghita şi Bumbeşti-Jiu. În anul 2016, a fost înfiinţat primul Shared Service Center LEONI (SSC) în Cluj-Napoca, unde sunt centralizate toate activităţile de HR ale concernului german.</p>
    </article>
  </body>
</html>