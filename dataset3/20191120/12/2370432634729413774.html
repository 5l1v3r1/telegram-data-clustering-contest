<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/politiki/490140-dekto-epi-tis-arxis-to-nomosxedio-gia-ti-diamesolabisi/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-20T12:56:08+00:00"/>
    <meta property="og:title" content="Δεκτό επί της αρχής το νομοσχέδιο για τη Διαμεσολάβηση"/>
    <meta property="og:description" content="Υπέρ τάχθηκαν οι εκπρόσωποι της ΝΔ και του ΚΙΝΑΛ, την επιφύλαξή τους εξέφρασαν οι εκπρόσωποι του ΣΥΡΙΖΑ και της Ελληνικής Λύσης ενώ καταψήφισαν οι αγορητές του ΚΚΕ και του ΜέΡΑ25."/>
  </head>
  <body>
    <article>
      <h1>Δεκτό επί της αρχής το νομοσχέδιο για τη Διαμεσολάβηση</h1>
      <h2>Υπέρ τάχθηκαν οι εκπρόσωποι της ΝΔ και του ΚΙΝΑΛ, την επιφύλαξή τους εξέφρασαν οι εκπρόσωποι του ΣΥΡΙΖΑ και της Ελληνικής Λύσης ενώ καταψήφισαν οι αγορητές του ΚΚΕ και του ΜέΡΑ25.</h2>
      <address><time datetime="2019-11-20T12:56:08+00:00">20 Nov 2019, 12:56</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/490140-dekto-epi-tis-arxis-to-nomosxedio-gia-ti-diamesolabisi/#">Facebook 0</a>
        </li>
        <li>
          <a href="https://www.eleftherostypos.gr/politiki/490140-dekto-epi-tis-arxis-to-nomosxedio-gia-ti-diamesolabisi/#">Twitter</a>
        </li>
        <li>
          <a href="https://www.eleftherostypos.gr/politiki/490140-dekto-epi-tis-arxis-to-nomosxedio-gia-ti-diamesolabisi/#">LinkedIn</a>
        </li>
        <li>
          <a href="https://www.eleftherostypos.gr/politiki/490140-dekto-epi-tis-arxis-to-nomosxedio-gia-ti-diamesolabisi/#">Περισσότερα</a>
        </li>
      </ul>
      <p>Δεκτό επί της αρχής, από την πλειοψηφία της αρμόδιας κοινοβουλευτικής επιτροπής, έγινε το νομοσχέδιο του υπουργείου Δικαιοσύνης για τη «Διαμεσολάβηση σε αστικές και εμπορικές υποθέσεις» με το οποίο προωθείται η περαιτέρω εναρμόνιση της ελληνικής νομοθεσίας προς τις διατάξεις της ευρωπαϊκής οδηγίας 2008/52 του Ευρωκοινοβουλίου και του Συμβουλίου της 21/5/2008.</p>
      <p>Υπέρ τάχθηκαν οι εκπρόσωποι της ΝΔ και του ΚΙΝΑΛ, την επιφύλαξή τους εξέφρασαν οι εκπρόσωποι του ΣΥΡΙΖΑ και της Ελληνικής Λύσης ενώ καταψήφισαν οι αγορητές του ΚΚΕ και του ΜέΡΑ25.</p>
      <p>Ξεκάθαρος στόχος μας είναι να καταστήσουμε τη διαμεσολάβηση μια πρόσθετη μέθοδο επίλυσης διαφορών, πριν προσφύγουν οι ενδιαφερόμενοι στην κανονική διαδικασία δικαιοσύνης, τόνισε στην εισαγωγική τοποθέτησή του ο παριστάμενος υπουργός Δικαιοσύνης Κ. Τσιάρας, επισημαίνοντας παράλληλα τη σχετική υποχρέωση της χώρας μας προς τους ευρωπαϊκούς θεσμούς. Μετά μάλιστα και τις τοποθετήσεις των εισηγητών και αγορητών των κομμάτων, ο κ. Τσιάρας εξέφρασε την ικανοποίησή του διότι το μεγαλύτερο μέρος τους «βρίσκεται πολύ κοντά στην πρωτοβουλία της κυβέρνησης». Πρόκειται για προσπάθεια που έγινε και από προηγούμενες κυβερνήσεις, και που η κατάληξη της θα βοηθήσει σε μεγάλο βαθμό τη λειτουργία της Δικαιοσύνης, θα δώσει διαφορετική νομική “κουλτούρα” στην κοινωνία, για την επίλυση διαφορών με εναλλακτικό τρόπο.</p>
      <p>Αναφερόμενος μάλιστα στην ευρωπαϊκή εμπειρία, μίλησε για το παράδειγμα της Ιταλίας, η οποία επιχείρησε και αυτή το 2010 να θεσπίσει τον θεσμό της διαμεσολάβησης, και παρά τις αντιπαραθέσεις με τον νομικό κόσμο της χώρας, κατέληξε σήμερα να έχει ενσωματώσει τον θεσμό με τέτοια επιτυχία ώστε 250.000 υποθέσεις το χρόνο να λύνονται με τη διαμεσολάβηση η οποία επιφέρει σημαντική ελάφρυνση της δικαστικής ύλης.</p>
      <p>Εκ μέρους του ΣΥΡΙΖΑ, ο Διον. Καλαματιανός εκτίμησε ότι πίσω από τις δήθεν αλλαγές που επιφέρει το νομοσχέδιο στον προηγούμενο νόμο του 2018 κρύβεται η «αδυναμία έναρξης της υποχρεωτικότητας του νέου θεσμού». Η διαμεσολάβηση εισήχθη το 2010, μεταρρυθμίστηκε το 2018 με σχέδιο δράσης της κυβέρνησης ΣΥΡΙΖΑ, σε συνεργασία με την Κομισιόν και σήμερα τον αλλάζει η κυβέρνηση για να οικειοποιηθεί το θεσμό είπε ο κ. Καλαματιανός, εκφράζοντας την επιφύλαξη του κόμματός του επί της αρχής.</p>
      <p>Ο εισηγητής της ΝΔ Δ. Κούβελας είπε ότι το νομοσχέδιο πρέπει να τύχει της υποστήριξης όλων των κομμάτων, επισήμανε ότι ο διαμεσολαβητής δεν είναι δικαστής-διαιτητής, αλλά ουδέτερος θεσμικός παράγοντας, που θα διευκολύνει τα δύο μέρη να συμφωνήσουν σε επίλυση χωρίς να καταλήξουν στα δικαστήρια. Επίσης, σημείωσε ότι με το νομοσχέδιο, ο ρόλος του δικηγόρου είναι κομβικός και ακολουθεί τον πολίτη και την υπόθεση μέχρι το πέρας της διαμεσολάβησης.</p>
      <p>Η ειδική αγορήτρια του ΚΙΝΑΛ Νάντια Γιαννακοπούλου τάχθηκε υπέρ της αρχής του νομοσχεδίου: «Είναι δικό μας παιδί». Εμείς, πρόσθεσε, το φέραμε ως αυτοτελές νομοθέτημα το 2010, και θεώρησε εσφαλμένη την αντικατάσταση του νομοθετήματός αυτού το 2018 ως ένα απλό κεφάλαιο στον μνημονιακό νόμο 4518 του ΣΥΡΙΖΑ. Τέλος, παρά την κριτική της προς την κυβέρνηση για “προσπάθεια οικειοποίησης” της πρωτοβουλίας του 2010 είπε ότι το ΚΙΝΑΛ συμφωνεί επί της αρχής και υπερψηφίζει.</p>
      <p>Στόχευση της κυβέρνησης της ΝΔ είναι να καθιερωθεί η διαμεσολάβηση ως βασική μορφή επίλυσης της αστικής δικαιοσύνης, είπε η ειδική αγορήτρια του ΚΚΕ Μ. Κομνηνάκα. Επίσης, είπε ότι η “δήθεν αποσυμφόρηση” στη Δικαιοσύνη είναι προσχηματική-παραπλανητική, καθώς, αιτία της πάθησης είναι τα κενά στο προσωπικό, η υποχρηματοδότηση και άλλα ζητήματα που η κυβέρνηση δεν είναι πρόθυμη να αντιμετωπίσει. Η κα Κομνηνάκα τόνισε επίσης ότι με το νομοσχέδιο δημιουργούνται ευκαιρίες “κερδοφορίας” για φορείς κατάρτισης διαμεσολαβητών και σε εταιρείες διαμεσολάβησης, σε βάρος των λαϊκών στρωμάτων λόγω της εκτίναξης του κόστους, ενώ εκτίμησε ότι νέος θεσμός θα αποβεί σε βάρος και των δικηγόρων.</p>
      <p>Από την Ελληνική Λύση, ο Α. Μυλωνάκης είπε ότι το νομοσχέδιο κινείται προς τη σωστή κατεύθυνση, ότι έχει ενστάσεις ως προς την υποχρεωτικότητα της διαμεσολάβησης και ότι επιφυλάσσεται επί της αρχής, μέχρι να ακούσει η κοινοβουλευτική επιτροπή τους αρμόδιους φορείς.</p>
      <p>Τέλος, η βουλευτής του ΜέΡΑ25 Φωτεινή Μπακαδήμα είπε ότι είναι επουσιώδεις οι διαφορές του νομοσχεδίου από τον προηγούμενο νόμο, ότι θα υπάρχει σημαντική οικονομική επιβάρυνση των πολιτών μετά και την πρώτη-υποχρεωτική συνεδρία και ότι η διαδικασία δεν διασφαλίζει την κατάληξη της υπόθεσης. «Δεν συναινούμε σε εκχώρηση του βασικού πυλώνα δικαιοσύνης στον επιχειρηματικό τομέα» είπε η κα Μπακαδήμα η οποία παρατήρησε ότι ο διαμεσολαβητής δεν απαιτείται να έχει πτυχίο Νομικής αλλά ένα πτυχίο ΑΕΙ και τη σχετική κατάρτιση.</p>
      <p>Από την πλευρά του, ο υφυπουργός Δικαιοσύνης Δ. Κάνης αναφέρθηκε στον προβληματισμό που υπήρξε για την ανάγκη θεσμοθέτησης της διαμεσολάβησης λέγοντας ότι, και κατά τη διάρκεια μιας δίκης μπορεί το δικαστήριο να προτείνει μια συμβιβαστική επίλυση διαφοράς, με τη διαφορά, ότι η προσφυγή πλέον στη διαμεσολάβηση «δεν προσθέτει υποθέσεις στο πινάκιο».</p>
      <p>Σε παρέμβασή του, ο πρόεδρος της κοινοβουλευτικής επιτροπής Μ. Χαρακόπουλος εξέφρασε τη ευχή να δημιουργηθεί κουλτούρα διαμεσολάβησης και στη χώρα μας όπως συμβαίνει και στη γειτονική Ιταλία όπου ο θεσμός έχει «εντυπωσιακά αποτελέσματα».</p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/490140-dekto-epi-tis-arxis-to-nomosxedio-gia-ti-diamesolabisi/#">Facebook 0</a>
        </li>
        <li>
          <a href="https://www.eleftherostypos.gr/politiki/490140-dekto-epi-tis-arxis-to-nomosxedio-gia-ti-diamesolabisi/#">Twitter</a>
        </li>
        <li>
          <a href="https://www.eleftherostypos.gr/politiki/490140-dekto-epi-tis-arxis-to-nomosxedio-gia-ti-diamesolabisi/#">LinkedIn</a>
        </li>
        <li>
          <a href="https://www.eleftherostypos.gr/politiki/490140-dekto-epi-tis-arxis-to-nomosxedio-gia-ti-diamesolabisi/#">Περισσότερα</a>
        </li>
      </ul>
    </article>
  </body>
</html>