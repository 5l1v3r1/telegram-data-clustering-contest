<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2822016-u-konkursi-molodizna-stolica-ukraini-viznacili-10-finalistiv.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T12:57:00+00:00"/>
    <meta property="og:title" content="У конкурсі &quot;Молодіжна столиця України&quot; визначили 10 фіналістів"/>
    <meta property="og:description" content="Наглядова рада національного конкурсу «Молодіжна столиця України 2020» визначила 10 міст-фіналістів."/>
  </head>
  <body>
    <article>
      <h1>У конкурсі "Молодіжна столиця України" визначили 10 фіналістів</h1>
      <h2>Наглядова рада національного конкурсу «Молодіжна столиця України 2020» визначила 10 міст-фіналістів.</h2>
      <address>
        <time datetime="2019-11-20T12:57:00+00:00">20 Nov 2019, 12:57</time>
      </address>
      <p>Про це повідомляє кореспондент Укрінформу.</p>
      <p>«За підсумками оцінювання заявок від міст, члени наглядової ради визначили топ-10 міст, які вийшли до другого етапу національного конкурсу. Ними стали міста: Вінниця, Івано-Франківськ, Кременчук, Миколаїв, Одеса, Тернопіль, Умань, Харків, Хмельницький та Чернівці», - повідомив голова Наглядової ради Олександр Ярема.</p>
      <p>Фінальний етап конкурсу відбудеться 10 грудня – до <a href="https://www.ukrinform.ua/tag-kiiv">Києва</a> прибудуть делегації від міст-фіналістів і публічно, за участі представників міської влади та молоді, будуть аргументувати, чому саме їхнє місто має стати молодіжною столицею 2020 року.</p>
      <p>У Наглядовій раді зазначили, що перший етап відбору був складний і неймовірно мотивуючий – всі 48 міст, які подалися на конкурс у цьому році, продемонстрували зростання порівняно з попередніми роками, динаміку в своєму розвитку і новий рівень діалогу молоді і муніципалітетів.</p>
      <p>Ініціаторами національного конкурсу «Молодіжна столиця України» є Міністерство молоді та спорту України, Національна молодіжна рада України та Український інститут міжнародної політики.</p>
      <blockquote>
        <b>Читайте також: </b>
        <a href="https://www.ukrinform.ua/rubric-sports/2821612-socialnij-proekt-sahtara-viznanij-krasim-v-evropi.html">Соціальний проект “Шахтаря” визнаний кращим в Європі</a>
      </blockquote>
      <p>Офіційний старт конкурсу було оголошено 14 вересня, до 30 жовтня тривав прийом заявок, зараз іде процес розгляду та оцінювання цих заявок, до 10 грудня пройде фінальний відбір, і вже 31 грудня місто-переможець офіційно набуде статусу молодіжної столиці України 2020 року.</p>
      <p>Основною метою конкурсу є активізація співпраці між молоддю та органами місцевого самоврядування, а також сприяння створенню умов для розвитку молоді в містах України.</p>
    </article>
  </body>
</html>