<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/ekonomika/kacky-mozu-slobodne-kvakat-rozhodol-sud-caka-sa-na-expertizu.html"/>
    <meta property="og:site_name" content="TREND.sk"/>
    <meta property="article:published_time" content="2019-11-20T12:37:00+00:00"/>
    <meta property="og:title" content="Kačky môžu slobodne kvákať, rozhodol súd. Čaká sa na expertízu"/>
    <meta property="og:description" content="Bohatí Francúzi si kúpili dom na vidieku, ale nedokážu sa zmieriť so špecifikami života na dedine"/>
  </head>
  <body>
    <article>
      <h1>Kačky môžu slobodne kvákať, rozhodol súd. Čaká sa na expertízu</h1>
      <address><time datetime="2019-11-20T12:37:00+00:00">20 Nov 2019, 12:37</time> by <a rel="author">TASR</a></address>
      <p>
        <b>Súd na juhozápade Francúzska v utorok povolil kŕdľu kačíc z mesta Soustons, ktorých hluk obťažoval susedov, aby pokojne ďalej kvákali. Toto súdne opatrenie je zatiaľ len predbežné: platí dovtedy, kým súdu nebude doručená expertíza hladiny hluku, ktorý kačky vyludzujú.</b>
      </p>
      <p>Ako informovala agentúra AFP, chovateľka kačíc, 67-ročná Dominique Doutheová z mesta Soustons, je spokojná s verdiktom súdu z mesta Dax v departemente Landes v regióne Akvitánsko.</p>
      <p>Jej advokát Philippe Lalanne sa stotožnil so stanoviskom súdu, pretože aj podľa jeho názoru „v súčasnosti neexistuje dôkaz o protiprávnom alebo neobvyklom konaní“ zo strany jeho mandantky.</p>
      <p>Dodal, že hluková expertíza by mala byť vykonaná v prvom štvrťroku 2020. Právnik súčasne vyslovil predpoklad, že rozhodnutím o expertíze dal súd obom stranám čas a priestor na „priateľskú dohodu“.</p>
      <p>Žalobu na D. Doutheovú, ktorá hydinu chová 36 rokov a momentálne sa stará o asi 50 kačíc a husí, podali jej susedia. Tento manželský pár si usadlosť v susedstve D. Doutheovej kúpil len pred rokom, ale od samého začiatku sa sťažoval na obťažovanie hlukom, ktorý vydávala susedina hydina.</p>
      <related>
        <a href="https://www.etrend.sk/podnikanie/sialeny-napad-zmenila-na-hit-zena-predava-zmrzlinu-z-morciat.html"/>
      </related>
      <p>Na súdnom pojednávaní, ktoré sa konalo 1. októbra, manželia žiadali, aby súd chovateľku donútil prestať s chovom, a to pod hrozbou penále 150 eur za každý deň omeškania. Žiadali aj odškodné vo výške 3 500 eur škody a 2 000 eur na náhradu trov súdneho konania.</p>
      <p>Ako poznamenala AFP, toto súdne konanie je jedným z mnohých podobných, keď proti sebe stoja vidiečania a solventní obyvatelia miest, ktorí si kúpili nehnuteľnosti na vidieku, ale nedokážu sa zmieriť so špecifikami života na dedine alebo v malom meste.</p>
      <p>Väčšina novousadlíkov pritom na vidieku trávi len niekoľko týždňov do roka. Prednedávnom tak pozornosť médií upútal iný súdny spor, ktorý sa tiež týkal domáceho zvieraťa a jeho životných prejavov. Išlo o kohúta Mauricea z ostrova Oléron, ktorého majiteľku zažalovali susedia, lebo sa im nepáčilo jeho hlasné a hlavne skoré ranné kikiríkanie.</p>
      <p>Súd však Mauriceovi začiatkom septembra priznal právo kikiríkať, koľko mu hrdlo ráči. Maurice sa stal symbolom boja vidiečanov s bohatými ľuďmi z miest, ktorí si na vidieku kupujú dovolenkové domy, ale nedokážu prijať špecifiká života na dedine.</p>
      <p>Starostovia malých mestečiek a obcí po celom Francúzsku riešia sťažnosti dovolenkárov na hlučné kostolné zvony, kŕkanie žiab, gagotanie kačíc a husí či múkanie kráv.</p>
    </article>
  </body>
</html>