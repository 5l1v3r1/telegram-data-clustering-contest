<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/semn-ca-vine-o-noua-mare-criza--cum-sunt-puse-la-adapost-marile-averi-148718.html"/>
    <meta property="og:site_name" content="Timpul.md"/>
    <meta property="article:published_time" content="2019-11-20T12:06:00+00:00"/>
    <meta property="og:title" content="Semn că vine O NOUĂ MARE CRIZĂ. Cum sunt puse la adăpost marile averi"/>
    <meta property="og:description" content="Metale preţioase, bani gheaţă şi criptomonede sunt depozitate în seifuri de bogații lumii, fie de teama unei recesiuni globale fie pentru a evita dobânzile negative la depozitele bancare."/>
  </head>
  <body>
    <article>
      <h1>Semn că vine O NOUĂ MARE CRIZĂ. Cum sunt puse la adăpost marile averi</h1>
      <address>
        <time datetime="2019-11-20T12:06:00+00:00">20 Nov 2019, 12:06</time>
      </address>
      <p>
        <b>Metale preţioase, bani gheaţă şi criptomonede sunt depozitate în seifuri de bogații lumii, fie de teama unei recesiuni globale fie pentru a evita dobânzile negative la depozitele bancare.</b>
      </p>
      <p>Un exemplu în acest sens este o clădire din cartierul londonez Mayfair care la prima vedere seamănă cu un club privat dar care la subsol adăposteşte una din cele mai sigure locaţii din Londra. Construit de firma IBV International Vaults, fortăreaţa de oţel este programată să fie deschisă luna viitoare şi îşi va oferi serviciile miliardarilor care caută un loc pentru a-şi depozita avuţiile, transmite Bloomberg, citată de Agerpres.</p>
      <p>„Primim telefoane în fiecare săptămână cu privire la o cameră disponibilă pentru 2,5 milioane lire sterline (3,2 milioane dolari) pe an”, a spus Sean Hoey, director la IBV London, referindu-se la un seif de mărimea unui apartament. Firma are însă în acelaşi loc şi 550 de casete de valori şi mizează pe reputaţia de siguranţă a Londrei în pofida Brexitului.</p>
      <p>Aceasta va fi cea de a şasea locaţie deschisă de IBV şi nu este singura firmă care primeşte solicitări de la cei bogaţi.</p>
      <p>Un sondaj efectuat în rândul clienţilor bogaţi ai UBS Global Wealth Management arată că aceştia au început să stocheze cash în aşteptarea unei scăderi semnificative a pieţelor bursiere până la finele anului următor.</p>
      <p>„Vedem o cerere extraordinară pentru casete de valori încă de când am început să le oferim în 2015 dar cererea a crescut accelerat începând din vară. Mulţi oameni spun că se pregătesc de circumstanţe economice dificile”, a declarat Ludwig Karl, purtător de cuvânt la firma elveţiană Swiss Gold Safe Ltd.</p>
      <p>Aceeaşi poveste la Sincona Trading AG, un dealer de metale preţioase care oferă spre închiriere peste 1.000 de casete de valori în centrul oraşului Zurich. În urmă cu trei ani firma avea zeci de casete libere însă acum închiriază câte cinci în fiecare zi, a dezvăluit Benoit Schoeni, director la Sincona Trading AG. „Am asistat la o cerere foarte mare. Nu va mai dura mult timp şi le vom ocupa pe toate”, a spus Schoeni.</p>
      <p>Pentru firmele elveţiene cererea de casete de valori a fost influenţată şi de politica monetară a băncii centrale. Dobânzile negative la depozite au adus băncile elveţiene în situaţia în care au de ales între a pierde bani pentru a păstra depozitele clienţilor şi a impune comisioane care ar putea să alunge clienţii în altă parte.</p>
      <p>„Costurile pentru depozitarea de numerar sunt mai mici decât dobânzile negative la depozite. Stocarea de cash a devenit o afacere importantă pentru noi”, a dezvăluit Ludwig Karl de la Swiss Gold Safe Ltd. Cel mai mare preţ perceput de această firmă pentru a casetă de valori este de 4.039 franci (4.079 dolari) pe an.</p>
      <p>Casetele de valori pot varia de la câţiva centimetri până la unele de mărimea unui dulap de bucătărie. O altă opţiune sunt depozitele în zone scutite de taxe precum Singapore, Geneva şi Delaware care sunt preferate pentru stocarea obiectelor de artă, care care în mod normal limitează cantitatea de obiecte care poate fi stocată.</p>
      <p>Analiştii estimează că numai în SUA sunt peste 25 de milioane de case de valori care pot fi utilizate în diferite scopuri. De exemplu, un colecţionar privat a decis să stocheze Coroana Andesului la o casetă de valori de la Citibank înainte de vânzarea către Muzeul de Artă Metropolitan în urmă cu patru ani.</p>
    </article>
  </body>
</html>