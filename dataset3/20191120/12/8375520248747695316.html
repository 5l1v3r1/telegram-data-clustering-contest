<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/okupanti-zapustili-feyk-pro-obstrili-bilya-petrivskogo-shtab-oos--641186.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-20T12:06:42+00:00"/>
    <meta property="og:title" content="Окупанти запустили фейк про обстріли біля Петрівського – штаб ООС"/>
    <meta property="og:description" content="За даними спостерігачів української сторони СЦКК обстрілів на ділянці розведення №3 протягом 18-19 листопада 2019 року не зафіксовано"/>
  </head>
  <body>
    <article>
      <h1>Окупанти запустили фейк про обстріли біля Петрівського – штаб ООС</h1>
      <address>
        <time datetime="2019-11-20T12:06:42+00:00">20 Nov 2019, 12:06</time>
      </address>
      <h4>За даними спостерігачів української сторони СЦКК обстрілів на ділянці розведення №3 протягом 18-19 листопада 2019 року не зафіксовано</h4>
      <p>За даними спостерігачів української сторони СЦКК, обстрілів на ділянці розведення №3 протягом 18-19 листопада 2019 року з боку Об'єднаних сил не відбувалось, тож розриви снарядів є підривами, які влаштували окупанти.</p>
      <p>Про це повідомляє <a href="https://www.facebook.com/pressjfo.news/photos/a.364697644022858/716779592147993/?type=3&amp;theater">пресслужба штабу ООС</a>.</p>
      <p>«За даними спостерігачів української сторони СЦКК, обстрілів на ділянці розведення №3 протягом 18-19 листопада 2019 року не зафіксовано. Таким чином, можна констатувати, що 10 вибухів, оцінені СММ ОБСЄ як розриви снарядів, імовірно є підривами, які несанкціоновано, без повідомлення СММ ОБСЄ, провели так звані підрозділи МЧС окупаційної влади. Зазвичай, такі дії російськими окупантами проводяться для створення відповідної картинки для пропагандистських ресурсів ОРДЛО та Російської Федерації. У подальшому ці «ексклюзивні інформаційні матеріали» використовуються російськими ЗМІ для компрометації України та її Збройних Сил в очах світової спільноти», - йдеться в повідомленні.</p>
      <figure>
        <img src="https://glavcom.ua/img/forall/users/49/4975/74524228_716779598814659_1841317153412743168_o_01.jpg"/>
      </figure>
      <p>Як відомо, 13 листопада сапери <a href="https://glavcom.ua/news/na-dilyanci-rozvedennya-bilya-petrivskogo-rozpochalosya-rozminuvannya-teritoriji-639775.html">почали розмінування території біля Петрівського</a>.</p>
      <p>Нагадаємо, 9 листопада 2019 року о 12:00 у районі населених пунктів Богданівка і Петрівське українські військові та російсько-окупаційні війська після запуску сигнальних ракет <a href="https://glavcom.ua/country/incidents/u-rajoni-bogdanivki-rozpochalos-rozvedennja-vijsk-638855.html">почали процес розведення сил та засобів</a>.</p>
      <p>Розведення військ в цьому районі, заплановане на 4 листопада, було перенесено у зв’язку з обстрілами позицій Об'єднаних сил російсько-окупаційними військами, які були зафіксовані 30 жовтня.</p>
      <p>11 листопада у районі населених пунктів Богданівка та Петрівське <a href="https://glavcom.ua/news/u-bogdanivci-ta-petrivskomu-zavershili-rozvedennya-viysk-639202.html">завершилось практичне розведення </a>особового складу, озброєння та військової техніки.</p>
      <p>Як повідомлялося, <a href="https://glavcom.ua/news/shtab-oos-rozvedennya-sil-v-zolotomu-zavershilosya--637097.html">у Золотому-4 завершився етап розведення сил і засобів з обох сторін</a>.</p>
      <p>Зазначимо, також, раніше з’явилось відео, як <a href="https://glavcom.ua/country/incidents/rosiyskiy-deputat-vzhe-oshivajetsya-u-zolotomu-i-rozhvalyuje-zelenskogo-video-637467.html">депутат російської Держдуми, голова партії «Родіна» Олексій Журавльов</a> відвідав Золоте після розведення сил. Журавльов незаконно приїхав на позиції російсько-терористичних сил у Золотому, через непідконтрольну ділянку кордону з Росією, стверджуючи, що це в нього такий «робочий візит».</p>
      <related>
        <a href="https://glavcom.ua/news/doba-na-donbasi-boyoviki-11-raziv-obstrilyali-ukrajinski-poziciji-641081.html"/>
        <a href="https://glavcom.ua/news/na-dilyanci-rozvedennya-sil-petrivske-bogdanivka-rozminovano-176-ga-641053.html"/>
        <a href="https://glavcom.ua/news/boyoviki-pid-zaliznim-obstrilyali-ukrajinski-poziciji-z-granatometiv--640932.html"/>
      </related>
    </article>
  </body>
</html>