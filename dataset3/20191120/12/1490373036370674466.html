<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/mali-armada-cr-veleni-vycvikova-mise_1911201257_pj"/>
    <meta property="og:site_name" content="iROZHLAS"/>
    <meta property="article:published_time" content="2019-11-20T12:57:00+00:00"/>
    <meta property="og:title" content="V Mali bude půl roku velet česká armáda výcvikové misi. Navýšení mandátu ale nebude potřeba"/>
    <meta property="og:description" content="Česká armáda příští rok převezme velení výcvikové mise Evropské unie v Mali. Na velitelském shromáždění to ve středu řekli premiér Andrej Babiš (ANO) a ministr obrany Lubomír Metnar (za ANO)."/>
  </head>
  <body>
    <article>
      <h1>V Mali bude půl roku velet česká armáda výcvikové misi. Navýšení mandátu ale nebude potřeba</h1>
      <address><time datetime="2019-11-20T12:57:00+00:00">20 Nov 2019, 12:57</time> by <a rel="author">ČTK</a></address>
      <p>
        <b>Česká armáda příští rok převezme velení výcvikové mise Evropské unie v Mali. Na velitelském shromáždění to ve středu řekli premiér Andrej Babiš (ANO) a ministr obrany Lubomír Metnar (za ANO). Čeští vojáci budou mít půlroční velitelskou zodpovědnost. Součástí štábu by mohli být i Slováci. Velitelem bude ředitel Agentury komunikačních a informačních systémů brigádní generál František Ridzák, řekl Metnar.</b>
      </p>
      <p>Česká republika má v současné době v zemi asi 120 vojáků. Na starosti mají ostrahu velitelství mise v hlavním městě i výcvikové lokality Koulikoro. Převzetí velení mise si podle Metnara nevyžádá navýšení současného mandátu.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/mali-utok-cesti-vojaci_1911191136_zit"/>
      </related>
      <p>V čele mise bude stát český velitelský štáb. Metnar na tiskové konferenci řekl, že by do něj mohlo být zapojeno až pět slovenských vojáků. Obě země o tom nyní jednají.</p>
      <p>Hlavním úkolem mise je pomoc při výstavbě a výcviku malijské armády, která bojuje proti islámským radikálům.</p>
      <p>Souběžně s misí Evropské unii v Mali také má svou misi MINUSMA Organizace spojených národů (OSN). Ta si klade za cíl zajistit bezpečnost a vytvořit podmínky pro další humanitární a politickou asistenci malijské vládě. Česká armáda v ní má v současné době pět vojáků.</p>
      <figure>
        <iframe data-src="https://twitter.com/anyuser/status/1197162764193665024" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>BVP i nová děla</h3>
      <p>Česká armáda musí modernizovat, navýšit zásoby a rozšířit zálohy. Na velitelském shromáždění to ve středu řekl náčelník generálního štábu Aleš Opata. V příštím roce budou podle něj podepsány smlouvy na dodání pásových bojových vozidel pěchoty (BVP), nových děl nebo systému řízení palby.</p>
      <p>Prezident Miloš Zeman přivítal, že armáda plánuje zřízení nového praporu bezpilotních prostředků a že pravděpodobně budou tyto drony nakoupeny z Izraele.</p>
      <p>Velitelé české armády se sešli na ministerstvu obrany ke každoročnímu zasedání, na kterém se zaobírají plány na příští rok.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/hradni-straz-prazsky-hrad-zbrane-drony-uniformy-modernizace-prezident-kyvala_1907060854_lac"/>
      </related>
      <p>Opata v projevu například připomněl schválení koncepce výstavby armády do roku 2030, který stanovuje cíle do budoucna. Pokud je podle něj chce armáda splnit, nemůže používat stejné metody jako před deseti lety.</p>
      <p>Zdůraznil, že se objevily v bezpečnostní oblasti nové výzvy, je potřeba proto posilovat schopnosti k vedení konvenční války, ale i v jiných oblastech například asymetrického konfliktu. Zdůraznil potřebu modernizace, navýšení zásob a rozšíření záloh. Za pilíř modernizace označil přezbrojení 7. mechanizované brigády. Jako negativní trend Opata vidí stárnutí populace a zhoršování fyzické kondice mladých lidí.</p>
      <p>Premiér Andrej Babiš (ANO) uvítal, že se podařilo rozjet důležité modernizační projekty, například nákup nových vrtulníků nebo mobilních radiolokátorů. Připomněl, že armáda má velký dluh z minulosti kvůli škrtům. Desítky miliard korun, které si modernizace vyžádá, by podle něj našly uplatnění i v jiné oblasti. Babiš je ale přesvědčen, že obranyschopnost země takové investice vyžaduje.</p>
      <figure>
        <iframe data-src="https://www.google.com/maps/embed?pb=!1m18!1m12!1m3!1d31117.901157819688!2d-7.556863853734591!3d12.860214405911595!2m3!1f0!2f0!3f0!3m2!1i1024!2i768!4f13.1!3m3!1m2!1s0xe4fcf77b7e5999d%3A0x918ec7b946a6f005!2sKoulikoro%2C%20Mali!5e0!3m2!1scs!2scz!4v1574251106498!5m2!1scs!2scz" data-embed-type="--simple-iframe" width="620" height="450" data-service="GoogleMaps" scrolling="no"/>
      </figure>
      <related>
        <h4>Související články</h4>
        <a href="https://www.irozhlas.cz/zpravy-svet/mali-utok-cesti-vojaci_1911191136_zit"/>
        <a href="https://www.irozhlas.cz/zpravy-svet/mali-vojenska-zakladna-utok-vojaci_1911012147_mat"/>
        <a href="https://www.irozhlas.cz/zpravy-svet/mali-masakr-fulbove-dogonove_1903270707_pj"/>
      </related>
    </article>
  </body>
</html>