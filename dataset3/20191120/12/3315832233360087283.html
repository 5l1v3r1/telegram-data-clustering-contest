<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/07149a6398526994/moldovenii-investesc-masiv-in-proprietati-circa-65-din-avere-concentrata-in-imobile.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-20T12:47:35+00:00"/>
    <meta property="og:title" content="Moldovenii investesc masiv în proprietăți; Circa 65% din avere, concentrată în imobile"/>
    <meta property="og:description" content="Avuția totală a moldovenilor se ridică la aproape 40 miliarde USD, dintre care aproape 65% o constituie imobilele, potrivit datelor estimative. Iar peste 50% din avuția imobiliară a moldovenilor este concentrată în Chișinău, a declarat jurnalistul Victor Ursu, în cadrul emisiunii „15 minute de realism economic”, realizată de IDIS Viitorul în parteneriat cu Radio Europa Liberă."/>
  </head>
  <body>
    <article>
      <h1>Moldovenii investesc masiv în proprietăți; Circa 65% din avere, concentrată în imobile</h1>
      <address><time datetime="2019-11-20T12:47:35+00:00">20 Nov 2019, 12:47</time> by <a rel="author">Jurnal.md</a></address>
      <p>
        <b>Avuția totală a moldovenilor se ridică la aproape 40 miliarde USD, dintre care aproape 65% o constituie imobilele, potrivit datelor estimative. Iar peste 50% din avuția imobiliară a moldovenilor este concentrată în Chișinău, a declarat jurnalistul Victor Ursu, în cadrul emisiunii „15 minute de realism economic”, realizată de IDIS Viitorul în parteneriat cu Radio Europa Liberă.</b>
      </p>
      <p>Totodată, depozitele bancare, constituie 3,7 miliarde USD, apoi urmează terenurile agricole cu 3,4 miliarde USD și finalizează lista avuțiilor capitalul acționar, care constituie doar 1,6 miliarde USD. În profil teritorial, avuția unui locuitor al orașului Chișinău depășește 34 mii USD cea ce este de aproape 5 ori mai mult decât a locuitorilor din afara Chișinăului, care dețin o avuție medie de circa 7,2 mii USD.</p>
      <p>Avuția globală este estimată la 217 trilioane USD dintre care imobilele constituie 162 trilioane USD, imobilele comerciale – 29 trilioane USD și terenurile agricole – 26 trilioane USD, potrivit datelor raportului www.savills.asia.</p>
      <p>Avuția moldovenilor ca și avuția restului populației de pe glob este bazată în primul rând pe locuințe apoi pe alte construcții nelocuibile. ”Investiția în bunuri imobile rămâne actuală în întreaga lume, nu doar în Republica Moldova. De regulă, acest lucru este legat de necesitatea omului de a-și asigura o anumită stabilitate. Cel care a câștigat banii muncind din greu și nu are de gând să înființeze vreun business, nu va investi banii săi într-o afacere străină, ci în ceva sesizabil și stabil, adică în imobile. Astăzi nu dispunem de o alternativă, nu există alte oportunități. La noi nu activează burse de fonduri, nu există posibilitatea de a procura acțiuni ca să câștigi pe această cale. Cetățenii noștri preferă să achiziționeze ceva palpabil, ce poate fi arătat ulterior și altora”, a explicat Victor Ursu.</p>
      <p>Referindu-se la depozitele bancare, jurnalistul a spus că deși plasamentele bancare sunt o parte din avuția moldovenilor acestea nu sunt un instrument care oferă bonificații similare cum sunt investițiile în imobile. În prezent rata medie la depozitele la termen este de 5,01% în timp ce câștigul din darea în chirie a unui imobil este dublu.</p>
      <p>Terenurile agricole și investițiile în capitalul acționar sunt la coada clasamentului. Cela mai mari prețuri ale terenurilor agricole sunt cele din jurul Chișinăului, care pot deveni terenuri de construcție. Este cel mai râvnit trofeu de vânătoare al speculatorilor imobiliari. Totodată, capitalul acționar se bucură de cel mai mic nivel al investițiilor din partea moldovenilor. Motivul este piața de capital cu oportunități reduse, dar și lipsa siguranței ca urmare a atacurilor de preluare a acțiunilor companiilor și băncilor, car au avut loc acum câțiva ani.</p>
      <p>Victor Ursu a concluzionat că, deocamdată investiția în imobil rămâne cea mai sigură pentru moldoveni în lipsa instrumentelor alternative de plasare a banilor și a nesiguranței care domină Republica Moldova.</p>
    </article>
  </body>
</html>