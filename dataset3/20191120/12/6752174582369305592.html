<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-hatalmas-osszeget-csalt-ki-ugyfeleitol-befektetesi-arany-igeretevel-egy-ferfi/"/>
    <meta property="og:site_name" content="lokál"/>
    <meta property="article:published_time" content="2019-11-20T12:32:27+00:00"/>
    <meta property="og:title" content="Hatalmas összeget csalt ki ügyfeleitől befektetési arany ígéretével egy férfi"/>
    <meta property="og:description" content="Jogerősen hat év börtönbüntetésre, jelentős összegű kártérítésre és vagyonelkobzásra ítélte a Nyíregyházi Törvényszék azt a férfit, aki befektetési arany ígéretével csalt ki ügyfeleitől mintegy 170 millió forintot - tájékoztatta a törvényszék sajtószóvivője szerdán az MTI-t."/>
  </head>
  <body>
    <article>
      <h1>Hatalmas összeget csalt ki ügyfeleitől befektetési arany ígéretével egy férfi</h1>
      <address><time datetime="2019-11-20T12:32:27+00:00">20 Nov 2019, 12:32</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/11/aranyrudak-1280x959.jpg"/>
      </figure>
      <p>
        <b>Jogerősen hat év börtönbüntetésre, jelentős összegű kártérítésre és vagyonelkobzásra ítélte a Nyíregyházi Törvényszék azt a férfit, aki befektetési arany ígéretével csalt ki ügyfeleitől mintegy 170 millió forintot – tájékoztatta a törvényszék sajtószóvivője szerdán az MTI-t.</b>
      </p>
      <p>Sterné Deák Andrea elmondta, a másodfokú bíróság – a Nyíregyházi Járásbíróság által korábban meghozott elsőfokú ítéletet részben megváltoztatva – 172 rendbeli csalás bűntettében találta bűnösnek Sz. A. Á. vádlottat.</p>
      <p>A tényállás szerint a vádlott 2011-ben egy arany befektetésekkel foglalkozó céget alapított, majd szállodákban és éttermekben szervezett ügyféltoborzást. A hálózatépítőnek jelentkezőknek belépésként hétszáz eurót kellett kifizetniük, de emellett a cég működési rendszerét tartalmazó kézikönyvért és a beszervezett ügyfelek után járó jutalékért is fizetniük kellett a vádlottnak.</p>
      <p>A szóvivő megjegyezte, az üzletkötők többsége saját családtagjait is meggyőzte a befektetés előnyeiről, mivel a férfi azt mondta nekik, hogy a cég jól működik és nagy mennyiségű aranykészlettel rendelkezik. Figyelt arra is, hogy a cég vezető tisztségviselőjeként olyan személyt jegyezzenek be, aki csupán papíron vezeti a céget, a tényleges irányítás folyamatosan az ő kezében maradt.</p>
      <p>A vádlott a befizetett pénzösszegek kis részéért vásárolt aranyat és annak is csak egy részét küldte ki a sértetteknek, így 170 sértettet ejtett tévedésbe és mintegy 170 millió forint kárt okozott – ismertette Sterné Deák Andrea.</p>
      <p>Hozzátette, a másodfokú bíróság a korábban kiszabott büntetés mértékét, illetve a 18 millió forintos és a 61 ezer eurós kártérítési összeget érdemben nem változtatta meg, a vádlottal szembeni vagyonelkobzás összegét azonban a korábbi 18 millióról 23 millió forintra emelte. A törvényszék további tizenegy magánszemély és egy cég kártérítési igényét is megalapozottnak találta, részükre további több mint 106 millió forint kártérítést állapított meg.</p>
    </article>
  </body>
</html>