<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-2/o-noua-performanta-pentru-arbitrul-octavian-sovre-va-reprezenta-europa-la-campionatul-mondial-al-cluburilor-152902.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-20T12:56:00+00:00"/>
    <meta property="og:title" content="O nouă performanţă pentru arbitrul Octavian Şovre: Va reprezenta Europa la Campionatul Mondial al cluburilor"/>
    <meta property="og:description" content="Arbitrul asistent orădean Octavian Şovre a mai ajuns la o performanţă internaţională, după ce FIFA l-a desemnat pe el şi pe colegii din brigada românească condusă de centralul arădean Ovidiu Haţegan să reprezinte Europa în materie de arbitraj la Campionatul Mondial al cluburilor, competiţie care se va desfăşura în luna decembrie în Qatar."/>
  </head>
  <body>
    <article>
      <h1>O nouă performanţă pentru arbitrul Octavian Şovre: Va reprezenta Europa la Campionatul Mondial al cluburilor</h1>
      <address><time datetime="2019-11-20T12:56:00+00:00">20 Nov 2019, 12:56</time> by <a rel="author" href="https://www.ebihoreanul.ro/contact/Florin%20Mihalca#redactia_form" target="_blank">Florin Mihalca</a></address>
      <figure>
        <img src="https://www.ebihoreanul.ro/modules/news/files/sovresibrigadaromana19112019.jpg"/>
        <figcaption>Octavian Şovre (stânga) şi colegii lui din brigada de arbitri din România</figcaption>
      </figure>
      <p>Arbitrul orădean Octavian Şovre mai atinge o performanţă internaţională, după ce a fost desemnat de către FIFA să oficieze la jocurile ediţiei din acest an a Cupei Mondiale a cluburilor, împreună cu brigada condusă de centralul arădean Ovidiu Haţegan.</p>
      <p>Competiţia va avea loc în Qatar, în perioada 11-21 decembrie, iar brigada românească a fost aleasă să reprezinte Europa din punct de vedere al arbitrajului. Cu atât mai mult este de apreciat perforanţa arbitrilor români, printre care şi cea a asistentului Octavian Şovre.</p>
      <p>Brigada de arbitri din România care va oficia la Cupa Mondială a cluburilor îl va avea la centru pe Ovidiu Haţegan, iar cei doi arbitri asistenţi vor fi Octavian Şovre şi Sebastian Gheorghe. Ei vor fi asistaţi de doi arbitrii video, spaniolul Juan Martinez Munuera şi francezul Benoit Millot.<br/>Au mai fost selectate brigăzi de arbitri care să reprezinte celelalte continente.</p>
      <p>Campionatul Mondial al cluburilor va debuta pe 11 decembrie, cu partida dintre Al-Sadd Sports Club, reprezentanta Qatarului, şi Hienghene Sport (Noua Caledonie), campioana Oceaniei.</p>
      <p>În data de 14 decembrie vor avea loc partidele dintre campioana Asiei (Al Hilal, formaţie antrenată de Răzvan Lucescu, sau Urawa Red Diamonds) şi Esperance Sportive de Tunis (campioana Africii), respectiv dintre Monterrey, campioana CONCACAF, şi câştigătoarea partidei de deschidere.</p>
      <p>Reprezentantele Europei (Liverpool) şi Americii de Sud (River Plate sau Flamengo Rio de Janeiro) vor intra direct în semifinale, pe 17-18 decembrie.</p>
    </article>
  </body>
</html>