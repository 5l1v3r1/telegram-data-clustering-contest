<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/klaipeda1/klaipeda/sieks-gerinti-taksi-paslaugos-kokybe-1751065/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-20T12:01:00+00:00"/>
    <meta property="og:title" content="Sieks gerinti taksi paslaugos kokybę"/>
    <meta property="og:description" content="Reklama"/>
  </head>
  <body>
    <article>
      <h1>Sieks gerinti taksi paslaugos kokybę</h1>
      <address><time datetime="2019-11-20T12:01:00+00:00">20 Nov 2019, 12:01</time> by <a rel="author" href="https://www.ve.lt/autoriai/mindaugas-drasutis/" target="_blank">Mindaugas DRĄSUTIS</a></address>
      <p>Reklama</p>
      <p>
        <b>Jau kitąmet taksi automobilių vairuotojai turės galimybę pakelti savo teikiamos paslaugos kokybės kartelę. Tai turėtų atspindėti kokybės ženklo lipdukas, kurį ketina sukurti Klaipėdos savivaldybė.</b>
      </p>
      <p>Tačiau tai nereiškia, kad tokį lipduką gaus bet kas - reikės atitikti tam tikrus reikalavimus. Jeigu kokybės lipduko sieksiantys taksi vairuotojai juos atitiks, Klaipėdos savivaldybė ketina užsiimti gerai teikiamos paslaugos viešinimu.</p>
      <p>Apie tai buvo diskutuojama antradienį vykusiame Klaipėdos smulkiojo ir vidutinio verslo tarybos posėdyje. Pasak Klaipėdos savivaldybės Transporto skyriaus vedėjo Rimanto Mockaus, pasiūlymas buvo aptartas specialioje darbo grupėje. Dalis taksi vairuotojų tokią idėją vertino skeptiškai.</p>
      <p>"Su lengvaisiais taksi automobiliais turime problemų. Pirmos problemos prasidėjo, kai pasikeitė teisės aktai ir vežėjais galėjo pradėti dirbti fiziniai asmenys. Dabar atsirado antra dalis - pavėžėjai.</p>
      <p>Pradėti iniciatyvą planuojame galbūt kitais metais. Šiuo metu kokybės ženklo lipdukas yra gaminamas. Jį taksi vairuotojai gautų tuo atveju, jeigu atitiktų tam tikrus reikalavimus: vienoda apranga (ją nustatys dizaineris), galimybė taksi automobilyje atsiskaityti banko kortele, transporto priemonė turėtų būti ne senesnė nei 12 metų", - sakė R. Mockus.</p>
      <p>Jis pridėjo, kad iš Prekybos, pramonės ir amatų rūmų buvo gautas pasiūlymas suteikti galimybę taksi vairuotojams įgyti atestaciją, mat sostinė tai jau daro - taksistai egzaminuojami, atkreipiamas dėmesys į jų kalbą.</p>
      <p>Reklama</p>
      <p>"Atsiranda kokybės etalonas. Tada gaunamas atestacijos liudijimas. Jeigu būtų pasiekti šie 4 kriterijai, taksi vairuotojas gautų kokybės ženklą, o Klaipėdos savivaldybė jį viešintų kaip teikiantį gerą taksi paslaugą. Lipdukas galėtų būti klijuojamas galbūt prie durų iš išorės, kad neužstotų jų reklamos", - teigė R. Mockus.</p>
      <p>
        <i>Visgi priversti visus taksi vairuotojus siekti tokio lipduko neįmanoma, mat to neleidžia teisės aktai. Tačiau kelios Klaipėdos taksi įmonės tokiai iniciatyvai pritaria ir ketina kokybės ženklo lipduko siekti.</i>
      </p>
      <p>R. Mockus Smulkiojo ir vidutinio verslo taryboje sulaukė klausimo, kodėl siekiant atitikti kokybės reikalavimus buvo pasirinkti ne senesni nei 12 metų automobiliai. Transporto skyriaus vadovas argumentavo, kad sąlygas diktuoja esama situacija.</p>
      <p>"Galėjome likti prie naujesnių automobilių, bet žiūrime į realybę. Yra ir 6, ir 18 metų senumo automobilių. Pasirinkome viduriuką. Su paprastais taksi automobiliais sunku tai, kad, skirtingai nei su maršrutiniais taksi, Savivaldybė neturi sutarčių.</p>
      <p>
        <i>Savivaldybės duomenimis, šiuo metu mieste veikia 5 juridiniai asmenys, užsiimantys taksi veikla. Nors nuo 2017 metų pavėžėjų skaičius uostamiestyje siekia apie 700, per pastarąsias 3 savaites Klaipėdoje pradėjo daugėti norinčiųjų teikti taksi paslaugas.</i>
      </p>
      <p>"Galbūt dalis taksistų grįžta dėl pavėžėjams taikomų griežtų reikalavimų? Būdamas taksistu turi tikrai daug laisvės - gali su treningais važiuoti. Pavyzdžiui, Amsterdame išsikvietus pavėžėją, vairuotojas su kostiumu tau atidaro duris ir dar vandens paduoda, galima automobilyje klausytis pasirinktos muzikos. Tad padidėjęs prašymų leisti užsiimti taksi paslaugomis skaičius galbūt nėra gera tendencija. Tačiau matysime, kokį efektą duos lipdukas", - svarstė Smulkiojo ir vidutinio verslo tarybos pirmininkas Vytis Radvila.</p>
      <p>Reklama</p>
      <p>"Klaipėdos keleivinio transporto" Teisės ir administravimo departamento vadovo Juliaus Pauliko teigimu, esamų reikalavimų kokybės lipdukui gauti turėtų pakakti. Jeigu didesnė dalis taksi vairuotojų iškeltus kokybės reikalavimus atitiktų nesunkiai, ateityje būtų galima svarstyti apie galimybę didinti reikalavimų skaičių.</p>
      <p>"Tai būtų galimybė be prievolės įgyvendinti rinkos veikimo mechanizmą. Per tą laiką, kai taksi vairuotojai buvo skeptiški, Seime buvo registruotas įstatymo pakeitimo projektas, griežtinantis pavėžėjų veiklą - draudžiantis vienai įmonei teikti kelias paslaugas. Šis sugriežtinimas verčia rinktis - teikti taksi ar pavėžėjo paslaugas", - sakė J. Paulikas.</p>
      <p>Tikimasi, kad ateityje kokybės lipdukas uostamiesčio taksi vairuotojams galėtų suteikti privilegijų. Tarp pasiūlymų buvo leisti tokį lipduką turintiems taksi vairuotojams važiuoti A juosta, tačiau, J. Pauliko teigimu, kol kas tokių privilegijų neleidžia Kelių eismo taisyklės.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/ekonomika/automobiliai/klaipedos-taksi-nori---nebus/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ekonomika/automobiliai/jae-kuriamas-taksi-be-vairuotojo-tinklas/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/vakaru-lietuva/klaipedos-taksistai-zaidzia-tarifu-kara-859675/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ekonomika/automobiliai/vilniaus-gatvese-pasirodys-pirmasis-zalias-taksi/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ekonomika/ekonomikos-naujienos/pradeda-veikti-naujoji-vilniaus-taksi-dispecerine/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>