<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.somoynews.tv/pages/details/184531/%E0%A6%87%E0%A6%B0%E0%A6%BE%E0%A6%A8%E0%A7%87-%E0%A6%97%E0%A7%81%E0%A6%B2%E0%A6%BF%E0%A6%A4%E0%A7%87-%E0%A6%A8%E0%A6%BF%E0%A6%B9%E0%A6%A4-%E0%A7%A7%E0%A7%A6%E0%A7%AC-%E0%A6%A6%E0%A6%BE%E0%A6%AC%E0%A6%BF-%E0%A6%85%E0%A7%8D%E0%A6%AF%E0%A6%BE%E0%A6%AE%E0%A6%A8%E0%A7%87%E0%A6%B8%E0%A7%8D%E0%A6%9F%E0%A6%BF%E0%A6%B0"/>
    <meta property="og:site_name" content="somoynews.tv"/>
    <meta property="article:published_time" content="2019-11-20T12:34:00+00:00"/>
    <meta property="og:title" content="ইরানে গুলিতে নিহত ১০৬, দাবি অ্যামনেস্টির"/>
    <meta property="og:description" content="ইরানে ১ সপ্তাহের বিক্ষোভে ১০৬ জন নিহত হয়েছেন বলে দাবি করেছে যুক্তরাজ্যভিত্..."/>
  </head>
  <body>
    <article>
      <h1>ইরানে গুলিতে নিহত ১০৬, দাবি অ্যামনেস্টির</h1>
      <address><time datetime="2019-11-20T12:34:00+00:00">20 Nov 2019, 12:34</time> by <a rel="author">সময় সংবাদ</a></address>
      <p><b>ইরানে ১ সপ্তাহের বিক্ষোভে ১০৬ জন নিহত হয়েছেন বলে দাবি করেছে যুক্তরাজ্যভিত্তিক মানবাধিকার সংস্থা অ্যামনেস্টি ইন্টারন্যাশনাল। ওই সংস্থার বরাত দিয়ে আন্তর্জাতিক গণমাধ্যম রয়টার্স জানায়, বিক্ষোভকারীদের জমায়েতে ভবনের ছাদ থেকে গুলি চালায় স্নাইপাররা। </b><br/><br/>রয়টার্স আরও জানায়, ২১টি শহরে বিক্ষোভের সময় অন্তত ১০৬ জন নিহত হয়েছে। তবে  নিহতের সংখ্যা আরও বেশি হতে পারে। কিছু কিছু খবরে নিহতের সংখ্যা ২০০ জনের মতো বলে জানা গেছে।  <br/> <br/>গত ১৫ নভেম্বর ইরানি কর্তৃপক্ষ সরকারি রেশনে দেওয়া পেট্রোলের দাম ৫০ শতাংশ বাড়ানোর ঘোষণা দিলে সেদিন থেকেই বিক্ষোভ শুরু হয়। একপর্যায়ে তা সরকারবিরোধী আন্দোলনে রূপ নেয়। রাজধানী তেহরানসহ বিভিন্ন স্থানে বিক্ষোভকারীদের সঙ্গে নিরাপত্তা বাহিনীর সংঘর্ষে অন্তত দু’জন নিহত হন।<br/><br/>রাস্তা অবরোধ ছাড়াও বিভিন্ন স্থাপনায় আগুন ধরিয়ে দেওয়ার ঘটনা ঘটে। রোববার (১৭ নভেম্বর) বিক্ষোভকারীদের প্রতি সমর্থন ঘোষণা করেন যুক্তরাষ্ট্রের পররাষ্ট্রমন্ত্রী মাইক পম্পেও। এদিকে ইরানের আধা সরকারি ফার্স নিউজ তিন দিনের বিক্ষোভে নিহতের সংখ্যা ১২ জন বলে দাবি করেছে।</p>
    </article>
  </body>
</html>