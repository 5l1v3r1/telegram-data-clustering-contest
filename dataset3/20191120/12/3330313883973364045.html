<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/904490/tijs-35-onterecht-aangezien-voor-bossche-fan-die-hitlergroet-bracht-een-hetze-.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-20T12:42:00+00:00"/>
    <meta property="og:title" content="Tijs aangezien voor Den Bosch-fan die Hitlergroet bracht: 'Keerzijde social media'"/>
    <meta property="og:description" content="De 35-jarige Tijs uit Boxmeer wordt onterecht aangezien voor de jongen die zondag in het stadion van FC Den Bosch de Hitlergroet leek te brengen. De twee hebben toevallig dezelfde naam, wat tot een online klopjacht heeft geleid. &quot;Dit is de keerzijde van social media. Iemand roept iets en de hetze wordt ingezet&quot;, zegt het slachtoffer tegen Omroep Brabant. &quot;Opeens kreeg ik Facebook berichten van wildvreemden binnen, tientallen berichten met allerlei verwensingen. 'Boontje komt om zijn loontje. Je voelt het nog wel.' Dat soort dingen. Ze sturen me berichten dat ik een zielig jongetje ben.&quot; Den Bosch-fans gefrustreerd: 'Heb ook kraaiengeluiden gemaakt, gebeurt al zo lang'"/>
  </head>
  <body>
    <article>
      <h1>Tijs aangezien voor Den Bosch-fan die Hitlergroet bracht: 'Keerzijde social media'</h1>
      <address>
        <time datetime="2019-11-20T12:42:00+00:00">20 Nov 2019, 12:42</time>
      </address>
      <p>
        <b>De 35-jarige Tijs uit Boxmeer wordt onterecht aangezien voor de jongen die zondag in het stadion van FC Den Bosch de Hitlergroet leek te brengen. De twee hebben toevallig dezelfde naam, wat tot een online klopjacht heeft geleid.</b>
      </p>
      <p>"Dit is de keerzijde van social media. Iemand roept iets en de hetze wordt ingezet", zegt het slachtoffer tegen <a href="https://www.omroepbrabant.nl/nieuws/3107841/Tijs-35-wordt-onterecht-aangezien-voor-jongen-die-Hitlergroet-bracht-bij-FC-Den-Bosch"><i>Omroep Brabant</i></a>. "Opeens kreeg ik Facebook berichten van wildvreemden binnen, tientallen berichten met allerlei verwensingen. 'Boontje komt om zijn loontje. Je voelt het nog wel.' Dat soort dingen. Ze sturen me berichten dat ik een zielig jongetje ben."</p>
      <p>Hoewel Tijs uit Boxmeer dus niets met het racisme-incident aan het adres van Excelsior-aanvaller Ahmad Mendes Moreira te maken heeft, laten alle berichten hem niet onbewogen. "Ik ben lichtelijk afwezig op het werk, je gedachten zijn er toch niet helemaal bij. Ik heb er slecht van geslapen, maar ik ga er vanuit dat dit straks weer voorbij is."</p>
      <p>Tijs geeft de mensen 'een weerwoord' en zette zijn Facebook-pagina op openbaar, zodat iedereen kan zien dat hij niet de jongen uit het filmpje is. "Ik heb zelfs ruzie thuis gekregen. Mijn vrouw wilde dat ik mijn profiel offline haalde, ik zei: 'Dat is dus precies wat ze willen, dat ga ik niet doen.' Zo ben ik niet." Hij heeft inmiddels een afspraak met de politie gemaakt.</p>
      <related>
        <h4>Lees meer</h4>
        <a href="https://www.voetbalprimeur.nl/nieuws/904466/-als-je-voor-den-bosch-bent-ben-je-automatisch-een-racist-dat-is-niet-eerlijk-.html?itm_source=www.voetbalprimeur.nl&amp;itm_medium=highlighted-content"/>
      </related>
    </article>
  </body>
</html>