<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/patoylis-doylepsoyme-sklira-dikaiwmata-a-113593.html?category_id=51"/>
    <meta property="og:site_name" content="Epoli.gr"/>
    <meta property="article:published_time" content="2019-11-20T12:22:00+00:00"/>
    <meta property="og:title" content="Γ. Πατούλης: «Θα δουλέψουμε σκληρά για τα δικαιώματα των παιδιών»"/>
    <meta property="og:description" content="Στην αναγκαιότητα συστηματικής συνεργασίας όλων των φορέων, προκειμένου να διασφαλιστούν τα δικαιώματα των παιδιών, αναφέρθηκε ο Περιφερειάρχης Αττικής Γ. Πατούλης, κατά τη διάρκεια εκδήλωσης η οποία πραγματοποιήθηκε σήμερα το πρωί, παρουσία της Υφυπουργού Παιδείας Σ. Ζαχαράκη, στο 2ο Δημοτικό Αγ. Βαρβάρας, με αφορμή την Παγκόσμια Ημέρα για τα δικαιώματα του Παιδιού."/>
  </head>
  <body>
    <article>
      <h1>Γ. Πατούλης: «Θα δουλέψουμε σκληρά για τα δικαιώματα των παιδιών»</h1>
      <address>
        <time datetime="2019-11-20T12:22:00+00:00">20 Nov 2019, 12:22</time>
      </address>
      <p>Στην αναγκαιότητα συστηματικής συνεργασίας όλων των φορέων, προκειμένου να διασφαλιστούν τα δικαιώματα των παιδιών, αναφέρθηκε ο Περιφερειάρχης Αττικής Γ. Πατούλης, κατά τη διάρκεια εκδήλωσης η οποία πραγματοποιήθηκε σήμερα το πρωί, παρουσία της Υφυπουργού Παιδείας Σ. Ζαχαράκη, στο 2ο Δημοτικό Αγ. Βαρβάρας, με αφορμή την Παγκόσμια Ημέρα για τα δικαιώματα του Παιδιού.</p>
      <p>Στην εκδήλωση η οποία πραγματοποιήθηκε με τη συνεργασία και της UNICEF, αναδείχθηκαν τα ζητήματα της προστασίας των δικαιωμάτων των παιδιών, της αλληλεγγύης και της προστασίας από διακρίσεις.</p>
      <p>Ο Περιφερειάρχης Αττικής κατά τη διάρκεια του χαιρετισμού του στην εκδήλωση επισήμανε:</p>
      <p>«Η σημερινή μας παρουσία εδώ σήμερα σηματοδοτεί τη βαρύτητα που δίνουμε ως Περιφέρεια Αττικής σε ζητήματα που αφορούν τα δικαιώματα των παιδιών τα οποία οφείλουμε να υπερασπιζόμαστε καθημερινά. Αξίζουν θερμά συγχαρητήρια σε όλα τα παιδιά του 2ου δημοτικού σχολείου και στους δασκάλους τους που συνεργάζονται για την υλοποίηση πρότυπων δράσεων στις οποίες επίκεντρο είναι η δημιουργική συνεργασία.</p>
      <p>Σήμερα στέλνουμε από εδώ ένα μήνυμα σε όλα τα παιδιά της Αττικής και της Ελλάδας, ότι θα δουλέψουμε σκληρά όλοι μαζί για την προστασία των δικαιωμάτων τους.</p>
      <p>Η Προστασία των δικαιωμάτων των παιδιών αποτελεί προϋπόθεση για να μπορεί μια σύγχρονη κοινωνία να χαρακτηριστεί πολιτισμένη. Οφείλουμε να εργαστούμε προκειμένου τα παιδιά να μην είναι θύματα της οικονομικής κρίσης και να μην παίρνουν το δρόμο της προσφυγιάς απροστάτευτα. Οφείλουμε να απλώσουμε το χέρι μας προσφέροντας την αγάπη μας σε όλα τα παιδιά και δίδοντάς τους ευκαιρίες για να βελτιώσουν το βιοτικό και μορφωτικό επίπεδό τους.</p>
      <p>Ως Περιφερειάρχης Αττικής θα συμβάλλω προκειμένου να εξαλειφθούν φαινόμενα κοινωνικού αποκλεισμού και να αναπτυχθούν δομές προστασίας. Τα παιδιά αποτελούν την ελπίδα μας για ένα καλύτερο μέλλον και θα κάνουμε τα πάντα προκειμένου αυτό το μέλλον να μην υποθηκευθεί».</p>
      <p>Ο διευθυντής του σχολείου Ε. Χατζηευσταθίου, ευχαρίστησε όλους τους παρευρισκόμενους επισημαίνοντας ότι αποτελεί μεγάλη τιμή για τον ίδιο και τους συναδέλφους του που επελέγη το σχολείο τους για την υλοποίηση της συγκεκριμένης εκδήλωσης. </p>
      <p>Στην εκδήλωση εκτός από την Υφυπουργό Σ. Ζαχαράκη και τον Περιφερειάρχη Γ. Πατούλη, συμμετείχαν, ο  συντονιστής της UNICEF στην Ελλάδα Lucio Melandri, ο Γενικός Γραμματέας Κοινωνικής Αλληλεγγύης και Καταπολέμησης της Φτώχειας Γ. Σταμάτης, ο Εντεταλμένος Σύμβουλος της Περιφέρειας Αττικής σε θέματα Παιδείας Χ. Αλεξανδράτος, αντιδήμαρχοι και εκπρόσωποι φορέων.</p>
    </article>
  </body>
</html>