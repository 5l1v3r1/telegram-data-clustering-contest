<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/%28video%29-celebrul-blogger-rus-ilya-varlamov-considera-aeroportul-chiinau-un-exemplu-pentru-spaiul-ex-sovietic-148717.html"/>
    <meta property="og:site_name" content="Timpul.md"/>
    <meta property="article:published_time" content="2019-11-20T12:26:00+00:00"/>
    <meta property="og:title" content="(VIDEO) Celebrul blogger rus Ilya Varlamov consideră Aeroportul Chișinău un exemplu pentru spațiul ex-sovietic"/>
    <meta property="og:description" content="Republica Moldova se poate mândri nu doar cu vinurile sale, dar și cu Aeroportul său, datorită schimbărilor și modernizărilor din ultimii ani, este concluzia cunoscutului blogger rus Ilya Varlamov, în urma unei vizite pe care a efectuat-o în țara noastră. Acesta a publicat pe canalul său Youtube un film care durează aproape o oră despre vizita și aventurile sale în Republica Moldova. Pe lângă vin și mâncare, pe care le apreciază majoritatea turiștilor străini, Varlamov atrage atenția și la „porțile” Republicii Moldova – Aeroportul Internațional Chișinău, arătându-se uimit de cât de reușit au transformat un proiect sovietic în unul modern și confortabil."/>
  </head>
  <body>
    <article>
      <h1>(VIDEO) Celebrul blogger rus Ilya Varlamov consideră Aeroportul Chișinău un exemplu pentru spațiul ex-sovietic</h1>
      <address>
        <time datetime="2019-11-20T12:26:00+00:00">20 Nov 2019, 12:26</time>
      </address>
      <p>
        <b>Republica Moldova se poate mândri nu doar cu vinurile sale, dar și cu Aeroportul său, datorită schimbărilor și modernizărilor din ultimii ani, este concluzia cunoscutului blogger rus Ilya Varlamov, în urma unei vizite pe care a efectuat-o în țara noastră. Acesta a publicat pe canalul său Youtube un film care durează aproape o oră despre vizita și aventurile sale în Republica Moldova. Pe lângă vin și mâncare, pe care le apreciază majoritatea turiștilor străini, Varlamov atrage atenția și la „porțile” Republicii Moldova – Aeroportul Internațional Chișinău, arătându-se uimit de cât de reușit au transformat un proiect sovietic în unul modern și confortabil.</b>
      </p>
      <p>Varlamov și amicul său, care l-a însoțit în călătoria prin Moldova, se arată impresionați de practic toate zonele Aeroportului, începând chiar cu intrarea. Ei remarcă faptul că spre deosebire de aeroporturile din multe țări ale lumii, la Chișinău nu există un control sau măsuri de securitate exagerate. Aeroportul este compact, dar „plin cu de toate” – începând de la bere și înghețată locală, până la restaurante și vinuri de calitate.</p>
      <p>Cei doi remarcă și faptul că administrația aeroportului s-a gândit la toate pentru a asigura cât mai multă comoditate, inclusiv scaune speciale pentru persoanele cu necesități speciale și wc-uri destinate copiilor, nemaivorbind de zona de odihnă – bine dotată și confortabilă.</p>
      <p>Varlamov menționează că transformările au avut loc în ultimii ani, de când aeroportul a ajuns din gestiunea statului în administrare privată, care a făcut investiții mari.</p>
      <p>Potrivit bloggerului, Aeroportul Internațional Chișinău este un exemplu inclusiv pentru Rusia cum poate fi transformat un aeroport de tip sovietic, învechit, în unul modern și confortabil. „Este un exemplu ce poți face dintr-un aeroport sovietic de care sunt foarte multe în Rusia. În multe orașe din Rusia sunt aeroporturi vechi și vai de capul lor. Iată cum au transformat Aeroportul din Chișinău”, menționează Varlamov.</p>
      <figure>
        <iframe src="https://www.youtube.com/embed/9TeCDj8BI9M" width="650" height="365" data-service="Youtube" scrolling="no"/>
      </figure>
      <p>De asemenea, bloggerul atrage atenția că Aeroportul Chișinău este o bună zonă de tranzit pentru călătorii ruși care vor să ajungă în Europa. Chiar el a zburat în Franța prin Chișinău datorită biletelor ieftine.</p>
    </article>
  </body>
</html>