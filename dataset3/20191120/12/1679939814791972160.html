<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/masini-noi-pentru-echipele-mobile-de-asistenti-sociali-costul-proiectului-este-de-peste-75-de-mii-de-euro_3059684.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-20T12:53:16+00:00"/>
    <meta property="og:title" content="Maşini noi pentru echipele mobile de asistenţi sociali. Costul proiectului este de peste 75 de mii de euro"/>
    <meta property="og:description" content="Copiii din familii sărace, persoanele cu nevoi speciale şi bătrânii vor beneficia de servicii mai bune, chiar la ei acasa. Asta după ce au fost procurate şapte automobile noi pentru echipele mobile de asistenţi sociali, cu sprijinul financiar al Uniunii E"/>
  </head>
  <body>
    <article>
      <h1>Maşini noi pentru echipele mobile de asistenţi sociali. Costul proiectului este de peste 75 de mii de euro</h1>
      <address><time datetime="2019-11-20T12:53:16+00:00">20 Nov 2019, 12:53</time> by <a rel="author">PUBLIKA.MD</a></address>
      <p><b>Copiii din familii sărace, persoanele cu nevoi speciale şi bătrânii vor beneficia de servicii mai bune, chiar la ei acasa.</b> Asta după ce <b>au fost procurate şapte automobile noi pentru echipele mobile de asistenţi sociali,</b> cu sprijinul financiar al Uniunii Europene. Maşinile vor fi repartizate în şapte raioane ale ţării. Costul total al proiectului este de peste 75 de mii de euro. </p>
      <p><b>O maşină a fost donată centrului de zi pentru copii de la Teleneşti, care este frecventat de peste o sută de micuţi, inclusiv din familii sărace.</b> Acolo, ei au parte de un prânz cald, de care unii nu au parte acasă. Micuţii mai învaţă să picteze, să danseze şi îşi fac temele. Pentru a ajunge la centru, unii au de parcurs mulţi kilometri pe jos. De acum înainte însă, ei vor fi transportaţi cu automobilul.<br/><br/>"Va fi o sărbătoare şi o bucurie mare pentru copii, în mod special pentru cei care trăiesc departe. Copii vor fi aduşi la Teleneşti, la centru de zi şi apoi seara, când noi încheiem programul de activitate îi vom ajuta să să se deplaseze spre casele lor", a menţionat Alexandru Blajevschi, directorul centrului de zi pentru copii din Teleneşti.<br/><br/><b>Câte un vehicul au primit şi echipele mobile din Ungheni şi Donduşeni. Aceştia se vor deplasa acasă la bătrâni şi la persoanele cu nevoi speciale pentru ai ajuta la treburile casnice.</b> <br/><br/>"Multe persoane reeşind din condiţiile fizice nu pot să se autoîngrijească, este vorba despre baie, spălatul hainelor, frezat, tăiatul unghiilor. Vom identifica beneficiarii din zonele rurale. Vor fi transportaţi la Ungheni, vor fi oferite serviciile respective şi pe urmă vor fi transportaţi înapoi", a precizat Tudor Radeanu, şeful direcţiei Asistenţă Socială, Ungheni.<br/><br/>"Suntem foarte bucuroşi, avem emoţii pozitive, pentru că astăzi am primit cheia automobilului, care ne va fi foarte de folos, pentru a presta serviciile noastre copiilor şi persoanelor cu dizabilităţi", a declarat Ina Cucuietu, beneficiar al programului din Donduşeni.<br/><br/><b>Automobilele au fost procurate în cadrul proiectului "Servicii sociale mai bune", finanţat de Uniunea Europeană, care a oferit, în total, circa două milioane de euro pentru dezvoltarea programului.</b> <br/><br/>"Sper ca prin intermediul acestui sprijin, vom aduce un pic de lumină şi bucurie în viaţa celor care au suferit prea mult. Uniunea Europeană va continua să aloce mijloace pentru crearea şi dezvoltarea serviciilor sociale în Republica Moldova", a subliniat Peter Michalko, Ambasadorul Uniunii Europene în Republica Moldova.<br/><br/><b>Maşinile noi au fost donate organizaţiilor sociale din Taraclia, Cantemir, Glodeni, Leova, Donduşeni, Ungheni şi Teleneşti.</b></p>
      <related>
        <h4>Pe aceeaşi temă</h4>
        <a href="https://www.publika.md/trei-tineri-din-capitala-retinuti-de-politisti-pentru-comiterea-furturilor-din-automobile-video_3048713.html"/>
        <a href="https://www.publika.md/atentie-astazi-este-sistata-circulatia-traficului-rutier-in-piata-marii-adunari-nationale-_3051295.html"/>
        <a href="https://www.publika.md/un-barbat-din-capitala-retinut-de-politisti-ce-a-furat-dintr-un-automobil-video---_3055424.html"/>
      </related>
    </article>
  </body>
</html>