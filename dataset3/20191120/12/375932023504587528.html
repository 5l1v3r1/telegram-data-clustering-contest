<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/gazdasagi-hirek/az-euroovezeti-bankrendszer-kepes-kilabalni-a-krizishelyzetekbol-1880430/"/>
    <meta property="og:site_name" content="Világgazdaság"/>
    <meta property="article:published_time" content="2019-11-20T12:20:00+00:00"/>
    <meta property="og:title" content="Az euróövezeti bankrendszer képes kilábalni a krízishelyzetekből"/>
    <meta property="og:description" content="Az euróövezeti bankrendszer képes kilábalni a krízishelyzetekből."/>
  </head>
  <body>
    <article>
      <h1>Az euróövezeti bankrendszer képes kilábalni a krízishelyzetekből</h1>
      <address><time datetime="2019-11-20T12:20:00+00:00">20 Nov 2019, 12:20</time> by <a rel="author">MTI</a></address>
      <p>Az alacsony kamatkörnyezetben jelentkező fokozott hitelezési kockázatok mellett is biztonságosan erős tőkemegfelelési mutatóval rendelkezik az euróövezeti bankrendszer krízishelyzetek átvészeléséhez – állapítja meg az Európai Központi Bank (EKB) szerdán kiadott euróövezeti pénzügyi stabilitási jelentésében.</p>
      <p>Az EKB félévente kiadott pénzügyi stabilitási jelentése (Financial Stability Review, FSR) rámutat, hogy az euróövezetben biztosított alacsony kamatkörnyezet alkalmas ugyan a gazdasági aktivitás élénkítésére, vannak azonban árnyoldalai is.<br/>A dokumentum kiemeli, hogy szorosabb pénzügyi felügyeletet kellene gyakorolni azon ágazatok felett, ahol elharapódzott a túlzott kockázatvállalási hajlandóság és néhány euróövezeti tagországban a gazdaságpolitikának célszerű lenne szigorúbb makroprudenciális gyakorlatot folytatnia.</p>
      <p>Összességében az euróövezeti bankrendszer krízishelyzetekkel szembeni ellenállóképessége erősödött, a bankok ugyanakkor csak szerény eredményeket értek el nyereségességük javításában – írja az EKB stabilitás jelentése.</p>
      <p>A pénzügyi ágazat működési környezetéről szólva a jelentés megállapítja, hogy gyarapodtak az euróövezeti növekedést potenciálisan lassító kockázati tényezők, és ezek továbbra is kihívások elé állítják a pénzügyi szektort stabilitásának megőrzésében.</p>
      <aside>A növekedésösztönző alacsony kamatkörnyezet fokozza egyes nem banki pénzintézetek és vállalatok hitelfelvételi kockázatvállalási hajlandóságát, különösen ingatlanpiaci területeken</aside>
      <p>– mutat rá a dokumentum. Az olyan nem banki pénzintézetek, mint befektetési alapok, biztosítótársaságok és nyugdíjalapok egyre nagyobb szerepet játszanak a reálgazdasági folyamatok finanszírozásában, kockázatvállalási hajlandóságuk erősödésével ugyanakkor fokozták kitettségüket a kockázatosabb vállalati és szuverén befektetési eszközöknek.</p>
      <figure>
        <img src="https://www.vg.hu/wp-content/uploads/2018/10/felsoafp-15.jpg"/>
        <figcaption>Fotó: AFP/Boris Roessler/DPA</figcaption>
      </figure>
      <p>A pénzügyi aktívák egy hirtelen bekövetkező átértékelődése az euróövezeti nem banki pénzügyi ágazat egyes szegmenseiben a pénzügyi rendszer széles egészére átgyűrűző stresszhelyzetet okozó reakciókat válthat ki – figyelmeztet az EKB stabilitási jelentése.</p>
      <p>A nem pénzügyi területeken tevékenykedő vállalatok körében és egyes ingatlanpiaci szegmensekben is akadnak még kockázati gócok.</p>
      <aside>Az alacsony adósságszolgálati költségek az ingatag talajon álló vállalatokat is hitelfelvételre bátorítják.</aside>
      <p>Egyes euróövezeti tagországokban ugyanakkor folyamatosan nőnek az ingatlanárak. A jelentés szerint a hatóságoknak ezért minden tagországban célzott makroprudenciális intézkedésekkel kell kordában tartaniuk a fokozott hitelfelvételi aktivitásból eredő, a pénzügyi stabilitást veszélyeztető kockázatokat.</p>
      <p>Az euróövezeti bankok nyereségességi kilátásai tovább romlottak nettó kamat-, díj- és jutalékbevételük csekély növekedése ellenére is. Az euróövezeti bankok sajáttőke-arányos nyereségének (RoE) emelkedését a romló gazdasági növekedési kilátások, az ágazat nem javuló költséghatékonysága és tartós kapacitástöbblete akadályozza.</p>
      <p>A bankszektor tőkemegfelelési mutatója mindezek ellenére erőteljes, a kombinált tartalékkövetelmény mutatója (Common Equity Tier 1) meghaladja a 14 százalékot és szélsőséges stresszhelyzetben is 11 százalék felett maradhat.</p>
    </article>
  </body>
</html>