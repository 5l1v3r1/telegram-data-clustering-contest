<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2821957-ekspracivnik-konsulstva-britanii-rozpoviv-ak-jogo-katuvali-specsluzbi-kitau.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T12:05:00+00:00"/>
    <meta property="og:title" content="Експрацівник консульства Британії розповів, як його катували спецслужби Китаю"/>
    <meta property="og:description" content="Колишній працівник Консульства Британії у Гонконгу Саймон Ченг стверджує, що його катували на території Китаю і звинувачували в підбурюванні політичних заворушень."/>
  </head>
  <body>
    <article>
      <h1>Експрацівник консульства Британії розповів, як його катували спецслужби Китаю</h1>
      <h2>Колишній працівник Консульства Британії у Гонконгу Саймон Ченг стверджує, що його катували на території Китаю і звинувачували в підбурюванні політичних заворушень.</h2>
      <address>
        <time datetime="2019-11-20T12:05:00+00:00">20 Nov 2019, 12:05</time>
      </address>
      <p>Про це повідомляє <a href="https://www.bbc.com/news/world-asia-china-50457262">ВВС</a>.</p>
      <p>«Мене закували у кайданки, зав’язали мені очі та натягнули каптур», — розповів 29-річний чоловік.</p>
      <p>За словами Ченга, його підвішували за руки на кілька годин, змушували подовгу стояти в одній позі, а якщо не витримував — били.</p>
      <p>«Вони хотіли дізнатися роль Британії у протестах — і запитували, яку підтримку, гроші та спорядження ми надаємо протестувальникам», — розповів чоловік.</p>
      <p>Ченг стверджує, що хоч і заперечував підтримку з боку Лондона, його все одно змусили на камеру записати зізнання про «зраду батьківщини» та «підбурювання до проституції».</p>
      <p>За словами Ченга, його затримали на 15 днів під час бізнес-конференції в китайському Шеньчжені.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2764147-u-kitai-zatrimali-spivrobitnika-britanskogo-konsulstva.html">У Китаї затримали співробітника британського консульства</a>
      </blockquote>
      <p>Ченг, який є громадянином Гонконгу і майже два роки працював на британський уряд. У консульстві він відповідав за залучення китайських інвестицій у Шотландію, а після початку протестів у регіоні збирав інформацію для британського консульства. Однак, за словами Ченга, його завданням було лише спостерігати, а не впливати на протести.</p>
      <p>Урядові джерела <a href="https://www.ukrinform.ua/tag-britania">Британії</a> стверджують, що слова Ченга про побиття та примушування до зізнання є достовірними.</p>
      <p>Після виходу інтерв'ю британський міністр закордонних справ Домінік Рааб викликав посла Китаю.</p>
      <p>"Ми обурені ганебним і жорстоким поводженням із Ченгом, коли він перебував під вартою в материковому Китаї”, - йдеться у заяві.</p>
      <p>Раніше Пекін неодноразово звинувачував Лондон у втручанні у справи Гонконгу.</p>
      <p>Як повідомляв Укрінформ, у Гонконгу тривають протистояння студентів і правоохоронців. Маніфестанти застосовують "коктейлі Молотова", каміння та підручні засоби.</p>
      <p>Протестувальники виступають проти, як вони вважають, намірів влади Китаю придушити громадянські свободи міста.</p>
      <p>Фото: ВВС.</p>
    </article>
  </body>
</html>