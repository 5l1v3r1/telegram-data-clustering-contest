<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109237-Proizvoditel-na-elektronni-cigari-otiva-na-sad-v-SASht"/>
    <meta property="og:site_name" content="Канал 3"/>
    <meta property="article:published_time" content="2019-11-20T12:02:00+00:00"/>
    <meta property="og:title" content="Производител на електронни цигари отива на съд в САЩ"/>
    <meta property="og:description" content="Компанията използва измамни маркетингови практики, насочени към непълнолетни"/>
  </head>
  <body>
    <article>
      <h1>Производител на електронни цигари отива на съд в САЩ</h1>
      <h2>Компанията използва измамни маркетингови практики, насочени към непълнолетни</h2>
      <address>
        <time datetime="2019-11-20T12:02:00+00:00">20 Nov 2019, 12:02</time>
      </address>
      <p>
        <b>Генералният прокурор на Ню Йорк Летиция Джеймс подаде в съда иск срещу „JUUL Labs“, американски производител на електронни цигари и вайпинг продукти, за подвеждащи маркетингови практики.</b>
      </p>
      <p><i>"Заведох дело срещу „JUUL“. Компанията използва измамни маркетингови практики, насочени към непълнолетни и заблуждава потребителите за безвредността на техните продукти и никотиновото им съдържание. Те застрашават здравето на много нюйоркчани и ние няма да се примирим с това"</i>, съобщава в официалния си акаунт в Туитър главният прокурор.</p>
      <p>Според нейното изявление, рекламата на „JUUL“ <i>"насърчава епидемията на вайпинг сред младите хора в щата Ню Йорк</i>", а също така <i>"подвежда потребителите, защото не предупреждава, че техните продукти съдържат никотин и ги представя като по-безопасна алтернатива на обикновените цигари."</i></p>
      <p>Във вторник с подобен иска срещу същата компания се обърнаха властите в Калифорния. Според главния прокурор на щата Ксавие Бесера делото е заведено<i> "във връзка със създаването на условия за възникване на криза в здравеопазването".</i> Според него „JUUL“ и индустрията за електронни цигари „въвличат деца във вайпинг мрежи“ и властите възнамеряват да привлекат към отговорност всички други компании, които по този начин провокират криза в системата на здравеопазването.</p>
      <p>Федералната търговска комисия на САЩ (FTC), Администрацията по храните и лекарствата (FDA) и няколко щатски прокурори в момента разследват рекламната политика на въпросната компания и смесите за тютюнопушене. Федералната прокуратура на Калифорния също започна криминално разследване на този производител на електронни цигари, но информация за предмета на разследването все още няма.</p>
      <p>„JUUL“ - един от лидерите на пазара на електронни цигари в САЩ, е основан през 2017 година със седалище в Лос Анджелис.</p>
      <p>Американските власти търсят начини да се справят с епидемията от белодробни заболявания, свързани с вайпинг. По последни данни са загинали 39 души, а повече от 2 000 са с увреждания на белите дробове. В по-голямата част от случаите става въпрос за използване на смеси с марихуана или витамини, но електронните цигари също са под подозрение. Освен това употребата на електронни цигари нараства бързо сред подрастващите - според последните данни, до 28% от гимназистите използват тези цигари.</p>
      <related>
        <h4>Още по темата</h4>
        <a href="http://kanal3.bg/news/world/USA/108479-Samo-palnoletni-shte-mogat-da-pushat-elektronni-cigari-v-SASht"/>
        <a href="http://kanal3.bg/news/world/USA/107820-37-sa-veche-dzertvite-na-elektronni-cigari-v-SASht"/>
        <a href="http://kanal3.bg/news/world/USA/106037-%20Alibaba%20-spira-prodadzbite-na-komponenti-za-elektronni-cigari-v-SASht"/>
      </related>
    </article>
  </body>
</html>