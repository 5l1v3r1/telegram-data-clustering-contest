<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/smartphone/xiaomi-in-test-la-modalita-sunlight-su-miui-11/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-20T12:42:00+00:00"/>
    <meta property="og:title" content="Xiaomi, in test la modalità Sunlight su MIUI 11 | MobileLabs"/>
    <meta property="og:description" content="La modalità Sunlight su MIUI 11 porta al massimo la luminosità dello schermo in condizioni di elevata illuminazione ambientale quando la regolazione automatica della luminosità è disattivata."/>
  </head>
  <body>
    <article>
      <h1>Xiaomi, in test la modalità Sunlight su MIUI 11 | MobileLabs</h1>
      <address>
        <time datetime="2019-11-20T12:42:00+00:00">20 Nov 2019, 12:42</time>
      </address>
      <p>Xiaomi sta introducendo tutta una serie di novità sulla nuova versione dell’interfaccia grafica MIUI 11. I colleghi di <a href="https://www.xda-developers.com/xiaomi-sunlight-mode-miui-11/">XDA-Developers</a> hanno scoperto che il produttore cinese <b>sta testando la modalità Sunlight</b> sull’ultima build della UI per Redmi K20 Pro (Mi 9T Pro in Europa). Lo scopo di questa nuova funzione è quella di <b>portare al massimo la luminosità del display quando questo è esposto alla luce diretta del sole</b>. In questo modo, si garantirebbe una buona visibilità anche in condizioni di luce ambientale molto elevata.</p>
      <p>In realtà, la novità sarebbe che la modalità Sunlight regola la luminosità dello schermo <b>quando la luminosità automatica è disattivata.</b> A differenza di quest’ultima che – se attiva – decide in qualsiasi condizione a che livello impostare la luminosità, la nuova funzione non entra sempre in azione ma solo in caso di forte luminosità e in assenza di regolazione automatica. XDA sottolinea che la modalità si attiva quando l’illuminazione ambientale <b>supera i 12.000 lux per più di 5 secondi</b> aumentando presumibilmente al massimo la luminosità dello schermo.</p>
      <figure>
        <img src="https://www.tomshw.it/images/images/2019/01/miui-logo-14299.768x432.jpg"/>
      </figure>
      <p>Quando l’illuminazione ambientale scende sotto i 12.000 lux per 2 secondi, <b>la luminosità del display viene ripristinata al valore impostato in precedenza.</b> Insomma, potrebbe essere una funzionalità interessante per coloro che – di solito – non attivano la regolazione automatica della luminosità del display e si trovano a doverla regolare manualmente in caso di luce diretta del sole.</p>
      <p>A quanto pare, la modalità Sunlight <b>utilizza solamente il sensore di luce ambientale</b>, il che vuol dire che potrebbe essere disponibile su tutti gli smartphone che si aggiorneranno alla MIUI 11.</p>
      <blockquote>Xiaomi Mi 9T è disponibile all’acquisto tramite Amazon. Lo trovate a <a href="https://toms.it/ygpT1">questo link.</a></blockquote>
    </article>
  </body>
</html>