<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/eveniment/constanta-patronul-restaurantului-beirut-condamnat-la-opt-ani-de-inchisoare-dat-in-urmarire-pentru-ca-nu-s-a-predat-si-nu-a-fost-gasit-de-politisti-1922405920012019111219175618"/>
    <meta property="og:site_name" content="News.ro"/>
    <meta property="article:published_time" content="2019-11-20T12:59:01+00:00"/>
    <meta property="og:title" content="Constanţa: Patronul restaurantului Beirut, condamnat la opt ani de închisoare, dat în urmărire pentru că nu s-a predat şi nu a fost găsit de poliţişti"/>
    <meta property="og:description" content="Patronul restaurantului Beirut din Constanţa, George Karam, condamnat marţi, la opt ani de închisoare, după ce în aprilie 2014, trei tinere şi-au pierdut viaţa în localul său, a fost dat în urmărire de către poliţişti pentru că nu s-a predat şi nici nu a fost găsit oamenii legii la domiciliul său."/>
  </head>
  <body>
    <article>
      <h1>Constanţa: Patronul restaurantului Beirut, condamnat la opt ani de închisoare, dat în urmărire pentru că nu s-a predat şi nu a fost găsit de poliţişti</h1>
      <address><time datetime="2019-11-20T12:59:01+00:00">20 Nov 2019, 12:59</time> by <a rel="author">Cosmin Vaideanu</a></address>
      <p>
        <b>Patronul restaurantului Beirut din Constanţa, George Karam, condamnat marţi, la opt ani de închisoare, după ce în aprilie 2014, trei tinere şi-au pierdut viaţa în localul său, a fost dat în urmărire de către poliţişti pentru că nu s-a predat şi nici nu a fost găsit oamenii legii la domiciliul său.</b>
      </p>
      <p>Potrivit reprezentanţilor Inspectoratului de Poliţie al Judeţului Constanţa, poliţiştii au primit marţi, în jurul orei 19, mandatul de executare a pedepsei pe numele lui George Karam, iar apoi s-au prezentat la domiciul său. Oamenii legii nu l-au găsit acasă pe bărbat, l-au sunat pe telefoanele sale, iar acestea erau închise. Din acest motiv, George Karam a fost dat în urmărire de către poliţiştii constănţeni.</p>
      <p>El a fost condamnat marţi, de Curtea de Apel Constanţa, la opt ani, o lună şi zece zile de închisoare pentru comiterea mai multor infracţiuni, după ce în aprilie 2014, în localul său, trei tinere au murit în urma unui incendiu. Instanţa a mai decis ca George Karam să achite, împreună cu alţi condamnaţi din dosar, peste 850.000 de euro, reprezentând daune morale către părţile civile din dosar.</p>
      <p>În 5 aprilie 2014, un puternic incendiu a izbucnit la Restaurantul Beirut din Constanţa, iar în uma acestuia trei tinere au murit, iar alte două persoane au fost rănite, focul fiind stins de pompieri după mai bine de cinci ore.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>