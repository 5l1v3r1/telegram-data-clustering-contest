<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/11472a0937769883/deputat-plahotniuc-s-a-apropiat-de-cateva-ori-de-chisinau-a-fost-pe-la-iasi-acum-o-luna.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-20T12:39:25+00:00"/>
    <meta property="og:title" content="Deputat: „Plahotniuc s-a apropiat de câteva ori de Chișinău, a fost pe la Iași acum o lună”"/>
    <meta property="og:description" content="Fostul șef al Partidului Democrat, Vladimir Plahotniuc, a fost la Iași acum aproximativ o lună, afirmă Igor Grosu, liderul fracțiunii parlamentare PAS."/>
  </head>
  <body>
    <article>
      <h1>Deputat: „Plahotniuc s-a apropiat de câteva ori de Chișinău, a fost pe la Iași acum o lună”</h1>
      <address><time datetime="2019-11-20T12:39:25+00:00">20 Nov 2019, 12:39</time> by <a rel="author">Jurnal.md</a></address>
      <p>
        <b>Fostul șef al Partidului Democrat, Vladimir Plahotniuc, a fost la Iași acum aproximativ o lună, afirmă Igor Grosu, liderul fracțiunii parlamentare PAS.</b>
      </p>
      <p>„Eu pot să-mi permit să afirm că acum o lună-o lună și jumătate dl Plahotniuc s-a apropiat de câteva ori de Chișinău, la o distanță nu prea mare, undeva pe la Iași a fost în vizită, s-a întâlnit cu cine s-a mai întâlnit acolo, inclusiv a mai dat ochii și cu cei care încă îl deplâng. De aceea, contribuția dlui Plahotniuc la ultimele evenimente eu cred că a fost, cel puțin din partea taberei pe care d-lui o controlează încă în Partidul Democrat”, a declarat Igor Grosu, într-un interviu la Radio Europa Liberă.</p>
      <p>Totodată, liderul fracțiunii parlamentare a PAS afirmă că în Partidul Democrat sunt oameni care „vor să se lepede de moștenirea lui Plahotniuc, care înțeleg că acel model ducea numai spre un colaps pe care l-au trăit”.</p>
      <p>Întrebat despre cine este vorba și despre câte persoane ar fi vorba, Grosu a spus: „Eu n-aș vrea să spun acum. Întrebați-l pe dl Filip, totuși e bucătăria lor. Eu le-am spus și înainte de ședința la care s-a votat moțiunea, dar și în timpul ședinței. De fapt, PD-ul a avut o șansă pe care a ratat-o la moțiune, căci ei, dacă votau împotriva moțiunii, demonstrau întregii societăți, dar și partenerilor de dezvoltare că ei sunt gata, sunt altfel de partid.”</p>
      <p>Amintim că<a href="http://www.jurnal.md/ro/news/674450e5edb678f0/confirmat-plahotniuc-a-parasit-aseara-rm-cum-explica-pd-plecarea-sefului.html"> Vladimir Plahotniuc a fugit din Republica Moldova</a> în ziua în care <a href="http://www.jurnal.md/ro/news/91ae5c5045dfb810/moldova-scapa-de-plahotniuc-regimul-pd-se-retrage-sub-presiunea-fara-precedent-a-societatii-si-comunitatii-internationale.html">Partidul Democrat a pierdut guvernarea</a>. Potrivit mai multor informații, acesta <a href="http://www.jurnal.md/ro/news/8830d43a2958f824/cum-a-plecat-plahotniuc-din-rm-ministrul-de-interne-isi-comandase-un-charter-dar-probabil-de-frica-a-ales-alta-cale.html">ar fi părăsit țara prin „coridorul transnistrean”</a>. Locul aflării acestuia nu se cunoaște, dar <a href="http://jurnal.md/ro/news/dc541676fc92c86c/plahotniuc-se-afla-la-miami-un-deputat-publica-imagini-isi-odihneste-madularele-pe-plaje-luxoase-flancat-de-bodyguarzi.html">s-a vehiculat că acesta s-ar fi refugiat la Miami</a>.</p>
      <p><a href="http://jurnal.md/ro/news/0cdd847e94bd9834/ultima-ora-vladimir-plahotniuc-anuntat-in-urmarire-internationala.html">La sfârșitul lunii octombrie, fostul lider al PD a fost anunțat în urmărire intenațională</a>. Acesta este învinuit de spălare de bani în proporții deosebit de mari.</p>
    </article>
  </body>
</html>