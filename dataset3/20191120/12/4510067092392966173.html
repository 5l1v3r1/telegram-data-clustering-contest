<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-39/concert-caritabil-pentru-bebelusul-noel-diagnosticat-cu-o-boala-grava-a-muschilor-152885.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-20T12:10:00+00:00"/>
    <meta property="og:title" content="Concert caritabil pentru bebelușul Noel, diagnosticat cu o boală gravă a mușchilor (VIDEO)"/>
    <meta property="og:description" content="Orădenii sunt invitați, vineri, la un concert caritabil care se va ține Biserica romano-catolică „Sfântul Ladislau”, pentru a ajuta familia bebelușului Noel, diagnosticat cu o boală gravă, să îl salveze. La concert va cânta solistul de operă Viktor Iosif, acompaniat de Katona Ábel (orgă) și Szeghalmi Emese (voce, orgă)."/>
  </head>
  <body>
    <article>
      <h1>Concert caritabil pentru bebelușul Noel, diagnosticat cu o boală gravă a mușchilor (VIDEO)</h1>
      <address><time datetime="2019-11-20T12:10:00+00:00">20 Nov 2019, 12:10</time> by <a rel="author" href="https://www.ebihoreanul.ro/contact/M%C4%83d%C4%83lina%20Sim#redactia_form" target="_blank">Mădălina Sim</a></address>
      <figure>
        <img src="https://www.ebihoreanul.ro/modules/news/files/bebelusul-noel-fb-181119.jpg"/>
        <figcaption>(sursa foto: Facebook - Kicsi Noel - SMA 1)</figcaption>
      </figure>
      <p>Orădenii sunt invitați, vineri, la un concert caritabil care se va ține la Biserica romano-catolică „Sfântul Ladislau”, pentru a ajuta familia bebelușului Noel, diagnosticat cu o boală gravă, să îl salveze.</p>
      <p>La concert, care va începe la ora 19, va cânta contratenorul Viktor Iosif, acompaniat de Katona Ábel (orgă) și Szeghalmi Emese (voce, orgă). Banii care se vor strânge în timpul concertului vor fi transferați în contul părinților.</p>
      <p>Noel Olyus este un băiețel de numai trei luni, care în 22 octombrie a fost diagnosticat de amitrofie spinală tip 1, o boală genetică rară și progresivă ce duce în scurt timp la deces.</p>
      <p>Pentru a fi slavat, Noel are nevoie de o terapie foarte scumpă, Zolgensma, care costă circa 2 milioane de euro, bani pe care părinții lui Noel nu îi au. De asemenea, pentru tratatament micuțul mai are nevoie și de injecții speciale.</p>
      <p>Până acum, cazul bebeluşului, pe care <b>BIHOREANUL </b>l-a <a href="https://www.ebihoreanul.ro/stiri/ultima-or-31-48/o-familie-din-oradea-cere-ajutor-bebelusul-noel-are-o-boala-grava-a-muschilor-si-orice-suma-conteaza-152604.html">prezentat </a>la începutul lunii, a impresionat mulți oameni de bine, care vor să ajute. Pe Facebook a fost înfiinţat chiar şi un grup, <a href="https://www.facebook.com/groups/749355595491433/">Licitatii pentru Micutul Noel -SMA1</a>, unde fiecare scoate la licitaţie diverse obiecte, suma astfel obţinută fiind donată în conturile lui Noel.</p>
      <p>Haine pentru toate vârstele, inclusiv rochii de seară şi de mireasă, piese de mobilier, accesorii, ba chiar şi produse de înfrumuseţare, şedinţe de manichiură, extensii de gene ori pachete de remodelare corporală sunt doar câteva dintre produsele scoase la licitaţie pentru Noel.</p>
      <p>Cei care vor să ajute familia o pot face donând orice sumă de bani în conturile deschise la Banca Transilvania pe numele <b>Olyus Noel Robert</b>: EUR: RO74BTRLEURCRT0527455101, HUF: RO87BTRLHUFCRT0527455101, RON: RO27BTRLRONCRT0527455101, COD SWIFT: BTRLRO22, PayPal: paypal.me/kicsinoelsma1.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FNoel.SMA1%2Fvideos%2F406523940027834%2F&amp;show_text=0&amp;width=267" width="267" height="477" data-service="Facebook" scrolling="no"/>
      </figure>
    </article>
  </body>
</html>