<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/istra/piranska-komisija-izklopila-kar-136-abonmajev"/>
    <meta property="og:site_name" content="Primorske novice"/>
    <meta property="article:published_time" content="2019-11-20T12:08:19+00:00"/>
    <meta property="og:title" content="Piranska komisija izklopila kar 136 abonmajev"/>
    <meta property="og:description" content="Komisija za parkirne abonmaje je preverila lastništvo abonmajev v središču Pirana in imetnikom izklopila kar 136 abonmajev. Sedaj se komisija seli na Fornače, kjer bo prav tako preverila vsako dovolilnico posebej. Konec novembra naj bi objavila poročilo, ob njem pa še predloge, kako bi olajšali parkirno stisko domačinom."/>
  </head>
  <body>
    <article>
      <h1>Piranska komisija izklopila kar 136 abonmajev</h1>
      <address><time datetime="2019-11-20T12:08:19+00:00">20 Nov 2019, 12:08</time> by <a rel="author">Alenka Penjak</a></address>
      <p>
        <b>Komisija za parkirne abonmaje je preverila lastništvo abonmajev v središču Pirana in imetnikom izklopila kar 136 abonmajev. Sedaj se komisija seli na Fornače, kjer bo prav tako preverila vsako dovolilnico posebej. Konec novembra naj bi objavila poročilo, ob njem pa še predloge, kako bi olajšali parkirno stisko domačinom.</b>
      </p>
      <figure>
        <img src="https://static.primorske.si/foto/highres/istra/720481_dscn0921.jpg"/>
        <figcaption>Komisija za parkirne abonmaje bo preverila tudi lastnike dovolilnic, ki parkirajo na Fornačah.  Foto: Alenka Penjak</figcaption>
      </figure>
      <p><b>PIRAN</b> &gt; V starem jedru Pirana, v modri coni, je urejenih 513 parkirnih mest, do včerajšnjega dne pa je Okolje Piran s soglasjem piranske občine izdalo 1081 modrih abonmajev. Po reviziji, ki jo je naredila komisija za parkirne abonmaje, so 5. novembra izklopili 173 modrih abonmajev, saj so ugotovili, da na dan izklopa niso imeli prijavljenega stalnega prebivališča.</p>
      <p>Medtem so vklopili 37 modrih abonmajev, saj so si Pirančani ponovno uredili pogoje za pridobitev abonmaja - znova so prijavili stalno prebivališče ali uredili prepis osebnega vozila na družinskega člana, ki ima stalno prebivališče v mestu. Vsem, ki so stalno bivališče odjavili, niso pa vrnili abonmajev, bodo parkirni abonma 1. decembra ukinili.</p>
      <blockquote>1081 <br/>modrih abonmajev je izdala piranska občina<br/><b>136 <br/></b>abonmajev so izklopili</blockquote>
      <p>Konec novembra naj bi komisija izdelala poročilo o svojih ugotovitvah in k njemu pripisala predloge, ki bi izboljšali parkirno stisko stalnim prebivalcem mesta.</p>
      <p>V komisiji sodelujejo predstavniki občine, podjetja Okolje in dva člana krajevne skupnosti. Vsi soglasno poudarjajo, da bo za dejansko ureditev parkirnih abonmajev potrebna sprememba občinskega odloka, ki je po njihovem mnenju neživljenjski.</p>
      <p>Obeta se še sprememba 17 let starega občinskega odloka o cestno-prometni ureditvi v piranski občini. Preden ga bo občinska uprava dopolnila in bo to potrdil občinski svet, naj bi spremembe predstavili Pirančanom ter upoštevali tudi njihove predloge in pripombe.</p>
      <p>V odloku o cestnoprometni ureditvi v občini Piran piše, da imajo pravico do modrega abonmaja občani s stalnim prebivališčem na območju modre cone. Abonma smejo na območju ožjega mesta Piran uporabljati le imetniki, in sicer za tisto vozilo, za katero je izdana dovolilnica.</p>
    </article>
  </body>
</html>