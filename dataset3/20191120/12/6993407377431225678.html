<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-malta-vbyvstvo-zhurnalistky-pidozriuvanyi/30282629.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-20T12:28:57+00:00"/>
    <meta property="og:title" content="На Мальті у справі про вбивство журналістки затримали бізнесмена"/>
    <meta property="og:description" content="На Мальті у справі про вбивство журналістки Дафне Каруани Ґаліції заарештований бізнесмен, повідомляють західні агентства новин і мальтійські ЗМІ. За повідомленнями, Йорген Фенек був заарештований н"/>
  </head>
  <body>
    <article>
      <h1>На Мальті у справі про вбивство журналістки затримали бізнесмена</h1>
      <address>
        <time datetime="2019-11-20T12:28:57+00:00">20 Nov 2019, 12:28</time>
      </address>
      <p>На Мальті у справі про вбивство журналістки Дафне Каруани Ґаліції заарештований бізнесмен, повідомляють західні агентства новин і мальтійські ЗМІ.</p>
      <p>За повідомленнями, Йорген Фенек був заарештований на борту його яхти при спробі залишити острів.</p>
      <p>Прем’єр-міністр Мальти Джозеф Мускат підтвердив арешт Фенека, але відмовився повідомити, на якій підставі його затримали.</p>
      <p>Напередодні Мускат заявив, що готовий помилувати ймовірного посередника у справі про вбивство, якщо він назве замовника злочину.</p>
      <p>Журналістка-розслідувачка Дафне Каруана Ґаліція, що критикувала владну еліту Мальти, <a href="https://www.radiosvoboda.org/a/news/28798449.html">була вбита</a> 16 жовтня 2017 року. Невідомі підклали вибухівку в її машину, припарковану біля будинку, де 53-річна жінка жила з чоловіком і трьома синами.</p>
      <p>Вбивство викликало протести в країні і <a href="https://www.radiosvoboda.org/a/news/28808894.html">критику мальтійської влади </a>з боку міжнародної журналістської спільноти.</p>
    </article>
  </body>
</html>