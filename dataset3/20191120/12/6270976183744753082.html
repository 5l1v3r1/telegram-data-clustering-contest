<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/20/lubinets-nazvav-try-golovni-problemy-pereselentsiv-yaki-budut-vyrishuvaty-najblyzhchym-chasom/"/>
    <meta property="og:site_name" content="Рубрика"/>
    <meta property="article:published_time" content="2019-11-20T12:36:09+00:00"/>
    <meta property="og:title" content="Лубінець назвав три головні проблеми переселенців, які будуть вирішувати найближчим часом"/>
    <meta property="og:description" content="Трьома пріоритетними проблемами ВПО, які потрібно вирішувати вже найближчим часом, є реалізація майнових прав на тимчасово окупованих територіях, відновлення виборчого права внутрішньо переміщених осіб та врегулювання питання користування землею, яка знаходиться в зоні ООС. Про це повідомив голова парламентського Комітету з питань прав людини Дмитро Лубінець під час міжнародної конференції Ради Європи «Судовий захист внутрішньо […]"/>
  </head>
  <body>
    <article>
      <h1>Лубінець назвав три головні проблеми переселенців, які будуть вирішувати найближчим часом</h1>
      <address><time datetime="2019-11-20T12:36:09+00:00">20 Nov 2019, 12:36</time> by <a rel="author" href="https://rubryka.com/author/rubryka_admin/" target="_blank">Богдан Петришин</a></address>
      <figure>
        <img src="https://rubryka.com/wp-content/uploads/2019/09/15-860x580-c-1.jpg"/>
      </figure>
      <p>
        <b>
          <b>Трьома пріоритетними проблемами ВПО, які потрібно вирішувати вже найближчим часом, є реалізація майнових прав на тимчасово окупованих територіях, відновлення виборчого права внутрішньо переміщених осіб та врегулювання питання користування землею, яка знаходиться в зоні ООС.</b>
        </b>
      </p>
      <p>Про це повідомив голова парламентського Комітету з питань прав людини Дмитро Лубінець під час міжнародної конференції Ради Європи «Судовий захист внутрішньо переміщених осіб в Україні: назустріч ефективним рішенням».</p>
      <p>«Анексія Криму та агресія на Донбасі створили для України нові умови та спровокували появу великої кількості внутрішньо переміщених осіб. Сьогодні більшість з них дискриміновано порівняно з іншими громадянами й ми мусимо усунути усі дискримінаційні фактори», – заявив народний депутат.</p>
      <p>Зокрема, він наголосив, що кричущою є <b>проблема визнання документів виданих на тимчасово окупованих територіях.</b></p>
      <p>«Нагадаю, що Закон «Про особливості державної політики із забезпечення державного суверенітету України на тимчасово окупованих територіях у Донецькій та Луганській областях» робить виняток для документів що підтверджують факт народження або смерті особи. В 2016-209 роках відділи державної реєстрації актів цивільного стану на підставі судових рішень зареєстрували 27,4 тис. фактів народжень та 52,7 тис. фактів смерті на непідконтрольних частинах Донецької та Луганської областей. Проте, досі проблемними залишаються питання оформлення спадку та реалізації майна на тимчасово окупованих територіях, оскільки відповідні нотаріальні дії на непідконтрольній території не визнаються. Це ставить ВПО в особливе дискриміноване становище та робить їх більш соціально вразливими», – переконаний  Лубінець.</p>
      <p>Також він заявив, що потрібно розв’язати <b>правову колізію, коли тисячі внутрішньо переміщених осіб позбавлені виборчого права в своїх нових громадах.</b></p>
      <p>«Закон «Про забезпечення прав і свобод внутрішньо переміщених осіб» гарантує виборче право для ВПО, але Закон «Про місцеві вибори» не передбачає участі цих громадян у виборах місцевої влади на території громади. Тобто всупереч міжнародному законодавству та Конституції України внутрішньо переміщені особи позбавлені базового права сучасної демократичної держави – обирати й бути обраним», – відзначив нардеп.</p>
      <p>Голова Комітету з питань прав людини також акцентував увагу на <b>вирішенні земельного питання.</b></p>
      <p>«Мова йде про те, що сьогодні ВПО не можуть розпоряджатись землею, яка знаходиться в зоні ООС та яка тимчасово вилучена у зв’язку з бойовими діями. Через війну частина її вже непридатна для використання, а частина просто небезпечна для життя, оскільки там влаштовані мінні поля. Це питання потребує негайного врегулювання, особливо в світлі запланованої виконавчою владою земельної реформи», – заявив Лубінець.</p>
    </article>
  </body>
</html>