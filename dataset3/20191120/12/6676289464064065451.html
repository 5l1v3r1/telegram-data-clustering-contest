<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/eveniment/copii-mama-timisoara-cauza-mortii-326443.html"/>
    <meta property="og:site_name" content="Observator"/>
    <meta property="article:published_time" content="2019-11-20T12:20:00+00:00"/>
    <meta property="og:title" content="Primele rezultate ale medicilor legişti în cazul celor trei morţi de la Timișoara, după o dezinsecție"/>
    <meta property="og:description" content="Primele rezultate ale medicilor legişti în cazul celor trei persoane care au murit după ce în blocul din Timişoara, unde locuiau, s-a făcut deratizare, nu sunt concludente, astfel că decesele sunt &quot;din cauze neprecizate&quot;, şi vor fi..."/>
  </head>
  <body>
    <article>
      <h1>Primele rezultate ale medicilor legişti în cazul celor trei morţi de la Timișoara, după o dezinsecție</h1>
      <address><time datetime="2019-11-20T12:20:00+00:00">20 Nov 2019, 12:20</time> by <a rel="author">Veronica Micu</a></address>
      <p>
        <b>
          <b>Primele rezultate ale medicilor legişti în cazul celor trei persoane care au murit după ce în blocul din Timişoara, unde locuiau, s-a făcut deratizare, nu sunt concludente, astfel că decesele sunt "din cauze neprecizate", şi vor fi făcute examene toxicologice.</b>
        </b>
      </p>
      <p>Medicii legişti au finalizat analizele preliminare în urma autopsiilor celor <a href="https://observator.tv/eveniment/copii-mama-morti-bloc-dezisectie-timisoara-326064.html">doi copii şi femeii careu au murit</a>, la Timişoara, după dezinsecţia şi deratizarea dintr-un bloc, însă rezultatele nu sunt concludente.</p>
      <p>Ei spun că se va face un examen toxicologic, care este unul de durată.</p>
      <p>În prima etapă a analizelor uzuale, făcute la IML, nu au fost depistate urme ale substanţei. Aceasta pentru că ceea ce au inhalat copiii şi femeia, PH3, un gaz eliminat de fosfină, daca e în cantitate mică, nu rămâne în corp.</p>
      <p>Medicii legişti însă au luat probe pentru examenul histopatologic, ţesuturi, sânge şi organe. Acestea vor fi supuse analizelor toxicologice, care durează aproximativ o lună şi care vor putea releva prezenţa unor elemente care să arate că cei trei au murit din cauza intoxicării, mai ales că substanţa folosită la dezinsecţie şi deratizare este mortală chiar şi in cantitate foarte mică.</p>
      <p>Reamintim că un bebeluş de nouă zile, un copil de trei ani şi mama acestuia, în vârstă de 28 de ani, au murit după ce în blocul în care locuiau, de pe strada Mioriţei nr. 8 din Timişoara, s-a făcut dezinsecţie şi deratizare.</p>
      <p>Până în prezent, un număr de 83 de persoane, din care 56 de adulţi şi 27 de copii s-au prezentat pentru investigaţii la trei spitale din oraş, şi anume Spitalul Clinic Judeţean de Urgenţă “Pius Brînzeu” Timişoara, Spitalul Clinic Municipal de Urgenţă Timişoara  şi Spitalul Clinic de Urgenţă pentru copii “ Louis Ţurcanu” Timişoara.</p>
      <p>În prezent mai sunt internate 33 de persoane.</p>
    </article>
  </body>
</html>