<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_mayemo-dokazovu-bazu-schob-sud-oon-viznav-finansuvannya-terorizmu-rosiyeyu-zerkal/939033"/>
    <meta property="og:site_name" content="Gazeta.ua"/>
    <meta property="article:published_time" content="2019-11-20T12:32:00+00:00"/>
    <meta property="og:title" content="Маємо доказову базу, щоб суд ООН визнав фінансування тероризму Росією - Зеркаль"/>
    <meta property="og:description" content="Якщо Росія програє в суді ООН, то її на міжнародному рівні визнають країною, яка фінансувала тероризм. Це погіршить бізнес-відносини з США і надасть Україні можливість порушувати питання про компенсацію збитків. Таку думку висловила заступниця міністра закордонних справ Олена Зеркаль, пише ..."/>
  </head>
  <body>
    <article>
      <h1>Маємо доказову базу, щоб суд ООН визнав фінансування тероризму Росією - Зеркаль</h1>
      <address><time datetime="2019-11-20T12:32:00+00:00">20 Nov 2019, 12:32</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939033_w_300.jpg?v=0"/>
        <figcaption>Якщо Росія програє суд, понесе міжнародну правову відповідальність Фото: Центр журналистских расследований</figcaption>
      </figure>
      <p>Якщо Росія програє в суді ООН, то її на міжнародному рівні визнають країною, яка фінансувала тероризм. Це погіршить бізнес-відносини з США і надасть Україні можливість порушувати питання про компенсацію збитків.</p>
      <p>Таку думку висловила заступниця міністра закордонних справ Олена Зеркаль, пише <a href="https://censor.net.ua/ua/news/3160666/yakscho_sud_oon_vyznaye_rf_krayinoyu_scho_finansuye_teroryzm_tse_vplyne_na_yiyi_vidnosyny_zi_ssha_i">Цензор.НЕТ.</a></p>
      <p>Якщо Росія програє суд, понесе міжнародну правову відповідальність. Це може позначитися на її відносинах зі США.</p>
      <p>"Росію визнають винною у фінансуванні тероризму. Росія себе позиціонує як головний борець з тероризмом. І США мають з нею співпрацювати чому? Тому що вони основний гравець на полі боротьби з тероризмом. А як можна співпрацювати з країною, яка фінансує тероризм? І в Конгресі є декілька проєктів, наприклад, щодо визнання Росії країною, що фінансує тероризм і заборони ведення з нею взагалі будь-яких бізнес-відносини", - сказала Зеркаль.</p>
      <p>Простіше кажучи, це може призвести до припинення торгівлі між США і Росією. Після рішення суду Україна зможе говорити і про стягнення компенсацій.</p>
      <p>"Звичайно, що ми не знаємо, де буде Росія у 2022 році, а де будемо ми, і що буде у світі. Але після рішення суду того ми ще можемо (я думаю, що і маємо) поставити запитання щодо компенсації за збитки у зв'язку з фінансуванням Росією тероризму на території України. Це питання ставиться після того, як встановлюються факти і визнаються дії порушення", - зазначила Зеркаль.</p>
      <p>Компенсації стосуватимуться не тільки фінансування тероризму, а й расової дискримінації в Криму.</p>
      <p>"Я більш ніж впевнена, що всі факти, які ми вкладали у меморандумі щодо расової дискримінації в Криму, також знайдуть своє підтвердження і будуть прийняті судом як порушення", - підтвердила Зеркаль.</p>
      <p>Зеркаль пояснила, що після оголошеного у листопаді 2019 року рішення суду росіяни мають багато чого розповісти у своєму меморандумі: як вони попереджали і не допускали фінансування терористів на території України, як вони вели слідство, як вони переслідували тих, хто фінансував тероризм в Україні, як вони не допускали збирання фондів, як вони з нами співпрацювали в рамках міжнародної допомоги.</p>
      <p>"Звичайно, що вони будуть говорити, що це взагалі не акти тероризму, що це у нас громадянська війна. Але все рівно їм треба буде наводити факти. Наприклад, щодо 53-ї бригади, яка завезла "БУК". Як вони розслідували це завезення "БУКу" в Україну, що вони зробили. Більше того, вони мають нам надати інформацію в своєму меморандумі, як вони розслідували заклики до фінансування, які були зроблені Зюгановим, Жириновським. Як вони розслідували і притягали до відповідальності їх. Як вони розслідували роль Шойгу в постачанні зброї в Україну", – наголосила заступниця міністра.</p>
      <p>Вона підкреслила, що всі факти, які наведені не тільки в українському меморандумі, а й в доказовій базі, яка була разом із меморандумом подана до суду, – всі свідчать про те, що фонди збиралися, зброя постачалася, що 53-та бригада в'їхала на територію України.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/politics/_zerkal-rozpovila-pro-rol-pristajka-ta-ermaka-u-zovnishnij-politici/939030"/>
      </related>
      <p>"Є відповідне повідомлення Bellingcat, яке підтверджує все з усіма фактами. Є матеріали слідчої групи, яка розслідує збиття Боїнгу. Все це їм доведеться не просто коментувати, а наводити докази. Які виходять поза межі тільки скріншотів з їх пропагандистської машини", – підсумувала дипломатка.</p>
      <blockquote>Міжнародний суд ООН 8 листопада оголосив, що має юрисдикцію розглядати спір України проти Росії щодо застосування і тлумачення Міжнародної конвенції про боротьбу з фінансуванням тероризму та про ліквідацію всіх форм расової дискримінації.</blockquote>
    </article>
  </body>
</html>