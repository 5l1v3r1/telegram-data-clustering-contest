<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/cini-na-benzin-v-irani-prizveli-do-tragediji-novini-svitu-50054596.html"/>
    <meta property="og:site_name" content="НВ"/>
    <meta property="article:published_time" content="2019-11-20T12:47:00+00:00"/>
    <meta property="og:title" content="До 200 загиблих. Іран охопили бензинові протести, влада відключила інтернет по всій країні"/>
    <meta property="og:description" content="За час бензинових протестів в містах Ірану, за різними даними, загинуло від кількох десятків до 200 людей, близько 3 тисяч людей отримали поранення."/>
  </head>
  <body>
    <article>
      <h1>До 200 загиблих. Іран охопили бензинові протести, влада відключила інтернет по всій країні</h1>
      <h2>За час бензинових протестів в містах Ірану, за різними даними, загинуло від кількох десятків до 200 людей, близько 3 тисяч людей отримали поранення.</h2>
      <address>
        <time datetime="2019-11-20T12:47:00+00:00">20 Nov 2019, 12:47</time>
      </address>
      <p>Через майже повне <a href="https://nv.ua/ukr/world/countries/protesti-v-irani-vlada-iranu-blokuye-internet-cherez-protesti-novini-svitu-50054006.html">відключення інтернету у країні</a>, яке триває вже четверту добу, точної інформації про те, що саме там відбувається, немає, зазначає <a href="https://www.bbc.com/news/world-middle-east-50474405">BBC</a>.</p>
      <h3>Чому почалися протести</h3>
      <p>Протести почалися 15 листопада, після того, як влада оголосила, що ціни на бензин будуть підвищені на 50% - до 15 тисяч ріалів ($0,12) за літр. Крім того, були введені квоти на купівлю бензину - 60 літрів на місяць. У разі перевищення квот, ціна зростає до 30 тисяч ріалів ($0,24) за літр.</p>
      <p>Хоча Іран володіє одним з найбільших запасів нафти у світі, він не налагодив у достатніх масштабах її переробку, що змушує країну імпортувати бензин.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/708/big/a6cc920213999d2260c2e78b333b6724.png?stamp=20191120135738&amp;q=85&amp;output=jpg&amp;bg=white"/>
        <figcaption>Люди, які вийшли на вулицю в Тегерані на знак протесту проти підвищення цін на бензин, 16 листопада / Фото: Nazanin Tabatabaee / WANA (West Asia News Agency) via REUTERS</figcaption>
      </figure>
      <p>Президент Хасан Роухані заявив, що додаткові кошти від підвищення цін на бензин будуть розподілені серед найбідніших громадян Ірану. Іранський урядовий сайт <a href="http://217.218.67.231/Detail/2019/11/15/611285/gasoline-rationing-Iran-">Press TV</a> із посиланням на голову іранської Організації управління і планування Мохаммада Бакера Нобахта повідомив, що це 18 мільйонів сімей або 60 млн людей.</p>
      <p>Проте підвищення цін на бензин на тлі погіршення економічної ситуації, викликаного відновленням санкцій США у 2018 році, спровокувало протести в десятках міст.</p>
      <h3>Масштаби протестів</h3>
      <p>За даними напівофіційного іранського новинного агентства Fars, до 17-листопада протести в Ірані охопили близько 100 міст. Воно пише, що щонайменше 100 банків і 57 магазинів підпалили, і <a href="https://nv.ua/ukr/world/countries/v-irani-na-protestah-zaareshtuvali-tisyachu-lyudey-zmi-50054024.html">близько 1000 людей були затримані</a>.</p>
      <p>За даними Amnesty International, іранські сили безпеки вбили <a href="https://nv.ua/ukr/world/countries/benzinovi-protesti-v-irani-ponad-100-zagiblih-50054488.html">щонайменше 106 демонстрантів у 21 місті</a>. Правозахисна організація стверджує, що снайпери стріляють по протестувальникам з дахів будинків і принаймні в одному випадку з вертольота.</p>
      <p>
        <i>Відео стрілянини по демонстрантах у місті Керманшах</i>
      </p>
      <p>Водночас, BBC повідомляє, що, за неофіційними даними з різних джерел, за останні п'ять днів було вбито близько 200 людей і поранено 3 тисячі людей.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/709/big/d20b5b51ee4983b481d591012ddf0fe0.png?stamp=20191120135909&amp;q=85&amp;output=jpg&amp;bg=white"/>
        <figcaption>Перекрита протестувальниками вулиця в Тегерані, 16 листопада / Фото: Nazanin Tabatabaee / WANA (West Asia News Agency) via REUTERS</figcaption>
      </figure>
      <p>Повідомляється також, що родичі загиблих кажуть, що влада відмовляється видати їхні тіла, щоб їх можна було поховати, площі і вулиці посилено охороняють, а судова влада країни попередила, що відправка відео за кордон є кримінальним злочином.</p>
      <p>Іранські державні ЗМІ пишуть лише про кількох загиблих протестувальників, а також про загибель щонайменше чотирьох <a href="https://nv.ua/ukr/world/countries/protesti-v-irani-zaginuv-policeyskiy-novini-svitu-50054037.html">поліцейських</a>.</p>
      <h3>Відключили інтернет</h3>
      <p>Влада Ірану називає протести «заворушеннями» і звинувачує протестувальників у насильницьких діях. Щоб перешкодити їм організуватися, у країні повністю відключили інтернет - він не працює вже четвертий день.</p>
      <p>Іранський міністр зв'язку Мохаммад Джавад Азарі Джаромі в коментарі <a href="https://www.presstv.com/Detail/2019/11/18/611536/Iran-internet-blackout-US-diplomat-hypocrisy">Press TV</a> 18 листопада заявляв, що надання інтернет послуг «скоро» буде відновлено.</p>
      <p>Проте 19 листопада неурядова організація Netblocks повідомляла <a href="https://edition.cnn.com/2019/11/19/middleeast/iran-internet-shutdown-intl/index.html">CNN</a>, що кількість підключень в Ірані перебуває на рівні 4% від норми.</p>
      <p>За даними експертів, це наймасштабніше відключення інтернету, яке коли-небудь відбувалося в Ірані. Раніше влада країни вже придушувала протести таким способом.</p>
      <p>«Коли у грудні 2017 року і в січні 2018 року в Ірані проходили масові акції протесту, як тільки вони закрили Telegram, протести в основному припинилися, тому що люди не були пов'язані одне з одним і не могли спілкуватися», - говорить Амір Рашиді, дослідник безпеки в інтернеті і цифрових прав в іранському Центрі з прав людини.</p>
    </article>
  </body>
</html>