<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640928/%D8%AD%D8%B3%D8%A7%D8%A8-%D9%85%D8%B9%D8%AA%D8%B1%D8%B6%D8%A7%D9%86-%D8%A7%D8%B2-%D8%A7%D8%B4%D8%B1%D8%A7%D8%B1-%D8%AC%D8%AF%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T12:02:00+00:00"/>
    <meta property="og:title" content="حساب معترضان از اشرار جداست"/>
    <meta property="og:description" content="دبیر شورای نگهبان گفت: همه آن‌هایی که اعتراض کردند و به خیابان‌ها آمدند از اشرار نبودند و دغدغه‌های مردم باید درک شود."/>
  </head>
  <body>
    <article>
      <h1>
        <a href="https://www.bultannews.com/fa/news/640928/%D8%AD%D8%B3%D8%A7%D8%A8-%D9%85%D8%B9%D8%AA%D8%B1%D8%B6%D8%A7%D9%86-%D8%A7%D8%B2-%D8%A7%D8%B4%D8%B1%D8%A7%D8%B1-%D8%AC%D8%AF%D8%A7%D8%B3%D8%AA">حساب معترضان از اشرار جداست</a>
      </h1>
      <h2>دبیر شورای نگهبان گفت: همه آن‌هایی که اعتراض کردند و به خیابان‌ها آمدند از اشرار نبودند و دغدغه‌های مردم باید درک شود.</h2>
      <address><time datetime="2019-11-20T12:02:00+00:00">20 Nov 2019, 12:02</time> by <a rel="author">بولتن نیوز | bultannews.com</a></address>
      <p><b>گروه سیاسی:</b>  آیت‌الله احمد جنتی دبیر شورای نگهبان صبح امروز چهارشنبه (29 آبان) در جلسه این شورا به حوادث اخیر در کشور اشاره کرد و گفت: جلب نظر مردم و اقناع آن‌ها و حمایت نخبگان، مقدمه اجرای طرح افزایش قیمت بنزین بود که مغفول واقع شد.</p>
      <p>به گزارش <a href="https://www.bultannews.com/">بولتن نیوز</a> به نقل از تسنیم، وی افزود: مسئولان می‌بایست برای چنین جراحی مهمی از مدت‌ها پیش اذهان و افکار عمومی را آماده می‌کرند و از فواید چنین طرحی همچون واریز بسته حمایتی که برای خود مردم مفید بود، سخن می‌گفتند و درمقابل به مضرات ارزانی بنزین همچون قاچاق گسترده سوخت اشاره می‌کردند که متأسفانه این اقدام به خوبی صورت نگرفت.</p>
      <p>دبیر شورای نگهبان با اشاره به نگرانی مردم از اجرای این طرح، حساب معترضان را از اشرار جدا دانست و افزود: همه آن‌هایی که اعتراض کردند و به خیابان‌ها آمدند از اشرار نبودند و دغدغه‌های مردم باید درک شود؛ اکنون هم گرانی وجود دارد و اگر بخواهد این طرح، فشار جدیدی به اقشار ضعیف وارد کند، صحیح نیست.</p>
      <p>وی در ادامه به تخریب اموال عمومی اشاره و تأکید کرد: ناامنی و آشوب خواست مردم نیست؛ غارت اموال و آتش زدن خانه‌ها و مغازه‌ها کار مردم نیست؛ حمله با اسلحه و چاقو به مردم و مأموران انتظامی کار مردم نیست؛ مختل کردن رفت‌وآمد و ایجاد راهبندان کار مردم نیست؛ نیروی انتظامی از امنیت و آرامش مردم در برابر اشرار دفاع کند.</p>
      <p>آیت‌الله جنتی تصریح کرد: حمایت مقامات آمریکایی، خاندان منحوس پهلوی و منافقین جنایتکار از آشوبها و شدت و گستره خشونت و تخریب انجام شده توسط اشرار، نشان می‌دهد که دشمن از قبل، طراحی چنین اقدامی را کرده بود، اما مترصد بستری بودند که بر روی آن، خباثت‌های خود را اجرایی کنند و از فرصت پیش آمده - اعتراض به گرانی بنزین- استفاده کرد، البته با هوشیاری مردم صف معترضین از آشوب‌گران طی چند روز جدا شد و دشمن ناکام ماند.</p>
      <p>وی به راهپیمایی خودجوش روز‌های اخیر در نقاط مختلف کشور همچون تبریز، زنجان و شهرکرد و اعلام برائت مردم از آشوب‌ها اشاره کرد و گفت: این راهپیمایی‌ها نشان داد مردم انقلاب و نظام اسلامی و رهبری را دوست دارند و نمی‌خواهند دشمن از اعتراضات و مطالبات آن‌ها سوء استفاده کند.</p>
    </article>
  </body>
</html>