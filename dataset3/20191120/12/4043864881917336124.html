<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/20/7232530/"/>
    <meta property="og:site_name" content="Українська правда"/>
    <meta property="article:published_time" content="2019-11-20T12:55:03+00:00"/>
    <meta property="og:title" content="13 справ: В ДБР відзвітували про розслідування щодо Порошенка"/>
    <meta property="og:description" content="В ДБР опублікували перелік проваджень, фігурантом яких є п’ятий президент України Петро Порошенко, та розказали яка робота ведеться в рамках їх досудового розслідування."/>
  </head>
  <body>
    <article>
      <h1>13 справ: В ДБР відзвітували про розслідування щодо Порошенка</h1>
      <address>
        <time datetime="2019-11-20T12:55:03+00:00">20 Nov 2019, 12:55</time>
      </address>
      <p>В ДБР опублікували перелік проваджень, фігурантом яких є п’ятий президент України Петро Порошенко, та розказали яка робота ведеться в рамках їх досудового розслідування.</p>
      <p><b>Джерело: </b><a href="https://dbr.gov.ua/news/dbr-dopitano-562-svidki-u-13-kriminalnikh-provadzhen-uchasnikom-yakikh-e-petro-poroshenko">пресслужба</a> ДБР</p>
      <p><b>Деталі:</b> Державне бюро розслідувань здійснює досудове розслідування у 13 кримінальних провадженнях, учасником яких є Петро Порошенко.</p>
      <p>
        <b>Перелік кримінальних проваджень:</b>
      </p>
      <ol>
        <li>Перехід українських кораблів через Керченську протоку, що спричинило ескалацію конфлікту з Російською Федерацією, введення військового стану на території України з метою можливої узурпації влади.</li>
        <li>Захоплення державної влади та підроблення при цьому офіційних документів при внесенні подання на призначення Прем'єр-Міністра України за відсутності коаліції у Верховній Раді України.</li>
        <li>Ймовірна втрата матеріальних носіїв секретної інформації, що містять державну таємницю (ситуативна кімната).</li>
        <li>Незаконне переправлення через державний кордон України з використанням завідомо підроблених документів (Мальдіви)</li>
        <li>Незаконне затримання Міхеїла Саакашвілі та незаконне переміщення його за межі території України до Республіки Польща (19 листопада Верховний Суд <a href="https://www.pravda.com.ua/news/2019/11/20/7232488/">визнав його законним</a>. - ред.).</li>
        <li>Організація та незаконне переправлення Миколи Чауса через державний кордон України до Республіки Молдова.</li>
        <li>Скасування рішення голови Первомайської районної державної адміністрації Миколаївської області щодо зарахування земельної ділянки в межах території Ленінської сільської ради до земель запасу державної власності.</li>
        <li>Ухилення від сплати податків та подальша легалізація (відмивання) доходів, одержаних злочинним шляхом, під час продажу ПрАТ "Завод "Кузня на Рибальському".</li>
        <li>Ухилення від сплати податків та подальша легалізація (відмивання) доходів, одержаних злочинним шляхом, під час правочину з купівлі-продажу ТОВ "Телеканал "Прямий".</li>
        <li>Протиправне заволодіння майном бази відпочинку "Івашка" Українського товариства сліпих службовими особами ТОВ "Союз-Інвест".</li>
        <li>Неправомірний вплив на проведення конкурсу з добору кандидатів для призначення членів Вищої ради правосуддя в період березня-травня 2019 року: проведення конкурсу в короткі терміни та постановлення можливо незаконних рішень щодо зміни порядку проведення конкурсу.</li>
        <li>Зловживання службовим становищем та втручання в діяльність суддів судів України шляхом несвоєчасного призначення їх на посаду, що спричинило тяжкі наслідки у вигляді безпідставної виплати коштів з Державного бюджету України на виплату їм заробітної плати.</li>
        <li>Втручання у діяльність суддів Окружного адміністративного суду м. Києва зі сторони Президента України, членів РНБО щодо рішення про скасування націоналізації "Приват Банку".</li>
      </ol>
      <p>В ДБР повідомили, що під час досудового розслідування допитано <b>562 свідки, скеровано 431 запит, отримано 205 тимчасових доступів до речей і документів.</b></p>
      <p>Призначено <b>35 експертиз,</b> зокрема 27 експертиз у кримінальному провадженні за фактом перетину українських кораблів Керченської протоки.</p>
      <p>Накладено арешти на акції та майновий комплекс ПрАТ "Кузня на Рибальському", а також на рахунки Володимира Макєєнка <b>у сумі 31 млн. євро.</b></p>
      <p>Скеровано <b>20 запитів про міжнародну допомогу</b>, із них 14 – в рамках кримінального провадження щодо незаконного переправлення через державний кордон України з використанням завідомо підроблених документів. Запити про правову допомогу до Російської Федерації не скеровувалися у жодному провадженні.</p>
      <p>При цьому ДБР повідомило, що Порошенко 3 рази з’явився на допити, 20 разів – не з’явився. У бюро заявили, що під час допитів Порошенко "не сприяв слідчим у встановлені істини у справі". Наприклад, на запитання слідчого щодо обставин укладення правочину з купівлі-продажу акцій заводу "Кузня на Рибальському" на суму близько 300 млн доларів США, п'ятий Президент України повідомив що йому про це нічого не відомо.</p>
      <p>Там додали, що Порошенко також не з’явився на допит за допомогою поліграфа у провадженні щодо можливого ухилення від сплати податків та подальшого відмивання доходів, одержаних під час продажу ПрАТ "Завод "Кузня на Рибальському".</p>
      <p>Також в ДБР нагадали, що до Генеральної прокуратури України <a href="https://www.pravda.com.ua/news/2019/11/18/7232268/">скеровано проєкт</a> повідомлення про підозру Порошенку в неправомірному впливі на проведення конкурсу з добору кандидатів для призначення членів Вищої ради правосуддя у  березні-травні 2019 року.</p>
      <p><b>Чому це важливо</b>: Після приходу до влади Володимира Зеленського проти колишнього президента Петра Порошенка відкрито низку проваджень, за якими стоїть юрист Андрій Портнов – колишній заступник голови Адміністрації президента при Вікторі Януковичі, знайомий із нинішнім головою Офісу президента Володимира Зеленського Андрієм Богданом.</p>
      <p>У команді Порошенка вважають, що директор Державного бюро розслідувань Роман <a href="https://www.pravda.com.ua/news/2019/07/17/7221152/">Труба став інструментом</a> у руках Портнова.</p>
      <p>
        <i>
          <b>Знати більше: <a href="https://www.pravda.com.ua/articles/2019/11/18/7232290/">Зустрінь весну без пороху. У чому підозрюють Порошенка</a></b>
        </i>
      </p>
      <p>
        <b>
          <i>
            <a href="https://www.pravda.com.ua/articles/2019/07/24/7221841/">Допит без черги. Чому Порошенко раптово нагрянув у ДБР</a>
          </i>
        </b>
      </p>
      <p><b>Передісторія</b>: </p>
      <ul>
        <li>19 травня 2019 року екс-заступник глави АП часів Януковича Андрій <a href="https://www.pravda.com.ua/news/2019/05/19/7215465/">Портнов повідомив </a>про повернення в Україну, після чого почав <a href="https://www.pravda.com.ua/news/2019/05/21/7215622/">подавати </a>до Державного бюро розслідувань заяви зі звинуваченнями п’ятого президента України Петра Порошенка у скоєнні злочинів.</li>
        <li>Станом на жовтень ДБР вела щонайменше 13 кримінальних проваджень, в яких фігурує Порошенко. </li>
        <li>13 серпня суд дав дозвіл <a href="https://www.pravda.com.ua/news/2019/08/13/7223476/">допитати Порошенка </a>у ДБР із застосуванням поліграфа у провадженні щодо ймовірного ухилення від податків під час купівлі-продажу телеканалу "Прямий", у Порошенка від проходження "детектора брехні" відмовилися.</li>
        <li>17 вересня суд за клопотанням ДБР <a href="https://www.pravda.com.ua/news/2019/09/17/7226542/">наклав арешт</a> на все нерухоме майно і корпоративні права заводу "Кузня на Рибальському", який раніше належав Порошенку. </li>
        <li>Справу стосовно "Кузні на Рибальському" також відкрили після заяви <a href="https://www.pravda.com.ua/news/2019/05/24/7216040/">Портнова</a>. За його версією, Порошенко розкрадав бюджетні кошти через "Кузню", а потім відмив незаконні доходи, провівши продаж заводу через офшори.</li>
        <li>21 вересня п'ятий президент України заявив, що у чинної влади <a href="https://www.pravda.com.ua/news/2019/09/21/7226983/">не вийде "запроторити Порошенка"</a>за ґрати.</li>
      </ul>
      <related>
        <a href="https://www.pravda.com.ua/news/2019/11/19/7232398/"/>
        <a href="https://www.pravda.com.ua/news/2019/11/19/7232393/"/>
        <a href="https://www.pravda.com.ua/news/2019/11/19/7232382/"/>
      </related>
    </article>
  </body>
</html>