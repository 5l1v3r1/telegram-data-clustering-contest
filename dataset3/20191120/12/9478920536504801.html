<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/frontpage/protokollo-synergasias-ypes-ead-kata-tis-diafthoras-stin-apodosi-ithageneias/"/>
    <meta property="og:site_name" content="ert.gr"/>
    <meta property="article:published_time" content="2019-11-20T12:26:39+00:00"/>
    <meta property="og:title" content="Πρωτόκολλο συνεργασίας ΥΠΕΣ-ΕΑΔ κατά της διαφθοράς στην απόδοση ιθαγένειας"/>
    <meta property="og:description" content="Με στόχο τη διασφάλιση της αντικειμενικότητας, της ταχύτητας και κυρίως της διαφάνειας στην απόδοση της ελληνικής ιθαγένειας, υπεγράφη σήμερα το πρωτόκολλο συνεργασίας μεταξύ του Υπουργείου Εσωτερικών, της Εθνικής Αρχής Διαφάνειας και της Γενικής Γραμματείας Ιθαγένειας."/>
  </head>
  <body>
    <article>
      <h1>Πρωτόκολλο συνεργασίας ΥΠΕΣ-ΕΑΔ κατά της διαφθοράς στην απόδοση ιθαγένειας</h1>
      <address><time datetime="2019-11-20T12:26:39+00:00">20 Nov 2019, 12:26</time> by <a rel="author">Δήμητρα Λαχουρή</a></address>
      <p>Με στόχο τη <b>διασφάλιση της αντικειμενικότητας</b>, <b>της ταχύτητας</b> και κυρίως <b>της διαφάνειας στην απόδοση της</b> <b>ελληνικής ιθαγένειας</b>, υπεγράφη σήμερα το <b>πρωτόκολλο συνεργασίας</b> μεταξύ του Υπουργείου Εσωτερικών, της Εθνικής Αρχής Διαφάνειας και της Γενικής Γραμματείας Ιθαγένειας.</p>
      <p>Το πρωτόκολλο συνεργασίας, υπέγραψαν ο υπουργός Εσωτερικών <b>Τάκης Θεοδωρικάκος</b>, ο επικεφαλής της Εθνικής Αρχής Διαφάνειας  <b>Άγγελος Μπίνης</b> και ο ΓΓ Ιθαγένειας <b>Αθ. Μπαλέρμπας</b>.</p>
      <p>Η Εθνική Αρχή Διαφάνειας με το πρωτόκολλο συνεργασίας, που είναι το πρώτο που υπογράφει δημόσια αρχή, θα παρέχει <b>συμβουλευτικές υπηρεσίες υποστήριξης</b> στη Γενική Γραμματεία Ιθαγένειας, με σκοπό την <b>αξιολόγηση</b> των υφιστάμενων εφαρμοζόμενων διαδικασιών και πολιτικών αρμοδιότητάς της και θα υποβάλλει, εντός τετραμήνου, προτάσεις για<b> αλλαγές ή βελτιώσεις</b> με σκοπό την πρόληψη και αντιμετώπιση περιστατικών διαφθοράς ή απάτης, στους τομείς:</p>
      <p>– <b>Επεξεργασία αιτήσεων χορήγησης Ελληνικής Ιθαγένειας</b><br/>– <b>Διαδικασίες κτήσης της Ελληνικής Ιθαγένειας</b></p>
      <p>Για την υλοποίηση του Μνημονίου Συνεργασίας θα ακολουθηθούν τα παρακάτω <b>στάδια</b>:</p>
      <p>α) Επισκόπηση υφιστάμενου νομικού πλαισίου, διαδικασιών και λοιπού υποστηρικτικού υλικού στους ως άνω τομείς αρμοδιότητας.</p>
      <p>β) Διενέργεια συνεντεύξεων ή/και συμπλήρωση ερωτηματολογίων με στελέχη της Γενικής Γραμματείας Ιθαγένειας, προκειμένου να ελεγχθεί ο τρόπος εφαρμογής του νομικού πλαισίου αλλά και οι πρακτικές που ακολουθούνται στους εν λόγω τομείς αρμοδιότητας.</p>
      <p>γ) Αξιολόγηση των υφιστάμενων διαδικασιών και πρακτικών με σκοπό τον εντοπισμό πιθανών αδυναμιών ή και ελλείψεων με γνώμονα την κάλυψη των βασικών κινδύνων διαφθοράς και απάτης που συνδέονται με τους σχετιζόμενους τομείς αρμοδιότητας.</p>
      <p>δ) Υποβολή προτάσεων και συστάσεων για αλλαγές ή βελτιώσεις στις διαδικασίες, λαμβάνοντας υπόψη τις παρατηρήσεις των στελεχών της Γενικής Γραμματείας Ιθαγένειας.</p>
      <p>Με την ολοκλήρωση του έργου στα τέλη Απριλίου 2020, η Εθνική Αρχή Διαφάνειας θα παραδώσει στη Γενική Γραμματεία Ιθαγένειας «<b>Έκθεση Κινδύνων</b>», στην οποία θα αποτυπώνονται οι <b>βασικοί κίνδυνοι διαφθοράς και απάτης</b> που συνδέονται με τους αναφερόμενους τομείς αρμοδιότητας, οι πιθανές επιπτώσεις τους στη λειτουργία της Γενικής Γραμματείας Ιθαγένειας καθώς και προτάσεις για την αντιμετώπισή τους.</p>
      <p>Με την υπογραφή του πρωτοκόλλου συνεργασίας ο υπουργός Εσωτερικών <b>Τάκης Θεοδωρικάκος</b> επανέλαβε ότι θα είναι «<b>αμείλικτος</b>» στις περιπτώσεις που διαπιστώνονται παρατυπίες στις διαδικασίες απόδοσης της ελληνικής ιθαγένειας.</p>
      <p>Ο Υπουργός Εσωτερικών τόνισε ότι το ΥΠΕΣ απευθύνθηκε στην «Εθνική Αρχή Διαφάνειας η οποία έχει και την τεχνογνωσία και τη γνώση και την εμπειρία και την επαγγελματική επάρκεια να μας φέρει μια ολοκληρωμένη μελέτη μέσα σε ένα τετράμηνο. Μελέτη την οποία θα λάβουμε πολύ σοβαρά υπ’ όψιν προκειμένου να νομοθετήσουμε και να κάνουμε ό,τι χρειάζεται στον διοικητικό τομέα για να εξασφαλίσουμε τον στόχο μας: Γρήγορη, αντικειμενική και διαφανή απόδοση της ελληνικής ιθαγένειας».</p>
      <p>Πηγή:ΕΡΤ</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/frontpage/pierrakakis-meiosi-grafeiokratias-meso-tis-eniaias-taytopoiisis-ton-politon/"/>
        <a href="https://www.ert.gr/eidiseis/ellada/kinonia/pos-tha-psifizoyn-oi-ellines-toy-exoterikoy/"/>
        <a href="https://www.ert.gr/eidiseis/ellada/politiki/theodorikakos180-ekat-gia-antiplimmyrika-erga-neo-anaptyxiako-programma-gia-tin-aytodioikisi/"/>
        <a href="https://www.ert.gr/featured/megali-fotia-sti-n-makri-ereynontai-kataggelies-gia-emprismo/"/>
        <a href="https://www.ert.gr/eidiseis/ellada/politiki/to-sn-gia-to-epiteliko-kratos-stin-olomelia-tis-voylis-pros-psifisi/"/>
        <a href="https://www.ert.gr/frontpage/diypoyrgiki-syskepsi-gia-tin-epispeysi-ekdosis-ton-syntaxeon/"/>
      </related>
    </article>
  </body>
</html>