<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.emerce.nl/nieuws/uitspraak-reclame-code-commissie-belangrijk-alle-webwinkeliers"/>
    <meta property="og:site_name" content="Emerce"/>
    <meta property="article:published_time" content="2019-11-20T12:00:00+00:00"/>
    <meta property="og:title" content="Uitspraak Reclame Code Commissie belangrijk voor alle webwinkeliers"/>
    <meta property="og:description" content="Thuiswinkel.org waarschuwt voor misleidende afbeeldingen op websites. De Reclame Code Commissie heeft onlangs uitspraak gedaan in een zaak over een advertentie op een website waarin een deurdranger wordt aangeboden. Bij de aanprijzing is een afbeelding van een metalen blok met scharnierende arm te zien. Bij ontvangst van de deurdranger bleek geen arm te zijn meegeleverd."/>
  </head>
  <body>
    <article>
      <h1>Uitspraak Reclame Code Commissie belangrijk voor alle webwinkeliers</h1>
      <address><time datetime="2019-11-20T12:00:00+00:00">20 Nov 2019, 12:00</time> by <a rel="author">Redactie Emerce</a></address>
      <p>
        <b>Thuiswinkel.org waarschuwt voor misleidende afbeeldingen op websites. De Reclame Code Commissie heeft onlangs uitspraak gedaan in een zaak over een advertentie op een website waarin een deurdranger wordt aangeboden. Bij de aanprijzing is een afbeelding van een metalen blok met scharnierende arm te zien. Bij ontvangst van de deurdranger bleek geen arm te zijn meegeleverd.</b>
      </p>
      <p>Toen de klager een klacht daarover indiende, antwoordde de klantenservice dat het desbetreffende type deurhanger zonder arm wordt geleverd.</p>
      <p>In de beschrijving onder de afbeelding staat overigens wel vermeld dat sprake is van een uitvoering zonder arm. Volgens de adverteerder zou het voor de klager meteen duidelijk moeten zijn geweest dat het product zonder arm geleverd zou worden, omdat deze specificatie direct onder de verkoopprijs zichtbaar is. Daarom kan er volgens adverteerder geen sprake zijn van misleiding.</p>
      <p>De Reclame Code Commissie denkt daar anders over: op basis van de afbeelding, waarbij geen duidelijk voorbehoud is gemaakt, verwacht de consument dat het artikel wordt geleverd zoals het is afgebeeld, dus mét arm. De voorzitter verwijst naar de zogenaamde Algemene Aanbevelingen van de Commissie. Daarin staat dat wanneer een product wordt aangeboden én die aanbieding vergezeld gaat van een afbeelding, deze illustratie volstrekt hetzelfde product weergeeft als hetgeen waarmee wordt geadverteerd.</p>
    </article>
  </body>
</html>