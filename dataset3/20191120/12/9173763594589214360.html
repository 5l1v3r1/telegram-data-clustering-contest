<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://lb.ua/blog/volodymyr_biely/442753_drugogo_chitannya_proektu_zakonu.html"/>
    <meta property="og:site_name" content="LB.ua"/>
    <meta property="article:published_time" content="2019-11-20T12:48:00+00:00"/>
    <meta property="og:title" content="До другого читання проекту закону «Про повну загальну середню освіту» (№10 204)"/>
    <meta property="og:description" content="Звісно, що у процесі прийняття нового закону має враховуватися, що є речі, які змінюються лише у ході революційних змін, а є такі, яким для самореалізації достатньо й еволюційного процесу. Мова піде про один з прикладів еволюційної доцільності змін, при чому кардинальних у своїй сутності. Кардинальних щодо нашого бюрократично-орієнтованого способу організації освітньої діяльності."/>
  </head>
  <body>
    <article>
      <h1>До другого читання проекту закону «Про повну загальну середню освіту» (№10 204)</h1>
      <address><time datetime="2019-11-20T12:48:00+00:00">20 Nov 2019, 12:48</time> by <a rel="author">Володимир Бєлий</a></address>
      <p>
        <b>Звісно, що у процесі прийняття нового закону має враховуватися, що є речі, які змінюються лише у ході революційних змін, а є такі, яким для самореалізації достатньо й еволюційного процесу.</b>
      </p>
      <p>
        <b>Мова піде про один з прикладів еволюційної доцільності змін, при чому кардинальних у своїй сутності. Кардинальних щодо нашого бюрократично-орієнтованого способу організації <a href="https://lb.ua/society/2019/09/12/437099_minobrazovaniya_nazvalo.html">освітньої діяльності.</a></b>
      </p>
      <figure>
        <img src="https://i.lb.ua/007/29/0165c6fc1695.jpg"/>
        <figcaption>
          <cite>Фото: spbobrazovanie.ru</cite>
        </figcaption>
      </figure>
      <p>Сотні націй світу давно від таких моделей управління процесами давно відмовилися.</p>
      <p>Формулюючи нове законодавче поле важливо чесно дати відповідь на питання: «Як можна вже на початковому етапі відрізнити справжню налаштованість на реальні зміни від лише розмов про зміни?»</p>
      <p>Варіантами відповіді можуть бути наступні:</p>
      <p>- у першому випадку ведуть мову про ті чи інші версії структурних, функціональних чи змістовних змін, а також про регулятори, здатні ці зміни забезпечити та захистити від спотворень чи ігнорування;</p>
      <p>- у другому випадку ми почуємо красиві, майже, поетичні виступи, заклики та обіцянки про кращу долю нації та майбутнє її нащадків. Без жодної конкретики щодо шляхів до того. Лише слова, слова і слова як такі, що у своїй правильній банальності ні у кого зі здоровим глуздом та надіями на краще апріорі не можуть викликати бодай якихось заперечень.</p>
      <p>Перший контекст не може не отримати протидії, а тому завжди постає проблема: як здійснити подібні речі еволюційним чином так, щоб уникнути гнівних закликів на кшталт того, що всі, приміром, райвно потрібно розігнати методом «розстрілу через повішання»?</p>
      <p>Відомо, що світ для цього давно використовує метод оновлення законодавчої бази як рушія еволюційних змін, в освіті зокрема.</p>
      <p>У цьому руслі бачиться більш ніж доцільною потреба у проекті нового закону «Про повну загальну середню освіту» блоків з нормативно-правовою деталізацією поточної діяльності працівників системи ЗСО.</p>
      <related>
        <a href="https://lb.ua/society/2019/11/11/441891_volodimir_rizun_ne_treba.html"/>
      </related>
      <p>Такий законодавчий підхід дозволить прибрати бюрократичні важелі до щорічних підзаконних актів дублюючого змісту як формальний чинник значимості чиновницьких посад, чого реальне життя ніколи не підтверджувало, а лише, навпаки - демонструвало, як бюрократичні підходи ставли перепонами до якісної діяльності у системному вимірі. Не мова про окремі заклади/керівників/вчителів, бо то є винятки із загального сумного правила.</p>
      <p>Мова також і про те, щоб звільнити освітян-практиків та їхнє керівництво від стану постійного очікування на щораз нове трактування загальних фраз закону «Про освіту» з початком та закінченням чергового навчального року чи приходом нового очільника МОН.</p>
      <p>Не викликає сумнівів порочність збереження залежності системи освіти від бюрократичних рішень чергового керівника, бо це:</p>
      <p>- по-перше, не дозволить повноцінному втіленню у життя задекларованого у законі «Про освіту» принципу автономії закладів;</p>
      <p>- по-друге, щораз зводитиме нанівець щонайменші ростки свободи педагогічної діяльності сотень тисяч педагогів-практиків;</p>
      <p>- по-третє, зберігатиме необґрунтовані в умовах новітньої України надмірні обсяги суто економічних витрат на сегмент управління поточною діяльністю закладів освіти, котра апріорі за своєю природою не має нічого спільного з бюрократичними процедурами.</p>
      <p>Основна грошова маса освітнього бюджету має йти на забезпечення прямої взаємодії здобувачів освіти з педагогами-практиками.</p>
      <p>Як можна ефективно окреслити лінію державної освітньої політики, спрямовану на перехід від пострадянської моделі до більш сучасного її варіанту?</p>
      <p>Зазвичай це робиться через концептуальні рамки здійснення справи через формування такої законодавчої бази поточної діяльності системи загальної середньої освіти (ЗСО), яка враховувала б специфіку та особливості:</p>
      <p>- віку здобувачів освіти;</p>
      <p>- рівня складності змісту їхнього навчання;</p>
      <p>- цілей діяльності.</p>
      <p>Мова про те, щоб вивести організацію освітньої діяльності мільйонів з опори на патетику про «розумне, добре та вічне» та ще й такими засобами як «серце віддаю дітям» чи «вчителюванням – це не професія, а поклик душі» тощо.</p>
      <p>Пора перейти на такі стандарти змісту, структури, методології та забезпечення, котрі здатні на гарантовано високу результативність завдяки своїй технологічності, у якій всі чинники, згадані вище, є, звісно, бажаними, але ж не визначальними та достатніми.</p>
      <p>Можна це зробити, наприклад, десь так:</p>
      <p>
        <b>Відображення рівнів освіти -</b>
      </p>
      <p>- початкова освіта;</p>
      <p>- основна (базова) освіта;</p>
      <p>- профільна (академічна і професійна);</p>
      <p>У цьому контексті має бути додатково відображена специфіка наступних реперних «точок» кожного рівня, як то:</p>
      <p>- контингент учнів;</p>
      <p>- тип державних закладів;</p>
      <p>- кадрове забезпечення;</p>
      <p>- форми ДПА по закінченню циклу навчання;</p>
      <p>- документи про закінчення циклу навчання;</p>
      <p>- межі ініціатив від приватних закладів системи ЗСО.</p>
      <p>
        <b>Відображення структури діяльності -</b>
      </p>
      <p>
        <i>щодо загальних принципів:</i>
      </p>
      <p>а) дотримання по-тижневого розподілу робочих етапів/днів навчального процесу;</p>
      <p>б) врахування регіональних особливостей для гнучкого початку та закінчення навчального року;</p>
      <p>в) врахування вікових особливостей здобувачів освіти для розподілу часових термінів канікул та робочих сесій;</p>
      <p>г) забезпечення автономності закладу та його відкритості до побажань громади.</p>
      <p>
        <i>щодо структури навчального тижня:</i>
      </p>
      <p>а) дні стандартних навчальних занять</p>
      <p>б) напівдень занять з додатком для позакласних занять (гуртки, факультативи, секції, студії тощо) в інтегральних за складом цільових учнівських групах;</p>
      <p>в) вихідні дні.</p>
      <p>
        <i>щодо структури навчального дня:</i>
      </p>
      <p>а) розклад класних занять (уроки, пари);</p>
      <p>б) розклад навчальних консультацій;</p>
      <p>в) розклад позакласних занять;</p>
      <p>г) перерви на відпочинок.</p>
      <p>
        <i>щодо особливості структури навчання у ліцеї:</i>
      </p>
      <p>а) перехідний період - 10-й клас;</p>
      <p>б) завершальний період - мобільні профільні групи 11 -го та 12 -го років навчання.</p>
      <p>
        <b>Відображення формалізованих цілей освіти -</b>
      </p>
      <p>
        <i>у структурі документів про освіту:</i>
      </p>
      <p>а) про закінчення циклу навчання;</p>
      <p>б) про освітню кваліфікацію згідно стандартів освіти, що перевірена незалежною атестаційною агенцією.</p>
      <p>
        <i>у структурі підсумкових атестацій здобувачів освіти:</i>
      </p>
      <p>а) принцип добровільної участі у ДПА через ЗНО після третього (старшого) циклу ЗСО;</p>
      <p>б) документи про освіту для учасників ДПА як ЗНО;</p>
      <p>в) документи про освіту для неучасників ДПА/ЗНО.</p>
      <p>Не є проблемою для багатьох українських спеціалістів надати наведеним позиціям концептуально новоякісного щодо пострадянської моделі організації освіти конкретно-чіткого змісту, який би врахував і практику закордонних систем, і наявний досвід діяльності інноваційних українських закладів.</p>
      <p>Шкода, але поки у нас з цим проблема, бо для більшості сучасного українського суспільства, зокрема й освітянської спільноти, громадські активісти/діячі/експерти, орієнтовані на впровадження стратегічно важливих для майбутнього нації змін видаються більшою проблемою ніж існуючий стан занепаду суспільної сфери. Корені цього у тім, що більшість є випускниками/практиками тієї моделі освіти, яка апріорі не могла не привести націю до вбогого стану її суспільної сфери, адже ніколи не орієнтувала більшість на продуктивний стиль життя та мислення.</p>
      <p>Відтак, вірогідність того, що новий закон «Про повну загальну середню освіту» стане дієвою дорожньою картою до вже прийнятого рамкового закону «Про освіту» є вкрай мізерною.</p>
      <p>Потрібно бути готовим до того, що нація отримає «ІІ том» узагальнених дефініцій на кшталт того «що і як по-новому називається» у старій моделі неочевидних повноважень, відсутності конкретних форм відповідальності та дорадчого «впливу» громад на чиновницьку тіньову «державу» у державі. Формально народній.</p>
      <related>
        <a href="https://lb.ua/society/2019/11/12/441932_ministerka_osviti_ganna_novosad.html"/>
      </related>
    </article>
  </body>
</html>