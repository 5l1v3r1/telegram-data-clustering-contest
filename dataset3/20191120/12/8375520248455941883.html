<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/columns/epifaniy/polegli-pid-chas-revolyuciji-gidnosti-ta-viyni-geroji-pokazali-svoyu-lyubov-z-dumkoyu-pro-vsih-ukrajinciv-641162.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-20T12:09:46+00:00"/>
    <meta property="og:title" content="Полеглі під час Революції гідності та війни герої показали свою любов з думкою про всіх українців"/>
    <meta property="og:description" content="Пам’ятаймо та молімося за українських героїв, які поклали свої життя за нашу незалежність як під час Революції Гідності, так і під час неоголошеної російсько-української війни"/>
  </head>
  <body>
    <article>
      <h1>Полеглі під час Революції гідності та війни герої показали свою любов з думкою про всіх українців</h1>
      <address><time datetime="2019-11-20T12:09:46+00:00">20 Nov 2019, 12:09</time> by <a rel="author">Митрополит Київський і всієї України Епіфаній</a></address>
      <h4>Пам’ятаймо та молімося за українських героїв, які поклали свої життя за нашу незалежність як під час Революції Гідності, так і під час неоголошеної російсько-української війни</h4>
      <p>Гідність – це те, що отримав від Бога кожен із нас, бо Господь створив людину на Свій образ. І саме Він стоїть на її захисті, коли хтось посягає на цінність та честь людського життя. Усі ми є улюбленими Божими доньками та синами, які заслуговують на повагу та свободу незалежно від соціального статусу, політичних уподобань чи віросповідання. Але водночас ми маємо свідчити, що є гідними бути дітьми Божими, що поважаємо життя та гідність інших людей.</p>
      <p>Вже завтра вся країна згадуватиме початок Революції Гідності. Майже шість років тому відбувся силовий розгін студентів та молодих активістів, які з Майдану Незалежності прибігли у Свято-Михайлівський Золотоверхий монастир, що став їхнім захистом перед силами «Беркуту». За промислом Божим і Помаранчева революція, і Революція Гідності розпочалися 21 листопада, коли ми відзначаємо Собор архістратига Божого Михаїла та всього воїнства небесного. Цим Господь засвідчив нам: усіх хоробрих борців за правду охороняє Архангел, що є борцем проти всякого зла. Символічно, що після свята архістратига Михаїла, храм на його честь став Божим щитом, Божим захистом для українських протестувальників: тут безперервно лунала молитва, кожен міг знайти тут харчі, тепло, нічліг, а головне – духовну підтримку в непрості часи.</p>
      <p>Переважна більшість із тих, хто був на Майдані, неодноразово відчували цю невидиму підтримку, коли здавалося б, що все: крах, поразка, але події розгорталися так, як це не міг ніхто спланувати – вчасно з’являлася та чи інша допомога. Напевно, для багатьох назавжди залишиться в пам’яті тривожна ніч з 10 на 11 грудня 2013 року, коли вперше за 800 років, як у час татаро-монгольської навали, залунав храмовий набат зі Свято-Михайлівського монастиря, скликаючи всіх на захист Євромайдану. І на допомогу поспішали сотні киян та гостей столиці. Тієї ночі Майдан вистояв. Вистоїть він навіть і тоді, коли в лютому 2014-го проливатиметься невинна кров.</p>
      <p>Брутальна, жорстока фізична сила, яка була застосована тодішньою владою проти власного суспільства, направду є виявом слабкості перед надзвичайною силою духу українського народу. Люди щоденно демонстрували її у боротьбі за гідність та свободу – і не лише особисту, але й свого ближнього, свого співгромадянина, незалежно від того, підтримував він Майдан чи ні. І це є виявом справжньої духовної сили, виконанням однієї з головних Божих заповідей: любити ближнього, як самого себе. А це й означає поважати іншого, його гідність: адже Бог сотворив його, так само як і нас, за Своїм Божественним образом.</p>
      <p>Пам’ятаймо та молімося за українських Героїв, які поклали свої життя за нашу незалежність як під час Революції Гідності, так і під час неоголошеної російсько-української війни, бо вони показали свою любов до близьких та до своєї рідної землі з думкою про нас та всі майбутні покоління. Усвідомлюємо, що саме завдяки їхнім подвигам маємо можливість сьогодні говорити не тільки про європейське майбуття, але й про єдину та визнану Православну Церкву України, яка завжди була, є і лишатиметься з українським народом.</p>
      <footer>Думки авторів рубрики «Думки вголос» не завжди збігаються з позицією редакції «Главкома»</footer>
      <related>
        <a href="https://glavcom.ua/kyiv/news/u-stolichniy-meriji-vidbudetsya-pokaz-filmu-britanskogo-rezhisera-pro-maydan-640962.html"/>
        <a href="https://glavcom.ua/sport/news/vidatni-sportsmeni-razom-z-aktorami-voyakami-i-volonterami-zapisali-motivaciyne-video-do-dnya-gidnosti-i-svobodi-640807.html"/>
        <a href="https://glavcom.ua/kyiv/news/rodichi-gerojiv-nebesnoji-sotni-piketuyut-ofis-prezidenta-640003.html"/>
      </related>
    </article>
  </body>
</html>