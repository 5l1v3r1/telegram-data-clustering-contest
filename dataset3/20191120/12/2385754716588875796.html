<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/598267/afksimena-metra-astynomias-sto-kentro-lefkosias-me-fonto-egklimatikotita"/>
    <meta property="og:site_name" content="SIGMALIVE"/>
    <meta property="article:published_time" content="2019-11-20T12:22:00+00:00"/>
    <meta property="og:title" content="Αυξημένα μέτρα Αστυνομίας στο κέντρο Λευκωσίας με φόντο εγκληματικότητα"/>
    <meta property="og:description" content="Οι προκλήσεις που αντιμετωπίζει η Αστυνομία της πρωτεύουσας, μεταξύ των οποίων είναι η παράτυπη μετανάστευση, η εγκληματικότητα στο κέντρο και τα ζητήματα..."/>
  </head>
  <body>
    <article>
      <h1>Αυξημένα μέτρα Αστυνομίας στο κέντρο Λευκωσίας με φόντο εγκληματικότητα</h1>
      <address><time datetime="2019-11-20T12:22:00+00:00">20 Nov 2019, 12:22</time> by <a rel="author">SigmaLive</a></address>
      <p>Οι προκλήσεις που αντιμετωπίζει η Αστυνομία της πρωτεύουσας, μεταξύ των οποίων είναι η παράτυπη μετανάστευση, η εγκληματικότητα στο κέντρο και τα ζητήματα των οδοφραγμάτων, τέθηκαν στο επίκεντρο σύσκεψης που είχε σήμερα ο Υπουργός Δικαιοσύνης και Δημόσιας Τάξης Γιώργος Σαββίδης και ο Αρχηγός της Αστυνομίας Κύπρος Μιχαηλίδης με την Αστυνομική Διεύθυνση Λευκωσίας.</p>
      <p>Σε ότι αφορά τη σημερινή επίσκεψη στην Αστυνομική Διεύθυνση Λευκωσίας, ο Υπουργός Δικαιοσύνης είπε πως είναι η πρώτη του επίσκεψη στη Διεύθυνση, η οποία μάλιστα έρχεται σε μια δύσκολη περίοδο και για τη Λευκωσία. Το ζητούμενο είναι, σημείωσε, να εξεταστούν τρόποι με τους οποίους η Κυβέρνηση μπορεί να βοηθήσει στην αντιμετώπιση των διαφόρων αυτών προβλημάτων.<br/><br/>Ερωτηθείς ποιες είναι οι μεγαλύτερες προκλήσεις που αντιμετωπίζει η Αστυνομία της Λευκωσίας, ο κ. Σαββίδης είπε πως ένα μεγάλο πρόβλημα είναι το θέμα της παράνομης μετανάστευσης, το οποίο ταλανίζει ολόκληρη την Κύπρο αλλά και τη Λευκωσία ιδιαίτερα.<br/><br/>Στην ίδια ερώτηση, ο Αρχηγός της Αστυνομίας είπε πως η Αστυνομική Διεύθυνση Λευκωσίας ως η πιο μεγάλη διεύθυνση της Κύπρου έχει αρκετά θέματα και προκλήσεις να αντιμετωπίσει. «Είναι η πρωτεύουσα, υπάρχουν θέματα που αφορούν τα οδοφράγματα, είναι το θέμα της παράνομης ή παράτυπης μετανάστευσης το οποίο πραγματικά μας απασχολεί,<a href="https://www.sigmalive.com/news/local/596143/fatria-allodapon-epixeirei-na-parei-ton-elegxo-tis-nyxtas-sti-lefkosia"> το θέμα της εγκληματικότητας γενικότερα στο κέντρο της Λευκωσίας </a>για το οποίο έχουμε λάβει επιπρόσθετα μέτρα, είναι τα θέματα της τροχαίας, τα θέματα της τρομοκρατίας», είπε, και σημείωσε πως η Λευκωσία, ως η μεγαλύτερη επαρχία, έχει μεγαλύτερο φόρτο εργασίας, περισσότερες διαταγές επιχειρήσεων που εκδίδονται καθημερινά σε σχέση με διάφορες εκδηλώσεις που γίνονται, επισκέψεις ξένων αξιωματούχων και άλλα.<br/><br/>Κατά τη σύσκεψη έγινε απολογισμός από τον Αστυνομικό Διευθυντή Λευκωσίας και αναλύθηκαν τα επιπρόσθετα μέτρα που λαμβάνονται καθώς και οι επόμενες κινήσεις που πρέπει να γίνουν λαμβανομένου υπόψη του στρατηγικού σχεδιασμού του Αρχηγείου.<br/><br/>Ερωτηθείς για το θέμα της έξαρσης φαινομένων του υποκόσμου στην πρωτεύουσα και κατά πόσον είναι ικανοποιημένη η ηγεσία με τη δράση της Δύναμης, ο κ. Μιχαηλίδης είπε πως μπορεί να υπάρχουν κρούσματα έξαρσης αλλά υπάρχουν και συλλήψεις. «Δεν υπάρχει περίπτωση να ξυπνήσουμε μια μέρα και να μην υπάρχουν εγκλήματα, αλλά η Αστυνομία βρίσκεται σε εγρήγορση και έχουμε θετικά αποτελέσματα», είπε και σημείωσε πως συλλαμβάνονται εγκληματίες για σοβαρά αδικήματα, οι οποίοι οδηγούνται ενώπιον της Δικαιοσύνης.</p>
    </article>
  </body>
</html>