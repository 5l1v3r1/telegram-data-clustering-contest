<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/woman-commits-suicide-by-jumping-from-7th-floor-at-amrapali-society/273168/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-20T12:13:24+00:00"/>
    <meta property="og:title" content="नोएडा: आम्रपाली सोसाइटी की सातवीं मंजिल से कूदकर महिला ने की आत्महत्या, सात महिने पहले हुई थी शादी"/>
    <meta property="og:description" content="नोएडा के थाना सूरजपुर क्षेत्र में स्थित आम्रपाली सोसाइटी की सातवीं मंजिल से कूदकर बुधवार (20 नवंबर) को एक महिला ने आत्महत्या कर ली।"/>
  </head>
  <body>
    <article>
      <h1>नोएडा: आम्रपाली सोसाइटी की सातवीं मंजिल से कूदकर महिला ने की आत्महत्या, सात महिने पहले हुई थी शादी</h1>
      <address><time datetime="2019-11-20T12:13:24+00:00">20 Nov 2019, 12:13</time> by <a rel="author">JKR Staff</a></address>
      <p>देश की राजधानी दिल्ली से सटे ग्रेटर नोएडा के थाना सूरजपुर क्षेत्र में स्थित आम्रपाली सोसाइटी की सातवीं मंजिल से कूदकर बुधवार (20 नवंबर) को एक महिला ने आत्महत्या कर ली। पुलिस ने शव को पोस्टमार्टम के लिए भेजकर जांच शुरू कर दी है।</p>
      <figure>
        <img src="http://www.jantakareporter.com/wp-content/uploads/2016/11/representative-photo-of-a-dead-body-shutterstock_8c6db0dc-5de7-11e6-9978-9f336ca1cc3e.jpg"/>
      </figure>
      <p>समाचार एजेंसी भाषा की रिपोर्ट के मुताबिक, थाना सूरजपुर के प्रभारी निरीक्षक जितेंद्र सिंह ने बताया कि आम्रपाली सोसाइटी में रहने वाली सरिता पत्नी धीरज ने बुधवार सुबह फ्लैट की सातवीं मंजिल से कूदकर आत्महत्या कर ली। उन्होंने बताया कि मृतका की सात माह पूर्व शादी हुई थी।</p>
      <p>थाना प्रभारी ने बताया कि घटना की सूचना पाकर मौके पर पहुंची पुलिस ने शव को पोस्टमार्टम के लिए भेज दिया है।उन्होंने बताया कि अगर मृतका के परिजन कोई शिकायत करते हैं, तो रिपोर्ट दर्ज कर मामले की जांच की जाएगी।</p>
      <p>
        <b>संदिग्ध परिस्थितियों में बैंककर्मी की मौत</b>
      </p>
      <p>वहीं, नोएडा के थाना सेक्टर 49 के सेक्टर 76 स्थित रॉयल सिटी मैक्स सोसाइटी में रहने वाले एक बैंक प्रबंधक की मंगलवार रात संदिग्ध अवस्था में मौत हो गई। पुलिस को आशंका है कि बाथरूम में नहाते समय प्रबंधक को करंट लग गया जिससे उनकी मौत हो गई।</p>
      <p>भाषा की रिपोर्ट के मुताबिक, थाना सेक्टर 49 के थानाध्यक्ष धर्मेंद्र शर्मा ने बताया कि सेक्टर 76 स्थित रॉयल सिटी मैक्स सोसाइटी में रहने वाले गौतम (30) एक निजी बैंक में प्रबंधक थे। उन्होंने बताया कि बीती रात को गौतम के रिश्तेदारों ने जब उन्हें फोन किया, तो उनका फोन नहीं उठा। उनके रिश्तेदारों ने जब फ्लैट पर जाकर देखा तो वह बाथरूम में बेहोशी की हालत में पड़े थे। उन्हें नोएडा के सेक्टर 50 स्थित नियो अस्पताल में भर्ती कराया गया, जहां पर डॉक्टरों ने उन्हें मृत घोषित कर दिया।</p>
      <p>थानाध्यक्ष ने बताया कि मौत के कारणों का पता लगाने के लिए पुलिस ने शव को पोस्टमार्टम के लिए भेज दिया है। उन्होंने कहा कि प्रथमदृष्टया प्रतीत हो रहा है कि बैंक कर्मी की मौत करंट लगने से हुई है।</p>
      <p> </p>
    </article>
  </body>
</html>