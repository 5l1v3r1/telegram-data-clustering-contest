<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3381489/ispark-otoparkini-isgal-eden-degnekciler-durmuyor"/>
    <meta property="og:site_name" content="Milli Gazete"/>
    <meta property="article:published_time" content="2019-11-20T12:24:00+00:00"/>
    <meta property="og:title" content="İSPARK otoparkını işgal eden değnekçiler durmuyor"/>
    <meta property="og:description" content="İstanbul'da İSPARK otoparklarını mesai dışında işgal eden değnekçiler yine ortaya çıktı. Polisin defalarca gözaltına alındığı değnekçiler 108 lira ceza ödeyerek serbest bırakılıyor."/>
  </head>
  <body>
    <article>
      <h1>İSPARK otoparkını işgal eden değnekçiler durmuyor</h1>
      <h2>İstanbul'da İSPARK otoparklarını mesai dışında işgal eden değnekçiler yine ortaya çıktı. Polisin defalarca gözaltına alındığı değnekçiler 108 lira ceza ödeyerek serbest bırakılıyor.</h2>
      <address>
        <time datetime="2019-11-20T12:24:00+00:00">20 Nov 2019, 12:24</time>
      </address>
      <p>İstanbul Büyükşehir Belediyesi (İBB)'nin iştiraklerinden İSPARK'ın il genelinde 33 ilçede 500'e yakın otoparkı bulunuyor. Bu otoparkların bir bölümünde mesai saatleri dışında görevli bulunmuyor. Mesai bitmesinin ardından görevlilerin ayrıldığı otoparklara 'değnekçi' adı verilen kişiler geliyor. Değnekçiler araç sürücülerini tehdit ederek ücret talep ediyor.</p>
      <figure>
        <img src="https://www.milligazete.com.tr/sites/71/uploads/2019/11/20/large/1.jpg?r=37cc36b3e98af9d3b70164d3cc780e46"/>
      </figure>
      <p>DHA'nın haberleri üzerine polis, bir çok kez operasyon yaparak değnekçileri gözaltına aldı. Gözaltına alınan 100'den fazla değnekçi 108 lira para cezası ile serbest kaldı.</p>
      <figure>
        <img src="https://www.milligazete.com.tr/sites/71/uploads/2019/11/20/large/2.jpg?r=93f53981428054674233483e36c9876c"/>
      </figure>
      <p>Günlük gelirlerinin bir bölümüne denk gelen cezayı ödeyen değnekçiler tekrar İSPARK otoparklarını işgal ediyor.</p>
      <figure>
        <img src="https://www.milligazete.com.tr/sites/71/uploads/2019/11/20/large/4.jpg?r=7b74b6d32d4bf424f65c603e587174ef"/>
      </figure>
      <p>Haliç'teki İSPARK'a ait Azapkapı metro istasyonu otoparkında değnekçiler kameralara yansıdı. Eğlence yerleri ve restoranlara yakın olması nedeniyle vatandaşların sık kullandığı otoparkta, değnekçiler kısa sürede çok sayıda sürücüden para aldı. Otopark görevlisi gibi sürücüleri araçlarını park edecekleri yeri gösteren değnekçiler, DHA kamerasını görünce uzaklaştı.</p>
      <figure>
        <img src="https://www.milligazete.com.tr/sites/71/uploads/2019/11/20/large/5.jpg?r=e1ae1f7f31f207be95d2663ff5d6dcfd"/>
      </figure>
      <p>Otoparkı kullanan kadın sürücü, "10 lira, 20 lira ne kopartabilirse talep ediyorlar, bunu bir meslek haline getirmişler" diye konuştu.</p>
      <figure>
        <img src="https://www.milligazete.com.tr/sites/71/uploads/2019/11/20/large/6.jpg?r=c0e53636dce7e9729300742091fec32b"/>
      </figure>
    </article>
  </body>
</html>