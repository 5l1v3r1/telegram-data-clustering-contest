<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/swiat/473827-nowa-swiecka-tradycja-we-francji-czyli-wiecej-emocji"/>
    <meta property="og:site_name" content="wPolityce.pl"/>
    <meta property="article:published_time" content="2019-11-20T12:56:21+00:00"/>
    <meta property="og:title" content="Nowa świecka tradycja we Francji, czyli więcej dreszczu emocji w pracy strażaków i policjantów"/>
    <meta property="og:description" content="Gdy na miejsce pożaru przyjeżdżają strażacy, często są atakowani przez ludzi z zasłoniętymi twarzami, uzbrojonymi w race, noże i kamienie, którzy uniemożliwiają gaszenie ognia."/>
  </head>
  <body>
    <article>
      <h1>Nowa świecka tradycja we Francji, czyli więcej dreszczu emocji w pracy strażaków i policjantów</h1>
      <address><time datetime="2019-11-20T12:56:21+00:00">20 Nov 2019, 12:56</time> by <a rel="author" href="https://wpolityce.pl/autorzy/396-grzegorz-gorny-2" target="_blank">Grzegorz Górny</a></address>
      <p>
        <b>We Francji rodzi się nowa świecka tradycja. Mowa o aktach przemocy i agresji, do których dochodzi w nocy z 31 października na 1 listopada. Podczas Halloween podpalane są nie tylko śmietniki, lecz także samochody, sklepy, a nawet szkoły. Gdy na miejsce pożaru przyjeżdżają strażacy, często są atakowani przez ludzi z zasłoniętymi twarzami, uzbrojonymi w race, noże i kamienie, którzy uniemożliwiają gaszenie ognia.</b>
      </p>
      <p>Innym nowym obyczajem we Francji są niesprowokowane akty agresji nie tylko wobec straży pożarnej, również wobec policji. Atakowane są nie tylko policyjne patrole, lecz także komisariaty, jak było np. wspomnianej nocy w Seine-Saint-Denis. Zdarza się, że stróże porządku są też ostrzeliwani pociskami, jak choćby 22 października w Champigny-sur-Seine. Niekiedy zastawiane są na nich prawdziwe zasadzki.</p>
      <p>Statystyki ministerstwa spraw wewnętrznych mówią, że w ciągu pierwszych dziewięciu miesięcy tego roku tamtejsi policjanci zostali zaatakowani aż 29.254 razy, co daje średnią 107 przypadków dziennie. Powyższe dane wskazują więc wyraźnie, że nowa tradycja zakorzenia się we Francji coraz mocniej.</p>
      <p>Do wspomnianych wydarzeń dochodzi głównie w miejscowościach lub dzielnicach zdominowanych przez kolorowych mieszkańców, a sprawcami podpaleń i ataków jest głównie młodzież z muzułmańskich rodzin. Mimo to media głównego nurtu we Francji nie wiążą zupełnie tych faktów z polityką imigracyjną i multikulturalizmem promowanym przez władze w Paryżu.</p>
      <p>Ofiarą coraz częstszych profanacji padają też obiekty katolickie. Jak podało MSW, w 2018 r. w całym kraju odnotowano 100 aktów antymuzułmańskich, 541 antysemickich i aż 1063 antychrześcijańskich. W Halloween zniszczono np. ok. 100 grobów na katolickim cmentarzu w mieście Cognac. Furia wandali obróciła się głównie przeciw krzyżom, obrazom i posągom, zwłaszcza Matki Bożej. O tym jednak nie wspominają mainstreamowe media kraju, który jeszcze niedawno nosił dumne miano pierwszej córy Kościoła.</p>
    </article>
  </body>
</html>