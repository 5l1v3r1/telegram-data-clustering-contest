<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gizchina.cz/2019/11/20/rada-huawei-p40-by-mohla-byt-uvedena-uz-zacatkem-pristiho-roku/"/>
    <meta property="og:site_name" content="GizChina.cz"/>
    <meta property="article:published_time" content="2019-11-20T12:00:30+00:00"/>
    <meta property="og:title" content="Řada Huawei P40 by mohla být uvedena už začátkem příštího roku"/>
    <meta property="og:description" content="Podle informací na čínské síti by mohla být řada Huawei P40 uvedena už na začátku příštího roku. Zřejmě by se tak mohlo stát v únoru na MWC 2020."/>
  </head>
  <body>
    <article>
      <h1>Řada Huawei P40 by mohla být uvedena už začátkem příštího roku</h1>
      <address><time datetime="2019-11-20T12:00:30+00:00">20 Nov 2019, 12:00</time> by <a rel="author" href="https://gizchina.cz/author/marek_kucera/" target="_blank">Hana Kučerová</a></address>
      <p>Ohodnoťte článek</p>
      <p>Je úplně jasné, že po letošní řadě Huawei P30 bude následovat řada Huawei P40. Není však vůbec jasné, kdy a zda vůbec se telefony série P40 objeví na globálních trzích. Asi není třeba připomínat, proč je třeba se nad tímto faktem zamýšlet. Nové telefony Huawei jsou prostě ohroženým druhem. A to v souvislosti s americkým embargem a neúplným systémem Android, kde zcela chybí aplikace a služby Google. Ostatně díky tomu se velmi dlouho diskutuje o tom, zda se letošní modely Mate 30 dostanou i na jiné než čínské trhy.</p>
      <p>I když definitivní zákaz spolupráce a obchodování společnosti Huawei s americkými firmami je opět oddálen o 90 dní, budoucnost podpory GMS pro globální trhy je u přístrojů Huawei stále nejistá. Z těchto důvodů se spekulovalo o tom, že řada Huawei P40 a její uvedení bude značně posunuto. Ovšem podle posledních zvěstí <a href="https://news.mydrivers.com/1/657/657989.htm">z čínských internetů</a> by tomu tak být nemuselo. Huawei totiž nechce, aby americké sankce ohrožovaly termíny vydávání novinkových strojů, případně je cíleně lokalizovaly jen na asijský trh, kde pro uživatele absence služeb a aplikací Google není podstatná. Hodně se spekulovalo a očekávalo, že by telefony řady P40 <a href="https://gizchina.cz/2019/10/19/bude-mit-huawei-p40-dual-os-harmony-android/">mohly mít duální operační systém</a>, tedy neúplný Android a k němu i Harmony OS. Po odkladu zákazu by však Google údajně mohl ještě licenci na plnohodnotný Android pro Huawei udělit.</p>
      <figure>
        <img src="https://gizchina.cz/wp-content/uploads/2019/11/DSC01280-1024x683.jpg"/>
      </figure>
      <h3>Možný termín uvedení</h3>
      <p>S tímto by také mohla souviset informace, že telefony řady P40 by mohly být představeny na začátku příštího roku. V potaz by tak přicházely hned dvě velké akce, kterých se účastní valná většina producentů mobilních technologií. První je CES 2020, který začíná 7. ledna/januára, a druhou akcí je MWC 2020. Ten zpravidla začíná na konci února/februára. CES však pro Huawei zřejmě nepřipadá v úvahu, protože je to skutečně velmi brzy a navíc v Číně v tomto období probíhají oslavy Nového roku. Pokud tedy budou telefony P40 uvedeny v prvním kvartálu 2020, vsadili bychom si na MWC.</p>
      <footer>Některé naše odkazy mohou vést na prodejce elektroniky. Pokud si skrze takový odkaz něco koupíte, můžeme z prodeje obdržet malá procenta.</footer>
      <related>
        <h4>Podobné články</h4>
        <a href="https://gizchina.cz/2019/11/21/huawei-nova-6-5g-bude-oficialne-predstaven-5-prosince/"/>
        <a href="https://gizchina.cz/2019/11/20/dalsi-unik-udajneho-designu-oneplus-8/"/>
        <a href="https://gizchina.cz/2019/11/20/redmi-k30-mozna-bude-mit-120-hz-displej-a-60-mpix/"/>
      </related>
    </article>
  </body>
</html>