<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919238/%DA%86%D8%B1%D8%A7%DB%8C%DB%8C-%D9%BE%D8%B4%D8%AA%DB%8C%D8%A8%D8%A7%D9%86%DB%8C-%D8%B4%D9%81%D8%A7%D9%81-%D8%A7%D9%85%D8%B1%DB%8C%DA%A9%D8%A7%DB%8C%DB%8C-%D9%87%D8%A7-%D8%A7%D8%B2-%D9%81%D8%AA%D9%86%D9%87-%DA%AF%D8%B1%D8%A7%D9%86-%D8%A7%D8%B2-%D9%85%D9%86%D8%B8%D8%B1-%D9%81%D8%B1%D9%85%D8%A7%D9%86%D8%AF%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-20T12:48:11+00:00"/>
    <meta property="og:title" content="چرایی پشتیبانی شفاف امریکایی‌ها از فتنه‌گران از منظر فرمانده سپاه سمنان"/>
    <meta property="og:description" content="ایسنا/سمنان فرمانده سپاه قائم آل‌محمد(عج) استان سمنان با اشاره به رفتار امریکا و صهیونیست‌ها در وقایع اخیر کشورمان گفت: صهیونیست‌ها و امریکایی‌ها در جریان این وقایع، برنامه‌ریزی‌های فتنه‌انگیزانه خود را شفاف گفتند."/>
  </head>
  <body>
    <article>
      <h6 class="kicker">بهره‌برداری از 712 پروژه سپاه سمنان در سال اخیر</h6>
      <h1>چرایی پشتیبانی شفاف امریکایی‌ها از فتنه‌گران از منظر فرمانده سپاه سمنان</h1>
      <address><time datetime="2019-11-20T12:48:11+00:00">20 Nov 2019, 12:48</time> by <a rel="author">هوشنگ حبيبي</a></address>
      <p>ایسنا/سمنان فرمانده سپاه قائم آل‌محمد(عج) استان سمنان با اشاره به رفتار امریکا و صهیونیست‌ها در وقایع اخیر کشورمان گفت: صهیونیست‌ها و امریکایی‌ها در جریان این وقایع، برنامه‌ریزی‌های فتنه‌انگیزانه خود را شفاف گفتند.</p>
      <p>سرهنگ حمید دامغانی در آستانه هفته بسیج در نشست خبری با اصحاب رسانه با اشاره به دلایل این اعلام شفاف اظهار کرد: علت بیان شفاف برنامه‌ریزی‌های خراباکارانه صهیونیست‌ها و امریکایی‌ها در ایران به عصبانیت آنها از ملت ایران به دلیل جداکردن صف خود از فتنه‌گران برمی‌گردد وگرنه منطق حکم می‌کرد که آنها اینگونه علنا برنامه‌ریزی‌های خود را بیان نکنند.</p>
      <p>وی با بیان اینکه صهیونیست‌ها و امریکایی‌ها علنا اعلام کردند که از قبل برای این اغتشاش‌ها برنامه‌ریزی کرده و منتظر فرصت بودند افزود: صهیونیست‌ها و امریکایی‌ها با پشتیبانی از این فتنه، ماهیت واقعی خود را نشان دادند.</p>
      <p>دامغانی با بیان اینکه استکبار جهانی در همه فتنه های بعد از انقلاب حضور داشته خاطرنشان کرد: در طی این چهل سال بعد از انقلاب هر فتنه و جنگی که بر علیه جمهوری اسلامی راه افتاده، همه توان استکبار جهانی و هم‌پیمانانش در یک سو و جمهوری اسلامی به تنهایی در سوی دیگر بوده است.</p>
      <p>فرمانده سپاه قائم آل‌محمد(عج) استان سمنان با بیان اینکه آنها در همه این فتنه‌ها شکست خوردند به لزوم حفظ انسجام ملی در کشوربه منظور مقابله با جنگ اقتصادی پرداخت و گفت: دشمن اگر به این برداشت برسد که تحریم‌ها و فشارهای آنها تاثیرگذار است عزم خود را برای فشار بیشتر جزم خواهند کرد و از همین رو مسوولان کشور باید مراقبت کنند تا به دست دشمنان بهانه ندهند.</p>
      <p>
        <b>مردم استان نشان دادند بر سر نظام با هیچکس معامله نمی‌کنند</b>
      </p>
      <p>وی به تمجید از هوشیاری مردم استان سمنان پرداخت و گفت: با وجود اینکه مردم استان سمنان نیز تحت فشارهای معیشتی و سختی‌هایی بودند اما با درک و شناخت درست از نقشه دشمنان و حفظ بصیرت انقلابی تحت تاثیر دشمنان قرار نگرفتند.</p>
      <p>این فرمانده ارشد نظامی با بیان اینکه با وجود این سکوت مردم مطالباتی دارند ادامه داد: مردم استان نشان دادند که حفظ امنیت کشور برای آنها از اهمیت مضاعفی برخوردار است و بر سر نظام با هیچکس و هیچ چیزی معامله نمی‌کنند.</p>
      <p>وی از ملت ایران به عنوان فهیم‌ترین و نجیب‌ترین مردم نام برد و اضافه کرد: مردم در این فتنه به سرعت صف خود را از اشرار جدا و نشان دادند که با درک شرایط جامعه مطالبات خود را از کانال دیگری پیگیری می‌کنند.</p>
      <p>سرهنگ دامغانی ادامه داد: مردم همین که متوجه شدند که دشمن از مطالبه آنها سوءاستفاده می‌کند با درک حیلیه دشمنان، صف خود را از اغتشاشات اشرار جدا و مطالبه خود را از کانال‌های دیگر پیگیری کردند.</p>
      <p>فرمانده سپاه قائم آل‌محمد(عج) استان سمنان با اشاره به قدرت بالای جمهوری اسلامی در برخورد با اغتشاشات گفت: کشوری همچون فرانسه ماه‌ها است که با اعتراضات خیابانی روبرو است و نتوانسته آن را جمع کند اما جمهوری اسلامی در 48 ساعت با کمک مردم و دستگاه‌های امنیتی بساط فتنه را جمع کردند.</p>
      <p>وی با اشاره به حمایت رهبری معظم انقلاب از تصمیمات سران سه قوه خاطرنشان کرد: البته حمایت رهبری معظم انقلاب مشروط بود و ایشان تاکید کردند که این افزایش قیمت نباید به گرانی در دیگر حوزه‌ها بی‌انجامد.</p>
      <p>
        <b>پیوند بین بسیج و نظام اسلامی را ناگسستنی است</b>
      </p>
      <p>دامغانی ضمن تبریک هفته بسیج، پیوند بین بسیج و نظام اسلامی را ناگسستنی خواند و افزود: پیوند بین انقلاب و بسیج همیشگی است و نمی‌توان هویت این دو را از هم جدا دانست.</p>
      <p>وی با بیان اینکه بسیج بعد از جنگ در سازندگی کشور نقش اساسی داشته ادامه داد: بسیج با ورود به حوزه‌هایی مثل سدسازی، عملیاتی کردن پروژه‌ها، عمران و زیرساخت، برخی حوزه‌های اجتماعی و حتی بخش‌های تخصصی مثل حوزه سلامت و...به پیشرفت کشور کمک شایانی کرده است.</p>
      <p>وی با بیان اینکه بسیج باید تجربه خود از 40 ساله اول انقلاب به چله دوم انقلاب تسری دهد گفت: بسیج باید با اتکا به این تجربیات در چله دوم انقلاب به صورت قوی‌تری به میدان بیاید.</p>
      <p>
        <b>بهره‌برداری از 712 پروژه در یک سال اخیر</b>
      </p>
      <p>فرمانده سپاه قائم آل‌محمد(عج) استان سمنان از بهره‌برداری از 712 پروژه در یک سال اخیر در سپاه این استان خبر داد و گفت: علاوه بر این پروژه‌ها، توزیع بیش از 10 هزار بسته معیشتی در بین محرومان، 700 جهیزیه به نوعروسان و زوج‌های نیازمند، اجرای 436 طرح اشتغال و اقتصادمقاومتی با بهره‌گیری از اعطای تسهیلات بانکی، راه اندازی 236 صندوق قرض‌الحسنه در استان، ایجاد 366 اشتغال جدید و تثبیت 727 شغل، اعزام بیش از 50 هزار نفر ساعت نیروهای جهادی به مناطق محروم،430 نشست بصیرتی، ساخت 400دقیقه فیلم مستند و...از دیگر برنامه‌های سپاه قائم استان بوده است.</p>
      <p>
        <b>اجرای 888 عنوان برنامه به مناسبت هفته بسیج</b>
      </p>
      <p>سرهنگ دامغانی از برنامه‌ریزی برای اجرای 888 عنوان برنامه به مناسبت هفته بسیج در استان خبر داد و گفت: برنامه‌های امسال هفته بسیج که همزمان با 40 سالگی بسیج برگزار می‌شود برخلاف سال‌های گذشته که محدود به هفته بسیج بود به مدت 40 روز برگزار می‌شوند.</p>
      <p>وی با بیان اینکه 250 عنوان از این برنامه‌ها در حوزه فرهنگی و هنری برگزار می‌شوند افزود: 205 عنوان برنامه ذیل سرفصل جهاد و خدمات‌رسانی، 42 عنوان برنامه در حوزه‌های علمی،120 عنوان برنامه در حوزه‌های ورزشی، 40 یادواره شهدا به بهانه چهل سالگی بسیج و...از برنامه‌های هفته بسیج در استان است.</p>
      <p>انتهای پیام</p>
    </article>
  </body>
</html>