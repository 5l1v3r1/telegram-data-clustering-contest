<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191120-derzharhbudinspektsiya-bere-aktyvnu-uchast-u-stvorenni-elektronnogo-kabinetu/"/>
    <meta property="og:site_name" content="ФАКТИ"/>
    <meta property="article:published_time" content="2019-11-20T12:35:00+00:00"/>
    <meta property="og:title" content="Держархбудінспекція бере активну участь у створенні електронного кабінету"/>
    <meta property="og:description" content="Перший етап впровадження електронного кабінету у сфері містобудівної діяльності запрацює вже у грудні 2019 року."/>
  </head>
  <body>
    <article>
      <h1>Держархбудінспекція бере активну участь у створенні електронного кабінету</h1>
      <address>
        <time datetime="2019-11-20T12:35:00+00:00">20 Nov 2019, 12:35</time>
      </address>
      <p>Перший етап впровадження електронного кабінету у сфері містобудівної діяльності запрацює вже у грудні 2019 року.</p>
      <p>На робочій зустрічі в Міністерстві розвитку громад та територій України за участі фахівців Мінрегіону, Держархбудінспекції, проекту Прозорість та підзвітність у державному управлінні та послугах/TAPAS, Офісу ефективного регулювання BRDO обговорено питання поступового впровадження електронного кабінету, повідомляє  <a href="https://www.kmu.gov.ua/news/derzharhbudinspekciya-bere-aktivnu-uchast-u-stvorenni-elektronnogo-kabinetu">Урядовий портал</a>.</p>
      <p>Так, на першому етапі, вже у грудні 2019 року, планується запровадити комплекс адміністративних послуг щодо об’єктів класу наслідків (відповідальності) СС1. Це стосується найпростіших  малоповерхових споруд, які мають невелику (до 300 м2) площу.</p>
      <p>Зокрема, як очікується, забудовники зможуть у режимі 24/7 подавати у електронному вигляді повідомлення  про початок виконання підготовчих робіт; будівельних робіт щодо об’єктів, будівництво яких здійснюється на підставі будівельного паспорта та щодо об’єктів з незначними наслідками (СС1). А також – повідомити у електронному форматі про зміну даних у повідомленнях, котрі були надані раніше.</p>
      <p>Крім того, планується через електронний кабінет приймати декларації про готовність до експлуатації об’єктів, будівництво яких здійснено на підставі будівельного паспорта, та об’єктів з незначними наслідками (СС1). А також – декларації про готовність до експлуатації самочинно збудованого об’єкта, на яке визнано право власності за рішенням суду.</p>
      <p>А до кінця 2020 року, як обіцяють у Кабміні, стане можливим отримання дозволу на виконання будівельних робіт щодо об’єктів класу наслідків (відповідальності) СС2 та СС3, а також прийняття їх в експлуатацію за допомогою Електронного кабінету.</p>
      <p>Із запровадженням Єдиної державної електронної системи у сфері будівництва, яка має запрацювати після набрання чинності відповідного закону,  документи будуть створюватися з використанням Реєстру будівельної діяльності та міститися у відкритому доступі.</p>
      <p>Це стосуватиметься містобудівних умов та обмежень, ліцензії на провадження господарської діяльності з будівництва об’єктів, що за класом наслідків (відповідальності) належать до об’єктів з середніми (СС2) та значними (СС3) наслідками; погодження обґрунтованих відхилень від будівельних норм та повідомлення про відмову в їх погодженні; дозволу на виконання будівельних робіт, повідомлення про відмову в його наданні; сертифікату про прийняття в експлуатацію закінченого будівництвом об’єкта, повідомлення про відмову в його наданні тощо.</p>
      <p><b>Читайте</b>: <a href="https://fakty.com.ua/ua/ukraine/20191114-u-kyyevi-zabuduyut-47-ga-na-troyeshhyni-ta-dobuduyut-kompleks-vojtsehovskogo/">У Києві забудують 47 га на Троєщині та добудують комплекс Войцеховського</a></p>
      <p>Нововведення стосуватиметься всіх учасників містобудівного процесу.</p>
      <p>Це дозволить викорінити корупційні зловживання у сфері містобудівної діяльності, адже взаємовідносини суб’єктів містобудування та посадових осіб перейдуть з паперового вигляду в електронний та будуть здійснюватися у відкритому форматі, переконані урядовці.</p>
      <p>А до переведення всіх адміністративних послуг в електронний формат забезпечувати  відкриті та прозорі процедури надання документів, що дають право на виконання будівельних робіт, належну організацію прийняття в експлуатацію закінчених будівництвом об’єктів та дієвий контроль під час будівництва об’єктів, буде Держархбудінспекція, наголосив в.о. голови ДАБІ Олександр Строкач.</p>
      <p>Нагадаємо, президент Володимир Зеленський підписав закон про створення <a href="https://fakty.com.ua/ua/ukraine/20191114-v-ukrayini-stvoryat-yedynu-onlajn-systemu-u-sferi-budivnytstva/">Єдиної державної електронної системи у сфері будівництва</a>, ухвалений Верховною Радою 17 жовтня.</p>
    </article>
  </body>
</html>