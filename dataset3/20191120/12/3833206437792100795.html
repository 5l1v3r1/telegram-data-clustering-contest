<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Radina-Chervenova-progovori-za-tezhkata-bolest-i-golyamata-promyana-915375"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-20T12:13:00+00:00"/>
    <meta property="og:title" content="Радина Червенова проговори за тежката болест и голямата промяна"/>
    <meta property="og:description" content="Радина Червенова, когато се появи за пръв път в ефир след близо 2-годишно отсъствие. Тя избра да гов..."/>
  </head>
  <body>
    <article>
      <h1>Радина Червенова проговори за тежката болест и голямата промяна</h1>
      <address>
        <time datetime="2019-11-20T12:13:00+00:00">20 Nov 2019, 12:13</time>
      </address>
      <p>Радина Червенова, когато се появи за пръв път в ефир след близо 2-годишно отсъствие. Тя избра да говори за новото начало в живота си пред колежката си от БНТ Люба Пашова, макар само преди малко повече от месец Червенова да напусна доброволно колектива на телевизията.</p>
      <p>Легендарната говорителка сподели, че през цялата ѝ кариера не ѝ се е случвало да не стъпва на "Сан Стефано“ 29 толкова дълго време. Връщайки се обаче, се почувствала като у дома, а всички колеги – от операторите, през гримьорите, та чак до хигиенистките, я посрещнали със сълзи на очи. Пред колежката си Люба Червенова сподели, че решението ѝ да прекрати договора си с БНТ било трудно, но напълно осъзнато.</p>
      <p>"Много обичам БНТ, много обичам професията си, много обичам хората, които работят тук. Не съм си тръгнала разочарована, обидена. Смятам, че съм си тръгнала навреме. Не дотук приключи животът ми. Просто отварям нова страница. Не съм човек, който няма да прави нищо, защото не съм научена така. Очаквам нещо друго, нещо ново, нещо, което ми е интересно и ще ми донесе същия адреналин, ако не и повече, като този, който съм имала до сега“, сподели почти през сълзи Радина.</p>
      <p>До коренната промяна в живота я завела болестта, с която тихомълком се справи. Радина признава, че тежката диагноза – рак на гърдата, с която се сблъскала преди година, променила отношението ѝ не толкова към света, а към самата себе си.</p>
      <p>"Преди 1 година д-р Среткова ми каза, че само след година ще видя как ще се обърне всичко, как ще се промени животът и как ще си променя мисленето. Аз тогава казах - как става това нещо? Аз толкова години съм този човек, как ще се променя? Не знам как става, но тази промяна не може да се обясни с думи. Тя е чувство. Само който е минал по този път, може да го разбере“, откровена бе новинарката, която днес твърди, че обича и себе си, и близките си повече.</p>
      <p>"Благодарна съм на Коко, че беше до мен. Да живееш в хармония с един човек повече от 20 години, означава, че има нещо, което много дълбоко ви свързва. Щастлив човек съм, че ми се случва това. Далеч съм от мисълта, че всичко е цветя и рози. Но шансът да имам това семейство, да имам точно този човек до себе си, е нещо, за което съм много благодарна, защото някои хора цял живот не могат да срещнат такъв човек“, добавя Червенова.</p>
      <p>Тя признава, че живее пълноценно. Наскоро се завърнала от гостуване при най-голямата си дъщеря Деси и внучето си в Швейцария, пише "Ретро".</p>
    </article>
  </body>
</html>