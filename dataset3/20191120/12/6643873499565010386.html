<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/btmeninger/debatt/i/LAX2Gp/forkast-straffesporet-frp"/>
    <meta property="og:site_name" content="Bergens Tidende"/>
    <meta property="article:published_time" content="2019-11-20T12:17:24+00:00"/>
    <meta property="og:title" content="Debatt: – Feilspor frå Frp om straff av helsepersonell"/>
    <meta property="og:description" content="Forslaget kan føre til høgare terskel for å rapportere feil i helsevesenet, skriv Kjersti Toppe (Sp)."/>
  </head>
  <body>
    <article>
      <h1>Debatt: – Feilspor frå Frp om straff av helsepersonell</h1>
      <h2>Frp sitt forslag kan føre til høgare terskel for å rapportere feil i helsevesenet.</h2>
      <address><time datetime="2019-11-20T12:17:24+00:00">20 Nov 2019, 12:17</time> by <a rel="author">Kjersti Toppe</a></address>
      <p>Debattinnlegg</p>
      <p><b>Åshild Bruun-Gundersen (Frp) </b>vil ha <a href="https://www.bt.no/btmeninger/debatt/i/wPkQzn/helsepersonell-som-opptrer-grovt-uaktsomt-boer-ha-personlig-ansvar">auka straff av helsepersonell ved feilbehandling på sjukehus</a>. Bakgrunnen er blant anna saka frå Haukeland universitetssjukehus der ein mann døydde i akuttmottaket etter uforsvarleg oppfølging.</p>
      <p>Forslaget er oppsiktsvekkande. I dag reknar vi med at skade på grunn av feil og manglar <a href="https://www.helsedirektoratet.no/rapporter/pasientskader-i-norge/sammendrag">skjer i 12 prosent av sjukehusopphalda</a>. Tek vi utgangspunkt i talet på sjukehusinnleggingar i 2018, betyr det at opp mot 100.000 pasientar blir skada årleg. Frp sitt svar er å straffe helsepersonell og skrive ut bøter. Men vil det virke?</p>
      <p><b>Bruun-Gundersen framstiller</b> det som at helsepersonell, i motsetnad til ein yrkessjåfør, ikkje har personleg ansvar om det skjer uheldige hendingar. Det er ikkje rett. Lov om helsepersonell set krav til at helsepersonell skal utføre sitt arbeid i samsvar med krav til fagleg forsvarlegheit og omsorgsfull hjelp.</p>
      <p>Statens helsetilsyn kan ved brot på krava gi åtvaringar, tilbakekalle retten til å utøve yrket midlertidig eller straffe med bøter eller fengsel. Lov- og orden partiet Frp vil altså ha meir av det siste.</p>
      <p><b>Å innføre ein</b> hardare personleg straffepraksis vil bryte med hovudlinja i pasienttryggleiksarbeidet, der målet har vore læring og førebygging, ikkje sanksjonar og straff. Straffelina vil kunne føre til at helsepersonell i enno større grad vil vegre seg frå å rapportere om feil som skjer.</p>
      <p>Frp sitt forslag vil kunne bety at psykiateren må i fengsel om det skjer eit sjølvmord i psykisk helsevern, eller at turnuskandidaten får bøter om ho oppdagar blodforgiftinga for seint. Den som går fri i eit slikt system, er helseføretaka, leiinga og dei med det overordna ansvaret for arbeidet med kvalitet- og pasienttryggleik. Dei som på sine styremøte burde vore meir opptatt av kvalitetsrapportane enn økonomirapportane.</p>
      <p><b>Bruun-Gundersen</b> skriv at dårleg bemanning i avdelingane er helseføretaket sitt ansvar. Dette er berre halve sanninga. Det er regjeringa sitt sjukehusbudsjett, og Frp sit som kjent i ei fleirtalsregjering.</p>
      <p>Regjeringa og Frp har nyleg avvikla <a href="https://www.helsedirektoratet.no/nyheter/meldeordningen-etter-3-3-i-spesialisthelsetjenesteloven-avvikles">den einaste meldeordninga i Norge</a> der helsepersonell kunne melde om uheldige hendingar utan å risikere straff. Meldeordninga etter spesialisthelsetenestelovas §3-3 var eit sanksjonsfritt lærings- og rapporteringssystem med formål om å betre pasienttryggleiken.</p>
      <p><b>Så Åshild Bruun–Gundersen</b>. Slepp no taket i straffesporet. Pasienttryggleik er systemarbeid og altfor viktig til å bli redusert og minimert til eit spørsmål om personleg skyld og skam.</p>
      <related>
        <h4>Les også</h4>
        <a href="https://www.bt.no/btmeninger/debatt/i/wPkQzn/helsepersonell-som-opptrer-grovt-uaktsomt-boer-ha-personlig-ansvar"/>
        <a href="https://www.bt.no/btmeninger/debatt/i/QoKjnR/taushetsplikten-maa-mykes-opp-overfor-foreldre"/>
        <a href="https://www.bt.no/btmeninger/debatt/i/pLXX5X/er-tjenester-som-helsesista-gode-nok-paa-pasientsikkerhet"/>
        <a href="https://www.bt.no/btmeninger/debatt/i/qLXj1e/jau-statsraad-det-raknar-i-kriminalpolitikken"/>
      </related>
      <related>
        <h4>Mest lest akkurat nå</h4>
        <a href="https://www.bt.no/btmeninger/debatt/i/OpXwbV/min-fitte-er-flott"/>
        <a href="https://www.bt.no/nyheter/lokalt/i/vQdWOj/bystyret-ga-edel-et-halmstraa"/>
        <a href="https://www.bt.no/btmeninger/debatt/i/LAXz71/havarikommisjonen-identifiserer-ikke-hovedaarsakene-til-helge-ingstad-u"/>
        <a href="https://www.bt.no/nyheter/lokalt/i/K3XOKE/2200-ansatte-i-bergen-kommune-ble-lurt-av-falsk-e-post"/>
        <a href="https://www.bt.no/nyheter/direkte/i/BR649v/nyheter-direkte"/>
        <a href="https://www.bt.no/utenriks/i/y3014a/prins-andrew-frasier-seg-alle-offentlige-oppdrag"/>
      </related>
      <ol>
        <li>
          <a href="https://www.bt.no/tag/Statens_helsetilsyn">Statens helsetilsyn</a>
        </li>
        <li>
          <a href="https://www.bt.no/tag/Psykisk_helsevern">Psykisk helsevern</a>
        </li>
        <li>
          <a href="https://www.bt.no/tag/Bemanning">Bemanning</a>
        </li>
        <li>
          <a href="https://www.bt.no/tag/Haukeland">Haukeland</a>
        </li>
        <li>
          <a href="https://www.bt.no/tag/Skam">Skam</a>
        </li>
      </ol>
    </article>
  </body>
</html>