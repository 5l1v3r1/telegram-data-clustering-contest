<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/meteo/previsions/Glacades-fortes-espera-tongada-extensa_0_2347565296.html"/>
    <meta property="og:site_name" content="Ara.cat"/>
    <meta property="article:published_time" content="2019-11-20T12:35:00+00:00"/>
    <meta property="og:title" content="Méteo especial: una tongada de pluges marcarà l'inici del cap de setmana"/>
    <meta property="og:description" content="El fred d'hivern no marxarà de forma sobtada però el tram final del mes serà més suau"/>
  </head>
  <body>
    <article>
      <h1>Méteo especial: una tongada de pluges marcarà l'inici del cap de setmana</h1>
      <h2>El fred d'hivern no marxarà de forma sobtada però el tram final del mes serà més suau</h2>
      <address>
        <time datetime="2019-11-20T12:35:00+00:00">20 Nov 2019, 12:35</time>
      </address>
      <p>El fred es va encaixonant a les zones més baixes i continua marcant aquest tram central del mes de novembre. Avui molts termòmetres encara han baixat més que ahir, i en força indrets aquest matí ha estat el més fred de la tardor fins ara. Entre les temperatures mínimes d'avui destaquen (en ºC):</p>
      <ul>
        <li>Esterri d'Àneu, -6</li>
        <li>La Seu d'Urgell, -5</li>
        <li>Sant Pau de Segúries, -5</li>
        <li>Sort, -5</li>
        <li>Vic, -3</li>
        <li>Manresa, -3</li>
        <li>Girona, -3</li>
        <li>Lleida, -2</li>
        <li>Mollerussa, -2</li>
        <li>Igualada, -1</li>
        <li>Sant Cugat del Vallès, 0</li>
        <li>Tortosa, 3</li>
        <li>Barcelona, 4</li>
        <li>Tarragona, 4</li>
      </ul>
      <p>La inversió tèrmica s'ha començat a notar clarament. Mentre que a Manresa la temperatura ha baixat per primer cop aquesta tardor fins als -3 graus, a Montserrat la mínima ha estat de 2 graus positius. A partir d'avui el fred anirà marxant a poc a poc, però ho farà d'una manera bastant lenta i progressiva. Les glaçades minvaran clarament a partir de divendres, però les temperatures diürnes no pujaran de forma clara fins la setmana que ve.</p>
      <p>Avui serà un dia més enterbolit i mig ennuvolat. El pas d'un front aportarà núvols, però el paraigua no farà falta. Només es podrien arribar a escapar ruixats aïllats al vessant sud del Pirineu o a la Costa Brava molt a última hora.</p>
      <p>Demà el temps canviarà poc, però entre divendres a la tarda i dissabte al matí ens visitarà una borrasca profunda i activa que farà ploure en general. Les precipitacions deixaran entre 10 i 30 l/m2 a la majoria de comarques, i podrien acumular-se'n més de 50 en sectors del Pirineu i el Prepirineu. Alguns models de previsió fan pensar que la tongada de pluges també serà molt abundant a les comarques de Girona, i en canvi on és menys probable que hi plogui amb ganes és a les Terres de l'Ebre.</p>
      <figure>
        <a href="https://www.ara.cat/2019/11/20/societat/meteo/Acumulacions-precipitacio-previstes-divendres_2347575302_67509685_630x486.png">
          <img src="https://www.ara.cat/2019/11/20/societat/meteo/Acumulacions-precipitacio-previstes-divendres_2347575302_67509685_630x486.png"/>
        </a>
        <figcaption>Acumulacions de precipitació previstes per divendres</figcaption>
      </figure>
      <p>Tot i que el gruix de la pertorbació ens afectarà la nit de divendres a dissabte, és molt probable que durant bona part de dissabte el temps encara sigui molt insegur, amb ruixats més dispersos i nevades abundants al Pirineu. La cota de neu començarà situant-se per sobre dels 1.500 metres divendres, però dissabte podria arribar a baixar fins als 1.200, sobretot al vessant nord del Pirineu. Com més avanci el cap de setmana més clarianes i menys probabilitat de pluja.</p>
      <p>El canvi de temps anirà acompanyat de ventades. Divendres al vespre el vent bufarà amb cops de 50 o 60 km/h en moltes comarques, i durant el cap de setmana el mestral i la tramuntana es deixaran sentir amb cops forts a les Terres de l'Ebre i a l'Empordà, especialment dissabte a la tarda i diumenge.</p>
      <figure>
        <a href="https://www.ara.cat/2019/11/20/societat/meteo/Cops-maxims-previstos-dissabte-vespre_2347575303_67509763_630x486.png">
          <img src="https://www.ara.cat/2019/11/20/societat/meteo/Cops-maxims-previstos-dissabte-vespre_2347575303_67509763_630x486.png"/>
        </a>
        <figcaption>Cops de vent màxims previstos per dissabte a la tarda i vespre</figcaption>
      </figure>
      <p>Tot plegat farà que la sensació de fred no desaparegui ràpidament, però no hi ha dubte que ens encaminem cap a un tram final del mes de novembre amb migdies molt més suaus i temperatures que podrien arribar a ser altes per a l'època. El fred intens ha arribat aviat però no durarà.</p>
      <figure>
        <a href="https://www.ara.cat/2019/11/20/societat/meteo/Diferencia-prevista-temperatura-maxima-dimarts_2347575305_67509919_630x486.png">
          <img src="https://www.ara.cat/2019/11/20/societat/meteo/Diferencia-prevista-temperatura-maxima-dimarts_2347575305_67509919_630x486.png"/>
        </a>
        <figcaption>Diferència prevista entre la temperatura màxima d'avui i la de dimarts que ve</figcaption>
      </figure>
    </article>
  </body>
</html>