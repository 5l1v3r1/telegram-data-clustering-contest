<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23502624-video-excursii-gratuite-aproximativ-8-milioane-lei-pentru-pensionari-copii-oferite-primaria-sectorului-1-ultimul.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-20T12:18:00+00:00"/>
    <meta property="og:title" content="VIDEO Excursii gratuite de aproximativ 8 milioane de lei pentru pensionari și copii, oferite de Primăria Sectorului 1 în ultimul an"/>
    <meta property="og:description" content="Primăria Sectorului 1, prin Centrul Cultural, a oferit în ultimul an excursii gratuite de aproximativ 8 milioane de lei copiilor și pensionarilor din sector. Pentru copii au fost organizate"/>
  </head>
  <body>
    <article>
      <h1>VIDEO Excursii gratuite de aproximativ 8 milioane de lei pentru pensionari și copii, oferite de Primăria Sectorului 1 în ultimul an</h1>
      <address><time datetime="2019-11-20T12:18:00+00:00">20 Nov 2019, 12:18</time> by <a rel="author">Catiușa Ivanov</a></address>
      <p>
        <b>Primăria Sectorului 1, prin Centrul Cultural, a oferit în ultimul an excursii gratuite de aproximativ 8 milioane de lei copiilor și pensionarilor din sector. Pentru copii au fost organizate excursii de două zile pe Valea Prahovei, Brașov, Bran- Moeciu, excursii de 3 zile în Delta Dunării, Argeș și excursii de o zi la parcuri de distracții de lângă București. Pentru pensionari s-au făcut excursii de o zi la mănăstiri și la Sinaia. Banii au ajuns către mai multe firme, printre care Treasure Island și Fiducia Agenzia. Societatea Trasure Island a devenit cunoscută după ce a încheiat un contract de 200.000 de euro cu STB pentru o campanie de publicitate în care mai mulți bloggeri spuneau cât de bine este să circuli cu transportul public din București.</b>
      </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fccsector1%2Fvideos%2F2283566808601029%2F&amp;show_text=0&amp;width=490" width="490" height="274" data-service="Facebook" scrolling="no"/>
      </figure>
      <p>
        <b>Ce excursii gratuite a oferit Primăria Sectorului 1:</b>
      </p>
      <ul>
        <li>25 de excursii de două zile în zona montană Rucăr - Bran pentru copiii din Sectorul 1, în perioada 13 aprilie – 21 iulie 2019. Contractul a fost încheiat pe 3 mai 2019 cu firma Treasure Island, valoarea acestuia fiind de 750.862 lei.</li>
        <li>30 de excursii de două zile pentru copiii din Sectorul 1. Contractul a fost încheiat pe 13 august 2018 cu firma Cherries and Pitches, valoarea contractului fiind de 910.550 lei. Fiecare excursie - 40 de copii între 8 și 14 ani si 8 însoțitori . Excursiile s-au desfășurat pe parcursul a două zile, iar în caietul de sarcini s-au cerut excursii la Zoo Brașov, centrul istoric al orașului și Dino Parc.</li>
        <li>14 excursii de o zi pentru copiii din Sectorul 1 la 0 distanță de maxim 40 de km de București, la un parc de distracții. Contractul a fost semnat pe 3 mai 2019 cu Fiducia Agenzia, valoarea acestuia fiind de 177. 569 lei.</li>
        <li>25 de excursii de două zile pe Valea Prahovei pentru copii, în perioada 13 aprilie – 21 iulie 2019 . Contractul a fost semnat pe 3 mai 2019 cu firma Treasure Island, valoarea acestuia fiind de 723.502 RON. În caietul de sarcini s-a cerut vizitarea Castelului Bran, a Cetății Râșnov și Dino Parc. În fiecare excursie au fost disponibile 40 de locuri plus însoțitorii.</li>
        <li>10 excursii de 3 zile în Delta Dunarii, pe Bratul Sfantul Gheorghe, pentru copii. Contractul a fost semnat pe 20 iunie 2019 cu firma Treasure Island, valoarea contractului fiind de 625.360 lei.</li>
        <li>10 excursii de 3 zile in Delta Dunarii, pe Bratul Sulina, pentru copii. Contractul a fost semnat pe 20 iunie 2019, cu firma Carpatia Dacia Nemuritoare, valoarea contractului fiind de 566.444 lei.</li>
        <li>10 excursii de 3 zile in judetul Arges, pentru copii. Contractul a fost semnat pe 27 iunie 2019 cu firma Carpatia Tour 50, valoarea acestuia fiind de 331. 444 lei. Printre obiectivele vizitate s-au numărat: Catedrala de la Curtea de Argeș, Barajul Vidraru, plimbare cu barca pe lac, Zoo Pitești.</li>
        <li>24 de excursii în județul Prahova, Mânăstirea Ghighiu, pentru pensionari. Contractul a fost semnat pe 24 iulie 2019 cu firma Fiducia Agenzia, valoarea acestuia fiind de 324.199 lei.</li>
        <li>24 de excursii în județul Argeș, la Mânăstirea și noua Catedrala Arhiepiscopală și Regală Curtea de Argeș. Contractul a fost semnat pe 24 iulie cu firma Fiducia Agenzia, valoarea contractului fiind de 426.125 lei.</li>
        <li>50 de excursii de 1 zi în județul Prahova, stațiunea turistică Sinaia, pentru pensionari. Pentru fiecare excursie au fost alocate două autocare, cu 50 de locuri plus doi însoțitori.</li>
      </ul>
      <p>Obiectivele turistice vizitate au fost Castelul Peleș și Mănăstirea Sinaia. Contractul a fost semnat pe 13 septembrie, cu firma VERTICAL MARKET APPROACH, valoarea acestuia fiind de 3.222.860 lei. <br/><br/>Participanții au primit șepci și tricorui inscripționate "Primăria sectorului 1".<br/><br/>Contactat de HotNews.ro, primarul Sectorului 1, Dan Tudorache, spune că de aceste facilități au beneficiat în principal persoanele cu venituri reduse.<br/><b><br/></b><b>Ce spune primarul:</b></p>
      <ul>
        <li>”Și pensionarii sunt membri ai comunității, elevii sunt cu o situație financiară mai precară, au fost mai mulți elevi. Noi avem zone defavorizate în sector, chiar dacă suntem considerați un sector cu oameni bogați, dar în zone ca Străulești, Chitila, Bucureștii Noi, Giulești, avem copii care nu au ieșit deloc din București. Noi am dus acum și copii orfani, de la centrele noastre, care nu ieșit niciodată din București. Sunt benefice.</li>
        <li>Nu știu dacă vom continua programul. Depinde dacă aprobă Consiliul Local. Eu nu am majoritate, trebuie să voteze și celelalte partide. Și acum Consiliul și-a dat acordul, când au aprobat bugetul. Dacă își dau acordul, facem și anul următor, dacă nu, mă limitez doar la anul ăsta. Eu nu fac nimic fără aprobarea consiliului”.</li>
      </ul>
      <p><b>La ce firme au ajuns banii<br/></b><br/>Cei mai mulți bani au ajuns la firma VERTICAL MARKET APPROACH - contracte de 3,2 milioane lei. Societatea are doi acționari: MOTRONU ADRIAN FLORENTIN (99%) și Burcea Marcel.<br/><br/>La firma Tresure Island au ajuns contracte de circa 2 milioane lei. Societatea are un singur acționar- Croitoru Ioana Octavia. Firma a devenit cunoscută după ce a încheiat un contract de 200.000 de euro cu STB pentru o campanie de publicitate în care mai mulți bloggeri spuneau cât de bine este să circuli cu transportul public din București.<br/><br/>La firma Fiducia Agenzia au ajuns contracte de circa 920.000 lei. Firma are doi asociați: Clay Work Bucharest (5%) și Scimia Stefano. Clay Work Bucharest îl are acționar tot pe pe SCIMIA STEFANO.</p>
    </article>
  </body>
</html>