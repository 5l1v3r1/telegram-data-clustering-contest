<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/innovazione/lenovo_flagship_store_milano-6585848/news/2019-11-20/"/>
    <meta property="og:site_name" content="Agi"/>
    <meta property="article:published_time" content="2019-11-20T12:54:00+00:00"/>
    <meta property="og:title" content="Lenovo aprirà a Milano il primo flagship store europeo"/>
    <meta property="og:description" content="Uno spazio di tre piani tra Corso Matteotti e via S. Pietro all'Orto: non solo sala esposizione, ma anche eventi e dibattiti"/>
  </head>
  <body>
    <article>
      <h1>Lenovo aprirà a Milano il primo flagship store europeo</h1>
      <h2>Uno spazio di tre piani tra Corso Matteotti e via S. Pietro all'Orto: non solo sala esposizione, ma anche eventi e dibattiti</h2>
      <address><time datetime="2019-11-20T12:54:00+00:00">20 Nov 2019, 12:54</time> by <a rel="author">AGI - Agenzia Giornalistica Italia</a></address>
      <p><b>Lenovo</b> aprirà all'inizio del 2020 il suo primo flagship store in Europa, a<b> Milano</b>. Uno spazio di tre piani all’angolo fra Corso Matteotti e Via S. Pietro all’Orto, articolato in aree espositive, zone di co-working, un auditorium, un angolo commerciale, un bar e un luogo di incontro.</p>
      <p>L’intento è di essere uno spazio innovativo con un ruolo nella diffusione della conoscenza delle <b>nuove tecnologie</b> "come fattore di inclusione sociale e non solo di progresso economico e produttivo". “Siamo orgogliosi di aprire a Milano uno spazio di incontro tecnologico, sociale, culturale ma anche di relax e di svago, in cui le persone possano provare nuove esperienze con il mondo digitale”, dichiara <b>Emanuele Baldi</b>, amministratore delegato e country general manager di Lenovo per l’Italia. “Ci auguriamo con questa iniziativa di dare un contributo alla creazione di un ecosistema dedicato all’innovazione, che possa offrire a Milano ulteriore impulso verso l’apertura e la crescita internazionali”.</p>
      <p>“Stiamo progettando un luogo dove sia possibile sperimentare e conoscere le tecnologie che migliorano la vita di oggi e quella futura, dalle soluzioni dell’high <b>performance computing</b> ai nuovi PC e tablet con AI, dai dispositivi connessi al gaming alla realtà virtuale fino agli smartphone. Aperto a soluzioni di Partner e Brand che hanno un ruolo fondamentale nell’innovazione. Forme e design del Flagship Store interpreteranno questo obiettivo e i valori di Lenovo creando un contesto di conoscenza”, aggiunge Baldi.<br/>Insieme alle aree dedicate a prodotti e all'assistenza ai visitatori ci saranno zone di dialogo, confronto e incontro per eventi e iniziative culturali. </p>
    </article>
  </body>
</html>