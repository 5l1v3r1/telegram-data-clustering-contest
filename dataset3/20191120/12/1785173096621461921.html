<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/entertainment/licitatie-friends-pinguinul-lui-joey-tribbiani-canapeaua-din-central-perk-si-invitatia-la-nunta-bing-intre-loturi-1922400620402019111219175541"/>
    <meta property="og:site_name" content="News.ro"/>
    <meta property="article:published_time" content="2019-11-20T12:06:40+00:00"/>
    <meta property="og:title" content="Licitaţie „Friends” - Pinguinul lui Joey Tribbiani, canapeaua din Central Perk şi invitaţia la nunta Bing, între loturi"/>
    <meta property="og:description" content="Pinguinul personajului Joey Tribbiani, canapeaua din cafeneaua Central Perk şi invitaţia la nunta Bing se numără între cele 80 de loturi din „Friends” scoase la licitaţie în scop caritabil."/>
  </head>
  <body>
    <article>
      <h1>Licitaţie „Friends” - Pinguinul lui Joey Tribbiani, canapeaua din Central Perk şi invitaţia la nunta Bing, între loturi</h1>
      <address><time datetime="2019-11-20T12:06:40+00:00">20 Nov 2019, 12:06</time> by <a rel="author">News.ro</a></address>
      <p>
        <b>Pinguinul personajului Joey Tribbiani, canapeaua din cafeneaua Central Perk şi invitaţia la nunta Bing se numără între cele 80 de loturi din „Friends” scoase la licitaţie în scop caritabil.</b>
      </p>
      <p>Ca parte a celei de-a 25-a aniversări a serialului, Warner Bros. Television şi Prop Store vor vinde costume, obiecte, părţi din decor şi materiale folosite în cele zece sezoane „Friends”.</p>
      <p>Licitaţia va începe pe 3 decembrie şi va fi încheiată pe 17 decembrie. Beneficiar va fi The Trevor Project, organizaţie care luptă pentru prevenirea sinuciderii în rândul tinerilor LGBTQ.</p>
      <p>Piesele din arhiva Warner Bros. pot fi licitate online.</p>
      <figure>
        <img src="https://i0.1616.ro/media/2/2701/33647/19175541/1/hugsy-friends.png?width=540"/>
      </figure>
      <p>Hugsy, pinguinul din pluş al lui Joey Tribbiani (interpetat de Matt LeBlanc) ar putea fi vândut pentru peste 1.000 de dolari. La licitaţie sunt scoase şi reproduceri ale canapelei din cafenea, dar şi originala, rochia cu motive hawaiene purtată de Rachel Green (Jennifer Aniston) în sezonul al treilea şi vizorul de pe uşa apartamentului Monicăi (Courtney Cox).</p>
      <p>Canoe a lui Joey şi Chandler (Matthew Perry) şi vâslele au o valoare estimată la 4.000 - 6.000 de dolari, costumul purtat de Ross (David Schwimmer) pentru a-l învăţa pe fiul Ben despre Hanukkah este estimat la 10.000 - 15.000 de dolari, iar invitaţia la nunta Monicăi cu Chandler, la 1.000 - 1.500 de dolari.</p>
      <figure>
        <img src="https://i0.1616.ro/media/2/2701/33647/19175541/2/invitatiebing-friends.png?width=540"/>
      </figure>
      <p>Oricine se înscrie în licitaţie poate câştiga un scenariu de producţie al „Friends”. Fiecare obiect va fi livrat cu un certificat de autenticitate emis de Warner Bros.</p>
      <p>„Friends”, lansat în 1994, a avut zece sezoane şi este una dintre cele mai populare producţii de televiziune. Recent, a fost achiziţionată de Netflix, unde este disponibilă până la finalul anului. Anul viitor, serialul va fi inclus în lista HBO Max.</p>
      <p>Acţiunea serialului se petrece în New York, unde cei şase prieteni - Rachel Green, Ross Geller, Monica Geller, Joey Tribbiani, Chandler Bing şi Phoebe Buffay - trăiesc şi muncesc.</p>
      <p>Peste 40 de actori au fost invitaţi, pe parcursul celor zece sezoane, să joace în episoade ale serialului. Între ei se numără Christina Appelgate, care a fost recompensată şi cu un premiu Emmy pentru prestaţia ei, Reese Witherspoon, Brad Pitt, George Clooney, Billy Crystal şi Robin Williams, Winona Ryder, Susan Sarandon şi Helen Hunt.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
      <related>
        <h4>Citește și...</h4>
        <a href="https://www.news.ro/cultura-media/posibila-reuniune-friends-pentru-platforma-hbo-max-1922401013002019110919169283"/>
      </related>
    </article>
  </body>
</html>