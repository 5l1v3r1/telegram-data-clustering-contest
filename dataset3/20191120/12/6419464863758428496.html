<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/ellada/kokkalis-se-marinaki-soy-paredosa-ena-megalo-olympiako-min-ton-mikraineis/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-20T12:18:04+00:00"/>
    <meta property="og:title" content="Κόκκαλης σε Μαρινάκη: Σου παρέδωσα ένα ΜΕΓΑΛΟ Ολυμπιακό, μην τον μικραίνεις"/>
    <meta property="og:description" content="Σκληρή ανακοίνωση-απάντησε εξέδωσε ο Σωκράτης Κόκκαλης με αποδέκτη τον Βαγγέλη Μαρινάκη σχετικά με τη μεταξύ τους κόντρα γύρω από τον Ολυμπιακό."/>
  </head>
  <body>
    <article>
      <h1>Κόκκαλης σε Μαρινάκη: Σου παρέδωσα ένα ΜΕΓΑΛΟ Ολυμπιακό, μην τον μικραίνεις</h1>
      <address>
        <time datetime="2019-11-20T12:18:04+00:00">20 Nov 2019, 12:18</time>
      </address>
      <p>Σκληρή ανακοίνωση-απάντησε εξέδωσε ο <a href="https://neaselida.gr/tag/sokratis-kokkalis/"><b>Σωκράτης Κόκκαλης</b></a> με αποδέκτη τον <a href="https://neaselida.gr/tag/vangelis-marinakis/"><b>Βαγγέλη Μαρινάκη</b></a> σχετικά με τη μεταξύ τους κόντρα γύρω από τον <a href="https://neaselida.gr/tag/olybiakos/"><b>Ολυμπιακό</b></a>.</p>
      <h3>Ακολουθεί η ανακοίνωσή του: </h3>
      <p>«Σωκράτης Π. Κόκκαλης</p>
      <p>Κύριο Ευάγγελο Μαρινάκη</p>
      <p>Κύριε Μαρινάκη</p>
      <p>
        <b>ΦΤΑΝΕΙ ΠΙΑ!</b>
      </p>
      <p>Οι συνεχείς απαράδεκτοι και συκοφαντικοί ισχυρισμοί σου εις βάρος μου, οι άθλιες επιθέσεις εναντίον της οικογένειάς μου και οι <b>βρώμικες μεθοδεύσεις</b> κατά των επιχειρήσεων που συμμετέχω, με αποκορύφωμα το χθεσινό οχετό από τα μέσα που έχεις εξαγοράσει, δεν θα μείνουν πλέον αναπάντητα.</p>
      <p>Παρέλαβα έναν Ολυμπιακό ερείπιο και σου παρέδωσα <b>ένα ΜΕΓΑΛΟ Ολυμπιακό</b> με πρωταθλήματα, κύπελλα, σύγχρονο γήπεδο, προπονητικό κέντρο, ακαδημίες, σχόλες και γραφεία.</p>
      <p>Για να γίνουν όλα αυτά, που ήταν μια προσπάθεια ιδιαίτερα δύσκολη, εκτός από εκατοντάδες εκατομμύρια ευρώ, διέθεσα πολύ χρόνο, έλαβα κρίσιμες πρωτοβουλίες και δύσκολες αποφάσεις γιατί πάνω από όλα είχα το συμφέρον του <b>Ολυμπιακού</b>.</p>
      <p>Από την πρώτη μέχρι την τελευταία στιγμή ήμουν προσωπικά Πρόεδρος και ο μέτοχος του Ολυμπιακού χωρίς να κρύβομαι πίσω από <b>offshore εταιρίες</b> και παρένθετα πρόσωπα.</p>
      <p>Βλέπω ότι εσύ χρησιμοποιείς <b>τον Ολυμπιακό και τα ΜΜΕ</b> που ελέγχεις ως ασπίδα προσωπικής σου προστασίας, εργαλεία προώθησης προσωπικών σου συμφερόντων και πολιτικών φιλοδοξιών.</p>
      <p>Ο <b>Ολυμπιακός</b> ανήκει στο λαό του, είναι πιο μεγάλος από μένα και σίγουρα από σένα.</p>
      <p>Μην συνεχίζεις να τον μικραίνεις.</p>
      <p><b>Σ. Κόκκαλης</b>».</p>
      <p>Υπενθυμίζεται ότι η απάντηση εκ μέρους του <b>Σωκράτη Κόκκαλη</b> έρχεται μετά τις διαδοχικές επιστολές μεταξύ <b>Ιντρακάτ</b> και <b>Θρύλος ΑΕ</b>.</p>
      <p>Όπως έγινε γνωστό, η εταιρεία του Σωκράτη Κόκκαλη σκοπεύει να πουλήσει το χώρο που της ανήκει στις <b>εγκαταστάσεις του Ρέντη</b> και χρησιμοποιούταν ως τώρα για τις ανάγκες των Ακαδημιών.</p>
      <h3>Η επιστολή της Ιντρακάτ στη ΘΡΥΛΟΣ ΑΕ</h3>
      <p>«Όπως γνωρίζετε, <b>η διάρκεια του από 01.02.2014</b> μεταξύ μας Ιδιωτικού Συμφωνητικού Μίσθωσης του οικοπέδου επιφανείας 12.655,08 τ.μ. που βρίσκεται στην περιοχή του Αγίου Ιωάννη Ρέντη Αττικής, έληξε την 30.6.2019.</p>
      <p>Όπως σας έχουμε ήδη ενημερώσει, <b>η Εταιρεία μας δεν προτίθεται</b> να προβεί σε παράταση ή ανανέωση του μισθωτηρίου, καθώς σκοπεύει να προβεί σε πώληση του ακινήτου της. Κατόπιν αυτού, παρακαλούμε να μας αποδώσετε το ακίνητο, κατά τα προβλεπόμενα στο άρθρο 12 του μισθωτηρίου, εντός 30 ημερών από την παρούσα. Επίσης, σας γνωρίζουμε ότι για το χρονικό διάστημα από την 1/7/2019 μέχρι και σήμερα οφείλετε το ποσό των € 15.033,84 ως αποζημίωση χρήσης του ακινήτου κατά τα προβλεπόμενα στο άρθρο 9 του μισθωτηρίου.</p>
      <p>Αρμόδιος επικοινωνίας για την παράδοση του ακινήτου και την τακτοποίηση τυχόν εκκρεμοτήτων από το μισθωτήριο είναι ο κ Ιωάννης Σχοινάς».</p>
      <h3>Η απάντηση της ΘΡΥΛΟΣ ΑΕ στην Ιντρακάτ</h3>
      <figure>
        <img src="https://neaselida.gr/nsmedia/uploads/2019/07/00_138_gio_0448_060220191559510312-1.jpg"/>
      </figure>
      <p>Με μεγάλη απογοήτευση αλλά χωρίς ίχνος έκπληξης, λάβαμε την επιστολή σας που μας ενημερώνει ότι η Εταιρεία σας αποφάσισε απροειδοποίητα και κατά παράβαση των οικείων νομοθετικών διατάξεων, και <b>θέτοντας διορία μόλις 30 ημερών</b>, να διακόψει τη μίσθωση οικοπέδου που αποτελεί μέρος των προπονητικών εγκαταστάσεων του Ρέντη και στο οποίο προπονούνται και αγωνίζονται οι ομάδες της Ακαδημίας του ΟΛΥΜΠΙΑΚΟΥ.</p>
      <p>Σημειώνεται μάλιστα ότι η INTRAKAT είχε αποκτήσει το οικόπεδο αυτό από τη ΘΡΥΛΟΣ Α.Ε. κατά την περίοδο που ιδιοκτήτης της ΘΡΥΛΟΣ Α.Ε. και της <b>ΠΑΕ ΟΛΥΜΠΙΑΚΟΣ</b> ήταν ο Σωκράτης Κόκκαλης, στερώντας με αυτό το τρόπο ένα σημαντικό περιουσιακό στοιχείο από την ομάδα μας.</p>
      <p>Επιλέγετε μάλιστα να το κάνετε αυτό κατά τη διάρκεια της αγωνιστικής περιόδου ώστε η ζημία να είναι μεγαλύτερη αφού ανατρέπεται όλος ο αγωνιστικός προγραμματισμός της Ακαδημίας μας.</p>
      <p>Δυστυχώς επιβεβαιώνεται και πάλι η εχθρική στάση του Σωκράτη Κόκκαλη και των εταιρειών του απέναντι στην <b>ΠΑΕ ΟΛΥΜΠΙΑΚΟΣ</b>.</p>
      <p>Αποδείχθηκε με την υπόθεση του «Γεώργιος Καραϊσκάκης», τη στάση του τα τελευταία τρία χρόνια και τις συμμαχίες του και τις δουλειές με όλους σχεδόν τους εχθρούς του ΟΛΥΜΠΙΑΚΟΥ, καθώς και με το γεγονός ότι ο ίδιος και οι εταιρείες του δεν συνεισέφεραν ούτε ένα ευρώ για τον Ερασιτέχνη ΟΛΥΜΠΙΑΚΟ τα τελευταία δέκα χρόνια.</p>
      <p>Δυστυχώς για τον <b>Σωκράτη Κόκκαλη</b>, τους γιους του και τους συνεργάτες του, βασιλιάς τους είναι το χρήμα ενώ ο ΟΛΥΜΠΙΑΚΟΣ είναι ένα όχημα επίτευξης κερδών για τις κρατικοδίαιτες εταιρείες του.</p>
      <p>Η <b>ΠΑΕ ΟΛΥΜΠΙΑΚΟΣ</b> ήδη ετοιμάζει νέους χώρους κοντά στο προπονητικό κέντρο, για να φιλοξενήσουν τις ομάδες της <b>Ακαδημίας του Ολυμπιακού</b> που κάνουν προπόνηση και αγωνίζονται στον συγκεκριμένο χώρο στον οποίο έχουν επενδυθεί από μέρους μας εκατοντάδες χιλιάδες ευρώ ώστε να φτάσει στα υψηλά επίπεδα του προπονητικού κέντρου.</p>
      <p>Σε ότι αφορά σε μια οφειλή μερικών χιλιάδων ευρώ σε σχέση με την μίσθωση, την οποία αναφέρετε στην επιστολή σας, σας ενημερώσουμε ότι έχει εξοφληθεί. <b>Ο ΟΛΥΜΠΙΑΚΟΣ</b>, τα τελευταία δέκα χρόνια, δεν αφήνει χρέη όπως γινόταν επί των ημερών σας, με τα δεκάδες εκατομμύρια ευρώ χρέη της ΠΑΕ και του Ερασιτέχνη Ολυμπιακού που μας μας κληροδοτήσατε.</p>
      <p>Για όλους εμάς, η <b>λειτουργία της Ακαδημίας και των Σχολών,</b> είναι πολύ σημαντική για τον Σύλλογο και την κοινωνία γιατί αποδίδει σε αυτήν εξαιρετικούς αθλητές, μαθητές και κυρίως ανθρώπους.</p>
      <p>Να είστε σίγουροι ότι μαζί με <b>την παραλαβή του οικοπέδου σας</b> θα εισπράξετε και την καθολική αποδοκιμασία του κόσμου του ΟΛΥΜΠΙΑΚΟΥ για ένα ακόμα απρόκλητο χτύπημα στον Σύλλογο».</p>
      <related>
        <a href="https://neaselida.gr/ellada/somateio-elpida-syllogos-filon-paidion-me-karkino-christoygenniatiko-bazaar-gia-15i-synechi-chronia/"/>
      </related>
    </article>
  </body>
</html>