<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204686-uryad-mozhe-nedootrimati-45-mlrd-grn-bez-zakoniv-pro-kazino-ta-burshtin-packan"/>
    <meta property="og:site_name" content="Mind UA"/>
    <meta property="article:published_time" content="2019-11-20T12:45:00+00:00"/>
    <meta property="og:title" content="Уряд може недоотримати 4,5 млрд грн без законів про казино та бурштин – Пацкан"/>
    <meta property="og:description" content="Законопроєкти, які врегульовують діяльність у зазначених сферах, ще розглядаються у профільних комітетах"/>
  </head>
  <body>
    <article>
      <h1>Уряд може недоотримати 4,5 млрд грн без законів про казино та бурштин – Пацкан</h1>
      <h2>Законопроєкти, які врегульовують діяльність у зазначених сферах, ще розглядаються у профільних комітетах</h2>
      <address>
        <time datetime="2019-11-20T12:45:00+00:00">20 Nov 2019, 12:45</time>
      </address>
      <p>Уряд розраховує на надходження понад 4 млрд грн від грального бізнесу та 500 млн грн від діяльності з видобутку бурштину, відповідно до Бюджету–2020. Про це <a href="https://rp.gov.ua/PressCenter/News/?id=720">повідомляє</a> прес-служба Рахункової палати.</p>
      <p>За словами голови Рахункової палат Валерія Пацкана, включення до державного бюджету на 2020 рік надходжень на основі ще не прийнятих законів про легалізацію грального бізнесу та регулювання видобутку бурштину створює ризики ненадходження відповідних доходів.</p>
      <p>«Ці надходження до бюджету поки що не підкріплені законодавчими актами. Я дуже хочу, щоб ми побачили реальні законодавчі акти. Сподіваюсь, що закони по гральному бізнесу і по бурштину будуть проголосовані, і ми будемо отримувати реальні надходження до бюджету. Як і в який спосіб – це буде регулюватися виключно на рівні законів», – наголосив він.</p>
      <p>Валерій Пацкан наголосив, що законопроєкти, які врегульовують діяльність у зазначених сферах, ще розглядаються у профільних комітетах.</p>
      <p>«Рахункова палата, аналізуючи проєкти державних бюджетів, неодноразово наголошувала на необхідності дотримуватися норм Бюджетного і Податкового кодексів. Неприпустимо включати до бюджету додаткові надходження від ще неприйнятих законодавчих змін. Для дотримання збалансованості бюджетних показників на 2020 рік належало б прийняти відповідні законопроєкти до затвердження бюджету на наступний рік. Неприйняття цих законів або прийняття в іншій редакції посилює ризик ненадходження до державного бюджету відповідних доходів», – зауважив голова Рахункової палати.</p>
      <p>Крім того, додав він, від приватизації очікується надходження 12 млрд грн до державного бюджету. Пацкан висловив сподівання, що наступного року, на відміну від попередніх, надходження до державного бюджету від приватизації будуть реальними, а не лише запланованими.</p>
      <p>Нагадаємо: Кабінет Міністрів<a href="https://mind.ua/news/20202656-kabmin-zatverdiv-zakonoproekti-shchodo-legalizaciyi-vidobutku-burshtinu-ta-gralnogo-biznesu"> ухвалив пакет проєктів</a> законів для впорядкування діяльності з видобутку бурштину та низку інших урядових законопроєктів.</p>
      <p>Раніше Mind <a href="https://mind.ua/news/20201514-zelenskij-doruchiv-vr-legalizuvati-vidobutok-burshtinu-ta-gralnij-biznes-do-1-grudnya-2019-roku">повідомляв</a>, що президент Володимир Зеленський доручив ВР легалізувати видобуток бурштину та гральний бізнес до 1 грудня 2019 року.</p>
      <p>Крім того президент Зеленський <a href="https://mind.ua/news/20202350-zelenskij-vidav-ukaz-pro-nevidkladni-zahodi-v-ekonomici-rozvitku-regioniv-ta-zapobiganni-korupciyi">видав</a> указ про невідкладні заходи в економіці, розвитку регіонів та запобіганні корупції. Цей документ містить перелік доручень Кабміну з конкретними термінами їх виконання.</p>
      <p>Детальніше про легалізацію азартних ігор читайте у матеріалі Mind «<a href="https://mind.ua/publications/20204208-stavki-zrobleno-yak-kabmin-hoche-legalizuvati-azartni-igri">Ставки зроблено: як Кабмін хоче легалізувати азартні ігри</a> «.</p>
      <related>
        <h4>Також читайте</h4>
        <a href="https://mind.ua/news/20204476-prognozni-dohodi-byudzhetu-2020-do-drugogo-chitannya-zrosli-na-blizko-14-mlrd-grn-a-vidatki-na-10-m"/>
        <a href="https://mind.ua/news/20204470-perevikonannya-mitnih-zboriv-u-2020-roci-spryamovuvatimetsya-na-infrastrukturu-markarova"/>
        <a href="https://mind.ua/news/20204466-rada-uhvalila-byudzhet-2020-u-drugomu-chitanni-ta-v-cilomu"/>
      </related>
    </article>
  </body>
</html>