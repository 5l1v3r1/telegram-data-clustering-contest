<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/742698"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T12:15:00+00:00"/>
    <meta property="og:title" content="สั่งคุก1เดือนหนุ่มพกคัตเตอร์ ละเมิดอำนาจศาลชัยนาท"/>
    <meta property="og:description" content="โฆษกศาลเผย ดำเนินคดีละเมิดอำนาจศาลรายวัน จับพกอาวุธต่อเนื่องหลังมีมาตรการเข้ม ล่าสุดหนุ่มพกคัตเตอร์เข้าศาลชัยนาท เจอจำคุก 1 เดือน เตือนประชาชนปฏิบัติตามระเบียบ"/>
  </head>
  <body>
    <article>
      <h1>สั่งคุก1เดือนหนุ่มพกคัตเตอร์ ละเมิดอำนาจศาลชัยนาท</h1>
      <address>
        <time datetime="2019-11-20T12:15:00+00:00">20 Nov 2019, 12:15</time>
      </address>
      <p>
        <b>โฆษกศาลเผย ดำเนินคดีละเมิดอำนาจศาลรายวัน จับพกอาวุธต่อเนื่องหลังมีมาตรการเข้ม ล่าสุดหนุ่มพกคัตเตอร์เข้าศาลชัยนาท เจอจำคุก 1 เดือน เตือนประชาชนปฏิบัติตามระเบียบ</b>
      </p>
      <p>เมื่อวันที่ 20 พ.ย. นายสุริยัณห์ หงษ์วิไล โฆษกศาลยุติธรรม เปิดเผยว่า เมื่อวันที่ 19 พ.ย.ที่ผ่านมา เลขาธิการสำนักงานศาลยุติธรรมได้รับรายงานจากศาลจังหวัดชัยนาท ว่า เจ้าหน้าที่รักษาความปลอดภัยของศาลจังหวัดชัยนาทได้ควบคุมตัว นายณรงค์พล ชาติรังสรรค์ ที่ได้พกพาอาวุธมีดคัตเตอร์เข้ามาในบริเวณศาลจังหวัดชัยนาท โดยจากการสอบถาม นายณรงค์พล ให้การยอมรับจึงได้ตั้งสำนวนละเมิดอำนาจศาล โดยหลังจากมีการไต่สวน ศาลพิเคราะห์รายงานของผู้อำนวยการประจำศาล ประกอบพยาน เเละคำรับสารภาพของนายณรงค์พลแล้ว เชื่อว่านายณรงค์พลประพฤติตนไม่เรียบร้อยในบริเวณศาล มีความผิดฐานละเมิดอำนาจศาล ตามประมวลกฎหมายวิธีพิจารณาความแพ่ง มาตรา 31(1) ให้จำคุก 1 เดือน นายณรงค์พลให้การับสารภาพลดโทษให้กึ่งหนึ่ง คงจำคุก 15 วัน โดยให้เปลี่ยนโทษจำคุกเป็นกักขังแทน 15 วัน   <br/><br/>นายสุริยัณห์ กล่าวอีกว่า ส่วนในวันนี้ก็ได้รับรายงานจากศาลจังหวัดอุทัยธานี ว่า วันนี้เจ้าหน้าที่รักษาความปลอดภัยได้ตรวจพบอาวุธมีดพกจากผู้ต้องหาที่มารายงานตัวต่อศาล จากโจทก์ในคดีบุกรุกและขับไล่ และนายประกันอาชีพที่มาศาล รวมจำนวน 3 ราย ขณะนี้อยู่ระหว่างการดำเนินคดีละเมิดอำนาจศาล ในเบื้องต้นผู้พิพากษาหัวหน้าศาลได้รายงานอธิบดีผู้พิพากษาภาค 6 ให้ได้รับทราบด้วยแล้ว<br/><br/>ต่อมาได้รับรายงานจากเจ้าหน้าที่รักษาความปลอดภัยประจำจุดตรวจอาวุธหน้าอาคารศาลแขวงพิษณุโลก ว่า ได้ตรวจพบอาวุธมีดพับในกระเป๋าของนายสมชิด ชำนิจ จำเลยในคดีอาญาของศาลแขวงพิษณุโลก หมายเลขแดงที่ 2130 /2561 ซึ่งมารายงานตัวครบกำหนดเวลาขอขยายระยะเวลายื่นฎีกาจึงได้ควบคุมตัวส่งให้ผู้อำนวยการศาลตั้งสำนวนคดีละเมิดอำนาจศาล ซึ่งศาลเเขวงจังหวัดพิษณุโลกได้พิพากษาลงโทษจำคุก 5 วัน ปรับ 250 บาท โทษรอลงอาญาไว้ 1 ปี<br/><br/>นายสุริยัณห์ กล่าวว่า ในช่วงหลังที่มีข่าวการจับกุมเหตุพกอาวุธเเละสิ่งของต้องห้ามในบริเวณศาลได้บ่อยครั้ง เนื่องจากเจ้าหน้าที่มีความตื่นตัวต่อการปฏิบัติหน้าที่ตามคำสั่งกำชับมาตรการรักษาความปลอดภัยของ นายสราวุธ เบญจกุล เลขาธิการสำนักงานศาลยุติธรรม เเละให้มีการรายงานเหตุมายังส่วนกลางด้วยความรวดเร็วฉับไว ซึ่งตนได้เน้นย้ำไปว่า หากเป็นเหตุฉุกเฉินเร่งด่วนให้ทุกศาลรีบรายงานโดยไม่ต้องคำนึงถึงเเบบเเผนการรายงานเป็นอันดับเเรก เพื่อจะได้มีเวลาทันท่วงทีในการเเก้ไขปัญหาเเละลดความเสี่ยงที่จะเกิดขึ้นก่อน หลังจากนั้นจึงค่อยรายงานตามระเบียบต่อไป ตนจึงอยากฝากย้ำถึงประชาชนที่เดินทางมาติดต่อราชการศาล ขอให้ปฏิบัติตามระเบียบของศาลอย่าพกอาวุธหรือสิ่งของต้องห้ามมาเพราะหากตรวจพบเจอก็อาจจะโดนคดีละเมิดอำนาจศาล เเละข้อหาอื่นๆ ที่เกี่ยวข้องได้.</p>
    </article>
  </body>
</html>