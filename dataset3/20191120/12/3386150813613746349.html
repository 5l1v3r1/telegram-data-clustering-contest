<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokmat.com/sakhi/menstrual-cycles-during-those-four-days-constantly-taking-pen-killers-its-dangerous/"/>
    <meta property="og:site_name" content="Lokmat"/>
    <meta property="article:published_time" content="2019-11-20T12:13:46+00:00"/>
    <meta property="og:title" content="मासिक पाळी : त्या चार दिवसांत पोट दुखतं म्हणून सतत पेन किलर घेताय?- ते घातक आहे."/>
    <meta property="og:description" content="त्या चार दिवसांत पोटदुखी, पायदुखी होणं सामान्य लक्षण आहे, पण आपला त्रास न ओळखता वेदनाशामक गोळ्या घेणं योग्य नाही."/>
  </head>
  <body>
    <article>
      <h1>मासिक पाळी : त्या चार दिवसांत पोट दुखतं म्हणून सतत पेन किलर घेताय?- ते घातक आहे.</h1>
      <h2>त्या चार दिवसांत पोटदुखी, पायदुखी होणं सामान्य लक्षण आहे, पण आपला त्रास न ओळखता वेदनाशामक गोळ्या घेणं योग्य नाही.</h2>
      <address><time datetime="2019-11-20T12:13:46+00:00">20 Nov 2019, 12:13</time> by <a rel="author" href="https://www.lokmat.com/author/lokmat-news-network/" target="_blank">लोकमत न्यूज नेटवर्क</a></address>
      <p>
        <b>ठळक मुद्दे</b>
      </p>
      <ul>
        <li>
          <b>डॉक्टरांचा सल्ला घ्या, अंगावर आजार काढू नका.</b>
        </li>
      </ul>
      <p>
        <b>-सखी ऑनलाइन टीम </b>
      </p>
      <p>दर महिन्याचे चार दिवस, त्या दिवसांत त्रास होतो, पण कुणाशी बोलायचं नाही. वास्तव असं की अजूनही घरोघर आया आपल्या मुलींशी हा विषय मोकळेपणानं बोलत नाहीत त्यामुळे सांगोवांगी आलेली माहिती,गुगल करुन किंवा मैत्रिणींकडून मिळालेली माहिती यातून गैरसमजच जास्त निर्माण होतात आणि त्याचा आरोग्यावरही वितरीत परिणाम होतो. त्या दिवसांत पोटात दुखतं, पायात गोळे येतात, उलटय़ा जुलाबही होतात. महीनोंमहिने अनेकजणी हा पोटदुखीचा त्रास अंगावर काढतात किंवा सर्रास पेनकिलर्स घेत राहतात. <br/>मात्र आपल्याला हा त्रास होत असेल तर काय करायचं, त्या चार दिवसातल्या पोटदुखीवर काय इलाज याविषयी मात्र सल्ला घेतला जात नाही. मुळात आपल्याला जो त्रास होतोय तो त्रास नॉर्मल आहे का हेच मुलींना माहिती नसतं.<br/>त्यामुळे याविषयात शास्त्रीय माहिती घेणं खूप गरजेचं आहे.</p>
      <p>
        <b>मासिक पाळीच्या काळात पोटात दुखणं नॉर्मल आहे का?</b>
      </p>
      <p>तर हे लक्षण अत्यंत सामान्य आहे. अनेक मुलींना हा त्रास होतो. पोट दुखणं, पाय दुखणं, पायात गोळे आल्यासारखं वाटणं हे नैसर्गिक आहे. मासिक पाळी येण्यापूर्वी किंवा पहिल्या दिवशी असा त्रास होणं नॉर्मल आहे. त्यानं घाबरुन जाण्याचं कारण नाही. गर्भाशयातील अंकुचन-प्रसरण प्रक्रियेमुळे हा त्रास होतो. याशिवाय चिडचिड होणं, उदास वाटणं, मुड जाणं असंही अनेकींच्या बाबतीत होतं.</p>
      <figure>
        <img src="https://d3pc1xvrcw35tl.cloudfront.net/images/686x514/period-menstruation_201911327567.jpg"/>
      </figure>
      <p>
        <b>...मग घेतल्या पेनकिलर्स तर चालेल का?</b>
      </p>
      <p>वेदना सहन करता येण्याजोग्या असतील म्हणजे तुम्ही रोजचं काम करु शकत असा तर शक्यतो वेदनाशामक गोळी घेऊ  नये. प्रचंड वेदना होत असतील तर डॉक्टरच्या सल्ल्यानंच गोळी घ्यावी. मात्र दर महिन्यालाच सहन न होण्यासारखा त्रास होत असेल तर स्त्री रोग तज्ज्ञाचा सल्ला घ्यावा. इतक्या वेदना का होतात याचं निदान करुन घ्यावं.<br/>अनेक मुली दर महिन्याचा त्रास म्हणून सर्रास वेदनाशामक गोळ्या घेतात. मात्र ते या समस्येवरचं उत्तर नाही. कारण प्रचंड वेदना म्हणजे काही अंतर्गत आजार आहे का, गर्भाशयात काही इन्फेक्शन आहेत किंवा गाठी, सूज आहेत का हे तपासणं अत्यंत महत्वाचं आहे. वेदनाशामक गोळ्या हे या समस्येवरचं उत्तर नाही.<br/>त्यामुळे स्वत:च्या मनानं या चार दिवसात वेदनाशामक गोळ्या घेऊ नका, ते हानीकारक आहे.</p>
    </article>
  </body>
</html>