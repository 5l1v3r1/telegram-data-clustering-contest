<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://totalcar.hu/magazin/hirek/2019/11/20/haromszaz_loeros_toyota_rav4_nevetseges_fogyasztassal/"/>
    <meta property="og:site_name" content="totalcar"/>
    <meta property="article:published_time" content="2019-11-20T12:48:00+00:00"/>
    <meta property="og:title" content="Háromszáz lóerős Toyota RAV4, nevetséges fogyasztással"/>
    <meta property="og:description" content="A konnektoros hibrid változat, amellett, hogy környezetbarát, úgy gyorsul, mint egy sportkocsi."/>
  </head>
  <body>
    <article>
      <h1>Háromszáz lóerős Toyota RAV4, nevetséges fogyasztással</h1>
      <address><time datetime="2019-11-20T12:48:00+00:00">20 Nov 2019, 12:48</time> by <a rel="author">Andróczi Balázs</a></address>
      <p>Bár a Toyota most még elsősorban a hagyományos, most épp öntöltőnek elnevezett hibrid hajtást igyekszik népszerűsíteni, a Los Angeles Auto Show-n az idei újdonságuk a RAV4 Prime nevű konnektoros modell, amely úgy 62 km-t képes tisztán elektromos üzemben is megtenni. Ám aki hibridként használja, az alázhat vele sportos autókat is, lámpától lámpáig.</p>
      <figure>
        <img src="https://kep.index.hu/1/0/3043/30439/304396/30439669_41c33b183459e0eb88bd0c010f99c741_wm.jpg"/>
        <figcaption>
          <a href="https://galeria.totalcar.hu/hirek/2019/11/20/toyota_rav4_prime/?currpic=30438823">Galéria: Toyota RAV4 Prime [9 kép]</a>
        </figcaption>
      </figure>
      <p>A 306 lóerős rendszerteljesítmény persze olyasmi, amire szükség van a tisztán elektromos üzemhez. Akkora villanymotor kell, amely egymagában is boldogul a RAV4 karosszériájával, a 2,5 literes, 178 lóerős Atkinson ciklusú benzinmotoron pedig nem változtattak a <a href="https://totalcar.hu/tesztek/2019/01/30/toyota_rav4_hibrid_2018/">RAV4 Hybrid</a> modell motorjához képest. Így mintegy magától adódott a hajtás nagy összteljesítménye, amivel akár 5,8 másodperc alatt elérhető a 96 km/h-s sebesség. Ez persze nem a Teslákéhoz mérhető gyorsulás, de azon bőven túlmutat, amit egy ilyen magas építésű SUV-tól megszokhattunk. A konnektoros hibrid hajtáslánc eredeti célja persze a benzinfogyasztás mérséklése lenne, és RAV4 új változata erre is alkalmasnak tűnik: a Toyota szerint 90 mérföld/gallonos átlag is elérhető vele, ami 2,6 liter/100 km-es fogyasztásnak felel meg.</p>
      <figure>
        <img src="https://kep.index.hu/1/0/3043/30439/304396/30439671_e39dfba856492d686756b9503cc855b4_wm.jpg"/>
        <figcaption>
          <a href="https://galeria.totalcar.hu/hirek/2019/11/20/toyota_rav4_prime/?currpic=30438837">Galéria: Toyota RAV4 Prime [9 kép]</a>
        </figcaption>
      </figure>
      <p>A RAV4 Prime-ról egy csomó részletet még nem közölt a Toyota, de nem is nagyon kell elsietniük a dolgot: a forgalmazása csak 2020 nyarán indul Észak-Amerikában, és talán még később Európában, így van még idő kitalálni az olyan részleteket is, mint a végleges vételár.</p>
    </article>
  </body>
</html>