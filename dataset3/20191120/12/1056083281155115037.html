<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919168/%D9%86%D9%85%D8%A7%DB%8C%D9%86%D8%AF%D9%87-%D9%88%D9%84%DB%8C-%D9%81%D9%82%DB%8C%D9%87-%D8%AF%D8%B1-%D9%84%D8%B1%D8%B3%D8%AA%D8%A7%D9%86-%D8%B5%D9%81-%D9%85%D8%B1%D8%AF%D9%85-%D8%A7%D8%B2-%D8%A2%D8%B4%D9%88%D8%A8%DA%AF%D8%B1%D8%A7%D9%86-%D8%AC%D8%AF%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-20T12:00:27+00:00"/>
    <meta property="og:title" content="نماینده ولی‌فقیه در لرستان: صف مردم از آشوبگران جداست"/>
    <meta property="og:description" content="ایسنا/لرستان نماینده ولی‌فقیه در لرستان با اشاره به این‌که صف مردم از صف ضدانقلاب و آشوبگر جداست، گفت: دولت به تعهدات خود در مدیریت سوخت عمل کند."/>
  </head>
  <body>
    <article>
      <h1>نماینده ولی‌فقیه در لرستان: صف مردم از آشوبگران جداست</h1>
      <address><time datetime="2019-11-20T12:00:27+00:00">20 Nov 2019, 12:00</time> by <a rel="author">ابراهیم شریفی</a></address>
      <p>ایسنا/لرستان نماینده ولی‌فقیه در لرستان با اشاره به این‌که صف مردم از صف ضدانقلاب و آشوبگر جداست، گفت: دولت به تعهدات خود در مدیریت سوخت عمل کند.</p>
      <p>آیت‌الله سیداحمد میرعمادی در جمع راهپیمایان خرم‌آباد، بیان کرد: امروز مردم خرم‌آباد غیرت دینی، بیداری و هوشیاری خود را به نمایش گذاشتند.</p>
      <p>وی ادامه داد: امروز مردم در راهپیمایی شرکت کردند تا بگویند درست است که در فشار گرانی به سر می‌بریم اما هرگز این بهانه نخواهد شد تا امنیت ما آسیب ببیند.</p>
      <p>آیت‌الله میرعمادی با اشاره به این‌که گرانی بهانه نخواهد شد تا عده‌ای اشرار دست به آتش زدن اموال مردم بزنند، اظهار کرد: امروز حضور مردم بیانگر آن است که از شکل اجرای مدیریت سوخت و گرانی بنزین گلایه وجود دارد اما هرگز مردم دست از رهبر و ولایت نمی‌کشند.</p>
      <p>نماینده ولی‌فقیه در لرستان با اشاره به این‌که وقتی رهبر از تصمیم سران حمایت کردند ما هم تابع ولایت هستیم، افزود: دشمنان از فرصت اعتراض به حق مردم سوءاستفاده کردند اما صف مردم از صف ضدانقلاب و آشوبگر جداست.</p>
      <p>امام جمعه خرم‌آباد با اشاره به این‌که انقلاب اسلامی ایران در طول چهل سال فراز و نشیب فراوان داشته و شاهد صحنه‌های مختلف بوده است، بیان کرد: آن‌چه در طول چهل سال ثابت بوده است حضور مردم در صحنه‌ها بوده و مردم در طول چهل سال در تمام صحنه‌ها حاضر بودند.</p>
      <p>وی با بیان این‌که مردم با حضور خود توطئه‌ها را خنثی کردند و امروز توطئه اشرار و آشوبگران را نقش بر آب کردند، گفت: عامل دوم که در طول چهل سال انقلاب ثابت بوده هدایت امام راحل و رهبر معظم انقلاب است؛ چراکه این شخصیت الهی در صحنه‌ها همه وجودش را برای انقلاب گذاشت.</p>
      <p>آیت‌الله میرعمادی با یادآوری این مطلب که رهبری با تدبیر امور، هوشیاری و دوراندیشی از تصمیم سران قوا حمایت کرد و این حمایت کار عاقلانه و صداقت انقلابی است، بیان کرد: رهبری منافع عموم مردم را در نظر می‌گیرند و بیش‌از هر کس دیگر بر فشار گرانی‌ها و مشکلات واقف هستند.</p>
      <p>نماینده ولی‌فقیه در استان لرستان با تأکید بر این‌که موضع‌گیری مقام معظم رهبری آرامشی بر دل مردم شد، افزود: حمایت مقام معظم رهبری از تصمیم سران قوا وحدت جامعه را حفظ کرده است و این راهپیمایی وحدت‌بخش نتیجه حمایت مقام معظم رهبری است.</p>
      <p>امام جمعه خرم‌آباد با اشاره به این‌که حمایت مقام معظم رهبری انسجام مردم را حفظ کرد و باعث شد تا صف آشوبگران از معترضان جدا شود، تصریح کرد: مردم دین خود را به انقلاب ادا کردند و علی‌رغم همه فشارها به صحنه آمدند اما انتظار مردم این است که مسئولان به فکر مردم باشند.</p>
      <p>این مفسر قرآن‌کریم یادآور شد: مسئولان بدانند مردم از گرانی چه دردی می‌کشند و وقتی جنسی گران می‌شود یک کارگر چگونه می‌تواند زندگی خود را اداره کند.</p>
      <p>وی با اشاره به این‌که دولت باید درآمد ناشی از افزایش بنزین را به حساب قشر آسیب‌پذیر واریز کند، بیان کرد: دولت باید جلوی گرانی کالاها را بگیرد و یارانه‌ها را به‌موقع واریز کند و امیدواریم مسئولان به تعهدی که در برابر ملت و رهبری دادند عمل کنند.</p>
      <p>آیت‌الله میرعمادی گفت: تصور نشود حالا این راهپیمایی صورت گرفت دیگر نظارت را باید کم کرد؛ چراکه مردم جان و وجود و فرزندان را برای انقلاب گذاشتند؛ در مقابل مسئولان نیز نگذارند مشکلی بر مشکلات مردم افزوده شود.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98082918883/%D8%AF%D8%B3%D8%AA%DA%AF%DB%8C%D8%B1%DB%8C-%D8%A7%D8%BA%D8%AA%D8%B4%D8%A7%D8%B4%DA%AF%D8%B1%D8%A7%D9%86-%D8%BA%DB%8C%D8%B1%D8%A8%D9%88%D9%85%DB%8C-%D8%AF%D8%B1-%D9%84%D8%B1%D8%B3%D8%AA%D8%A7%D9%86"/>
        <a href="https://www.isna.ir/news/98082918861/%D9%85%DB%8C%D8%B1%D8%B9%D9%85%D8%A7%D8%AF%DB%8C-%D9%85%D8%B3%DB%8C%D8%B1-%D9%85%D8%B1%D8%AF%D9%85-%D8%AC%D8%AF%D8%A7%DB%8C-%D8%A7%D8%B2-%D8%A2%D8%B4%D9%88%D8%A8%DA%AF%D8%B1%D8%A7%D9%86-%D8%A7%D8%B3%D8%AA"/>
        <a href="https://www.isna.ir/news/98082918845/%D9%85%D8%B9%D8%A7%D9%88%D9%86-%D8%A7%D8%B3%D8%AA%D8%A7%D9%86%D8%AF%D8%A7%D8%B1-%D8%AA%D8%A7%DA%A9%DB%8C%D8%AF-%DA%A9%D8%B1%D8%AF-%D8%AC%D8%AF%DB%8C%D8%AA-%D8%AF%D9%88%D9%84%D8%AA-%D8%AF%D8%B1-%DA%A9%D9%86%D8%AA%D8%B1%D9%84-%D8%A8%D8%A7%D8%B2%D8%A7%D8%B1"/>
        <a href="https://www.isna.ir/news/98082918816/%D8%A7%D8%B3%D8%AA%D8%A7%D9%86%D8%AF%D8%A7%D8%B1-%D9%84%D8%B1%D8%B3%D8%AA%D8%A7%D9%86-%D9%85%D8%B7%D8%B1%D8%AD-%DA%A9%D8%B1%D8%AF-%D8%AA%D9%85%D8%A7%DB%8C%D8%B2-%D9%85%D8%B9%D8%AA%D8%B1%D8%B6-%D8%A7%D8%B2-%D8%A7%D8%BA%D8%AA%D8%B4%D8%A7%D8%B4%DA%AF%D8%B1"/>
        <a href="https://www.isna.ir/news/98082818597/%D8%B1%D8%A7%D9%87%D9%BE%DB%8C%D9%85%D8%A7%DB%8C%DB%8C-%D9%85%D8%B1%D8%AF%D9%85-%D9%88%D9%84%D8%A7%DB%8C%D8%AA-%D9%85%D8%AF%D8%A7%D8%B1-%D8%AE%D8%B1%D9%85-%D8%A2%D8%A8%D8%A7%D8%AF-%D8%AF%D8%B1-%D8%AF%D9%81%D8%A7%D8%B9-%D8%A7%D8%B2-%D8%A7%D9%82%D8%AA%D8%AF%D8%A7%D8%B1-%D9%88-%D8%A7%D9%85%D9%86%DB%8C%D8%AA"/>
      </related>
    </article>
  </body>
</html>