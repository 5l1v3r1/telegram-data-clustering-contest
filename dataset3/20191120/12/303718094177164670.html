<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.oogtv.nl/2019/11/een-van-deze-vijf-wordt-de-kinderburgemeester/"/>
    <meta property="og:site_name" content="OOG"/>
    <meta property="article:published_time" content="2019-11-20T12:53:00+00:00"/>
    <meta property="og:title" content="Eén van deze vijf wordt de kinderburgemeester"/>
    <meta property="og:description" content="De inwoners van Groningen kunnen vanaf deze woensdag hun stem uitbrengen op de nieuwe kinderburgemeester. Die wordt opvolger van Jouayria.De kandidaten Floor, Lieuwe, Milou, Venne en Vera voeren v"/>
  </head>
  <body>
    <article>
      <h1>Eén van deze vijf wordt de kinderburgemeester</h1>
      <address><time datetime="2019-11-20T12:53:00+00:00">20 Nov 2019, 12:53</time> by <a rel="author">Gert van Akkeren</a></address>
      <p>
        <b>De inwoners van Groningen kunnen vanaf deze woensdag hun stem uitbrengen op de nieuwe kinderburgemeester. Die wordt opvolger van Jouayria.</b>
      </p>
      <p>De kandidaten Floor, Lieuwe, Milou, Venne en Vera voeren vanaf nu actie. Ze zitten alle in groep 6 of 7 van de basisschool. Groningers kunnen tot en met zaterdag 7 december op één van hen stemmen.</p>
      <p>Die dag voeren de vijf kandidaten tussen 10.00 en 11.30 uur campagne in de entreehal. Ook daar kan nog gestemd worden. Om 12.00 uur maakt wethouder Mattias Gijsbertsen de uitslag bekend in het Groninger Forum. De winnaar en de loco-kinderburgemeester worden in januari beëdigd.</p>
      <p>Het gaat om een initiatief van de gemeente Groningen om kinderen een duidelijker stem te geven en ze mee te laten praten over wat zij belangrijk vinden in de gemeente. De kinderburgemeester vergezelt leden van het college van B&amp;W tijdens representatieve taken. Hij of zij gaat aan de slag bij openingen en evenementen, maar organiseert ook eigen activiteiten.</p>
      <p>Stemmen kan via <a href="http://www.gemeente.groningen.nl/kinderburgemeester">deze website</a>.</p>
    </article>
  </body>
</html>