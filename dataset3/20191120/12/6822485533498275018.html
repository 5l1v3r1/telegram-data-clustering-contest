<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829077.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T12:35:00+00:00"/>
    <meta property="og:title" content="توضیحات واعظی درباره زمان وصل شدن اینترنت"/>
    <meta property="og:description" content="به گزارش ایسنا، محمود واعظی در حاشیه جلسه امروز هیئت وزیران در جمع خبرنگاران در پاسخ به این پرسش که قطع دسترسی به اینترنت به تشخیص کدام نهاد بوده است، اظهار کرد: در شورای امنیت کشور تصمیمات مشخصی برای امنیت کشور اتخاذ شده و در جایی هم مجبور شدند تصمیم قطع دسترسی به اینترنت را بگیرند."/>
  </head>
  <body>
    <article>
      <h1>توضیحات واعظی درباره زمان وصل شدن اینترنت</h1>
      <address>
        <time datetime="2019-11-20T12:35:00+00:00">20 Nov 2019, 12:35</time>
      </address>
      <p>رئیس دفتر رئیس جمهوری اظهار امیدواری کرد در آینده ای بسیار نزدیک اینترنت کشور وصل شود.</p>
      <p>به گزارش ایسنا، محمود واعظی در حاشیه جلسه امروز هیئت وزیران در جمع خبرنگاران در پاسخ به این پرسش که قطع دسترسی به اینترنت به تشخیص کدام نهاد بوده است، اظهار کرد: در شورای امنیت کشور تصمیمات مشخصی برای امنیت کشور اتخاذ شده و در جایی هم مجبور شدند تصمیم قطع دسترسی به اینترنت را بگیرند.</p>
      <p>وی درباره زمان وصل شدن اینترنت خاطر نشان کرد: ان شاءالله اگر آرامش همین گونه باشد در آینده خیلی نزدیک اینترنت وصل میشود.</p>
      <p>رئیس دفتر رئیس جمهوری در پاسخ به سوالی درباره علت درگیری میان روحانی و رحیم پور ازغدی در جلسه شورای عالی انقلاب فرهنگی گفت: من در جلسه نبودم‌.</p>
      <p>واعظی همچنین در پاسخ به پرسشی درباره اجرای تصمیم سهمیه بندی و افزایش قیمت بنزین اظهار کرد: وزارت رفاه سال‌ها در این زمینه بررسی انجام داد. این بررسی‌ها از پیش از دولت آقای روحانی انجام شد و طی شش سال گذشته نیز دو مرتبه در این خصوص با مردم ارتباط برقرار کردیم.</p>
      <p>وی اضافه کرد: بر اساس اظهارات مردم، با توجه به همه بررسی‌هایی که برای حذف برخی دهک‌ها انجام شد، طی دو سه ماه قبل که قرار بود بسته معیشتی اعطا شود درباره موضوع سهمیه بندی سوخت نیز کار کردیم.</p>
      <p>وی گفت: نخستین بررسی‌هایی که انجام دادیم این بود که پرداخت سهمیه سوخت را از حالت فردی به خانوار تبدیل کردیم. همچنین خانوارها نیز مشخص هستند و به مجموعه‌ای از آنها از جمله کارگران، زنان سرپرست خانوار و تمام کسانی که تحت پوشش کمیته امداد و بهزیستی هستند یا اینکه در نوبت قرار گرفتن در پوشش این مجموعه‌ها هستند و همچنین کارمندان دولت این بسته اعطا شود.</p>
      <p>واعظی با بیان اینکه ساکنان مناطق محروم و روستاها نیز از بسته حمایتی معیشت برخوردار هستند خاطرنشان کرد: عملا در بررسی‌هایی که انجام دادیم به عدد 18 میلیون خانوار برای دریافت بسته‌های حمایت معیشتی رسیدیم. در ابتدا بر اساس مکانیزمی، 14 میلیون خانوار به ستاد اقتصادی دولت معرفی شدند اما نظر رئیس جمهوری و دیگران این بود که با دست بازتر عمل کنیم که در نهایت به عدد 18 میلیون خانوار رسیدیم.</p>
      <p>وی گفت:‌ در حال حاضر نیز این تعداد را بسته نمی‌دانیم و فکر می‌کنیم ممکن است خطایی رخ داده باشد. در همین راستا پس از پرداخت هر سه مرحله بسته حمایت معیشتی طی هفته‌ آینده، سامانه‌ای وجود دارد که هر کسی که فکر می‌کند مستحق دریافت بسته حمایت معیشتی است، درخواست خود را مطرح می‌کند.</p>
      <p>رئیس دفتر رئیس جمهوری همچنین در پاسخ به پرسشی درباره مداخلات اروپایی‌ها در اتفاقات اخیر در داخل کشور تصریح کرد: اینکه اروپایی‌ها یا بیشتر آمریکایی‌ها و رژیم صهیونیستی و برخی کشورها فکر کردند اگر چهار نفر به خیابان آمدند و اغتشاش کردند و جایی را آتش زدند، اینها همه مردم هستند بر اساس ذوق زدگی‌شان است. از آقایان پمپئو و ترامپ گرفته تا رژیم صهیونیستی و دیگران خیلی با عجله نسبت به اتفاقات در ایران از خود ابراز خوشحالی نشان دادند. در صورتیکه همانطور که ما بارها گفته‌ایم، آنها مردم ایران را نمی‌شناسند.</p>
      <p>واعظی اظهار کرد: برخی مردم ایران از نظر معیشتی کمبودهایی دارند و ممکن است انتقاداتی را به بخش‌هایی داشته باشند اما این یک مشکل درون خانوادگی و مسئله‌ای است که در داخل ایران حل می‌شود.</p>
      <p>وی تصریح کرد: اگر پای خارجی‌ها باز شود و دشمنان بخواهند که از این اتفاقات بهره‌برداری کنند، نتیجه‌اش آن چیزی است که در راهپیمایی دیروز تبریز و دو روز قبل زنجان مشاهده کردیم. بر اساس آنچه که به ما اعلام کرده‌اند 100 هزار نفر از مردم در تبریز در مخالفت با اتفاقات اخیر به خیابان‌ها آمدند.</p>
      <p>رئیس دفتر رئیس جمهوری اظهار کرد: همواره این نوع رویکردها نسبت به ایران محکوم است و مردم نیز وقتی مشاهده می‌کنند که آنها وارد می‌شوند، عملا می‌بینند که این یک برنامه ریزی از سوی دشمنان است.</p>
      <p>واعظی در ادامه در پاسخ به پرسشی درباره انتقادات برخی کارشناسان نسبت به نحوه اطلاع رسانی دولت در خصوص اجرای قانون سهمیه بندی و افزایش قیمت بنزین با بیان اینکه محوریت کل امور از مدت‌ها قبل به آقای رحمانی فضلی وزیر کشور داده شد، خاطرنشان کرد: وزیر کشور کمیته‌های مختلفی را در وزارت کشور برگزار کرد و در تقسیم بندی که در گذشته اعلام کردند و امروز نیز گزارش‌های مربوطه را در دولت ارائه کردند؛ ریاست کمیته‌ای که مسئولیت تبلیغات را بر عهده داشته، صدا و سیما بوده است. همچنین اعلام شد که این طرح پیوست رسانه‌ای نیز داشته است.</p>
      <p>وی گفت:‌ از نظر من هم پیش از اجرای مصوبه و هم بعد از اجرای آن صدا و سیما خوب عمل کرده است و به عنوان مسئول کمیته تبلیغات مسئولیت خود را به نحو احسن انجام داده است. </p>
      <p>وی با اشاره به محرمانه بودن زمان اجرای طرح سهمیه بندی بنزین و تاکید وزیر کشور بر این‌که کسی حق ندارد به گونه‌ای رفتار کند که معلوم باشد قرار است پنجشنبه شب تصمیم اجرایی شود، گفت: به نظرم صدا و سیما به عنوان مسئول کمیته تبلیغات عملکرد خوبی داشته است.</p>
      <p>وی در پاسخ به پرسش خبرنگاری مبنی بر اینکه زمانی که قرار است همه درآمدهای حاصل از سهمیه بندی و افزایش قیمت بنزین به جیب مردم برود، چه عایدی نصیب دولت می‌شود، گفت: این تصمیم دو عایدی برای دولت دارد؛ یکی اینکه در شرایط قبل به دلیل ارزان بودن قیمت بنزین، مصرف بنزین به سرعت در حال افزایش بود و در صورتیکه آن روند طی می‌شد ما به نقطه‌ای می‌رسیدیم که باید وارد کننده بنزین می‌شدیم و ما نمی‌خواستیم به جایی برسیم که مجددا وارد کننده بنزین شویم.</p>
      <p>وی افزود: از طرف دیگر در گرانی‌های اخیر اقشار گسترده‌ای از کشور  تحت فشار بودند. در این راستا مجبور بودیم از کسانی که وضع مالی بهتری دارند و از بنزین بیشتری استفاده می‌کنند بگیریم و به کسانی بدهیم که یا اصلا از بنزین استفاده نمی‌کنند یا کمتر استفاده می‌کنند.</p>
      <p>رئیس دفتر رئیس جمهوری در پاسخ به پرسشی درباره نظر دولت در خصوص برخورد مناسب با دستگیر شدگان در جریان اعتراضات اخیر اظهار کرد:‌ در این موضوع دستگاه‌های امنیتی و قوه قضائیه رسیدگی خواهند کرد اما بر مبنای آنچه که قوه قضائیه گفته کسی که گول خورده باید مجازات کمتری داشته باشد و آن کسی که سازمان یافته وارد شده و خساراتی به کشور وارد کرده و باعث شده آتش سوزی ایجاد شود، حتما نمی‌توان به راحتی از او گذشت.</p>
      <p>واعظی در پاسخ به پرسش دیگری درباره موضع دولت در خصوص اظهارات سخنگوی کمیته حقوق بشر سازمان ملل درباره وضعیت حقوق بشر در ایران گفت: ما قبلا نیز اعلام کرده‌ایم که برخورد این کمیته سیاسی و دوگانه است و ما نمونه‌هایی را در منطقه خود داریم که نه پارلمان دارند و نه در آنجاها آزادی برقرار است و نه روزنامه و حزب فعالیت می‌کنند. به نظر من افکار عمومی دنیا نیز این موضوع را به خوبی متوجه شده و به همین دلیل است که دیگر کسی به این کمیته استناد نمی‌کند.</p>
    </article>
  </body>
</html>