<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90084"/>
    <meta property="og:site_name" content="Denník politika"/>
    <meta property="article:published_time" content="2019-11-20T12:35:02+00:00"/>
    <meta property="og:title" content="Mourinho sa vracia do Premier League, preberá kormidlo po Pochettinovi u „kohútov“"/>
    <meta property="og:description" content="20.11.2019 (Webnoviny.sk) – Novým trénerom anglického futbalového klubu Tottenham Hotspur sa stal José Mourinho. Portugalčan nahradil argentínskeho kouča Mauricia Pochettina, ktorého londýnsky klub prepustil po sérii nepresvedčivých výkonov a slabých výsledkov."/>
  </head>
  <body>
    <article>
      <h1>Mourinho sa vracia do Premier League, preberá kormidlo po Pochettinovi u „kohútov“</h1>
      <address><time datetime="2019-11-20T12:35:02+00:00">20 Nov 2019, 12:35</time> by <a rel="author">Webnoviny</a></address>
      <p>20.11.2019 (Webnoviny.sk) – Novým trénerom anglického futbalového klubu Tottenham Hotspur sa stal José Mourinho. Portugalčan nahradil argentínskeho kouča Mauricia Pochettina, ktorého londýnsky klub prepustil po sérii nepresvedčivých výkonov a slabých výsledkov.</p>
      <p>Mourinho na White Hart Lane podpísal zmluvu do konca sezóny 2022/2023. <i>„Vzrušuje ma kvalita, ktorú má Tottenham v A-tíme, ale aj vo svojej akadémii. Pracovať s týmito hráčmi ma priťahuje,“</i> povedal José Mourinho, cituje ho portál BBC Sport.</p>
      <h3>Mourinho viedol aj iné kluby Premier League</h3>
      <p>Prezident klubu zo severu Londýna Daniel Levy k novej akvizícii na trénerskom poste uviedol: <i>„Mourinho je jeden z najúspešnejších trénerov vo futbale. Má obrovské množstvo skúseností, dokáže tím motivovať a je skvelý po taktickej stránke. Mal úspechy v každom klube, kde pôsobil. Veríme, že prinesie do šatne aj na ihrisko potrebnú energiu a sebadôveru.“</i></p>
      <p>Päťdesiatšesťročný Mourinho v minulosti priviedol FC Chelsea k trom titulom v Premier Lague a jednému v FA Cupe. Počas koučovania v Manchestri United zažil aj ťažšie obdobia, ale aj tak z tohto tímu vydoloval víťazstvo v domácom Ligovom pohári (Carabao Cup) a tiež Európskej lige.</p>
      <p>Ešte predtým priviedol FC Porto a Inter Miláno k triumfom v Lige majstrov. S Realom Madrid sa zase tešil z víťazstva v najvyššej španielskej súťaži La Lige.</p>
      <h3>„Kohúti“ ťahajú čiernu sériu</h3>
      <p>Mourinho bol bez práce od decembra minulého roka, keď musel predčasne skončiť v tíme Manchester United. Tottenham preberá v nezávideniahodnej situácii.</p>
      <p>Spurs sú momentálne až na 14. mieste tabuľky Premier League a na víťazstvo čakajú už päť zápasov. Odvtedy, čo opustil Old Traffod, odmietol Mourinho niekoľko zaujímavých ponúk na trénovanie zo Španielska, Portugalska, ale aj Číny.</p>
      <p>Argentínčan Pochettino (47) viedol Tottenham od mája 2014 a v uplynulej sezóne ho dostal až do finále Ligy majstrov a na štvrté miesto v domácej najvyššej súťaži. Spolu s hlavným trénerom odišli z klubu aj jeho asistent Jesus Pérez ako aj ďalší dvaja tréneri Miguel d’Agostino a Antoni Jiménez.</p>
      <p>Viac k témam: <a href="https://www.webnoviny.sk/tag/premier-league/"><u>Premier League</u></a><br/>Zdroj: Webnoviny.sk – <a href="https://www.webnoviny.sk/mourinho-sa-vracia-do-premier-league-prebera-kormidlo-po-pochettinovi-u-kohutov/"><u>Mourinho sa vracia do Premier League, preberá kormidlo po Pochettinovi u „kohútov“</u></a> © SITA Všetky práva vyhradené.</p>
    </article>
  </body>
</html>