<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/ryanair-condemnada-per-cobrar-per-lequipatge-de-ma-a-una-passatgera/noticia/2964717/"/>
    <meta property="og:site_name" content="CCMA"/>
    <meta property="article:published_time" content="2019-11-20T12:13:00+00:00"/>
    <meta property="og:title" content="Ryanair no podrà cobrar per pujar a l'avió dues peces d'equipatge de mà"/>
    <meta property="og:description" content="Un jutjat condemna la companyia per haver cobrat 20 euros a una passatgera que anava amb una bossa i una maleta petita"/>
  </head>
  <body>
    <article>
      <h1>Ryanair no podrà cobrar per pujar a l'avió dues peces d'equipatge de mà</h1>
      <h2>Un jutjat condemna la companyia per haver cobrat 20 euros a una passatgera que anava amb una bossa i una maleta petita</h2>
      <address><time datetime="2019-11-20T12:13:00+00:00">20 Nov 2019, 12:13</time> by <a rel="author">Redacció</a></address>
      <figure>
        <img src="https://statics.ccma.cat/multimedia/jpg/5/4/1574256017345.jpg"/>
        <figcaption>Passatgers esperant amb el seu equipatge davant dels taulells de facturació de Ryanair (ACN/Andrea Zamorano)</figcaption>
      </figure>
      <p>Un jutjat de Madrid <b>ha tombat la clàusula</b> per la qual <a href="https://www.ryanair.com/es/ca/"><b>Ryanair </b></a>cobra un extra per volar amb <b>dos equipatges de petites dimensions</b> a bord, com per exemple <b>una bossa i una maleta de màxim 10 quilos</b>.</p>
      <p>Aquest jutjat<b> ha donat la raó a una passatgera</b> que portava aquest equipatge i que viatjava amb una tarifa estàndard. La companyia<b> li va cobrar 20 euros</b>, cosa que la magistrada considera <b>abusiu</b>, perquè la bossa en qüestió es podia encabir perfectament <b>sota del seient davanter</b>.</p>
      <p>La companyia, que havia establert una tarifa<a href="https://www.ryanair.com/es/es/informacin-util/equipaje/prioridad-y-2-piezas-de-equipaje-de-mano"> 'priority'</a>, per poder viatjar amb dues peces a cabina, <b>haurà de retornar els 20 euros</b> de més que va cobrar a l'afectada, més els interessos de demora. <b>La sentència és ferma </b>perquè no s'hi ha presentat recurs.</p>
      <p>El vol, de Madrid a Brussel·les, el va fer la passatgera el 25 de gener passat. En el relat dels fets, Ryanair afirma que, "després que la tripulació de terra va verificar que el bitllet d'avió<b> no es corresponia amb la tarifa 'priority'</b>, que permet pujar dos equipatges, un de petites dimensions i una maleta addicional d'un màxim de dos quilos",<b> va obligar a la passatgera a abonar 20 euros</b> per <a href="https://www.ccma.cat/324/ryanair-cobrara-8-euros-per-cada-maleta-a-partir-del-novembre/noticia/2872273/"><b>l'equipatge de ma extra</b></a>.<br/> </p>
      <figure>
        <img src="https://www.ccma.cat/multimedia/jpg/6/8/1574256118586.jpg"/>
      </figure>
      <p><i>El jutjat obliga a Ryanair retornar els 20 euros que havia cobrat (ACN/Gemma Sánchez)</i> <br/><br/>El jutjat, però, diu que aquesta <b>clàusula "ha de ser declarada nul·la i desterrada del contracte"</b>. Afirma que aquesta situació "no està emparada" per la norma comunitària que autoritza a les aerolínies fixar les tarifes dels seus serveis. La jutge entén que la conducta de la companyia va ser <b>"abusiva" </b>quan va aplicar aquest suplement ja que<b> retallar "els drets</b> que la passatgera té reconeguts per llei, generant un greu desequilibri de prestacions entre les parts contractants", que va perjudicar al consumidor.</p>
      <p>Aquest jutjat de Madrid <b>no concedeix</b>, però, la <b>indemnització de 10 euros </b>addicionals en concepte de <b>danys morals</b>. Diu que, encara que "no hi ha dubte" que la demandant va patir <b>"ràbia i impotència</b> en haver d'assumir un cost que no tenia previst", <b>aquest "malestar" no és suficient </b>per compensar-la amb aquests 10 euros que reclama.</p>
    </article>
  </body>
</html>