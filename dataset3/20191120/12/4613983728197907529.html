<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/property/naematelite-na-ofis-ploshti-vse-poveche-tarsyat-sotsialnata-sreda-i-dopalnitelni-uslugi.html"/>
    <meta property="og:site_name" content="Money.bg"/>
    <meta property="article:published_time" content="2019-11-20T12:40:03+00:00"/>
    <meta property="og:title" content="Наемателите на офис площи все повече търсят социалната среда и допълнителни услуги"/>
    <meta property="og:description" content="HR-ите на компаниите играят все по-голяма роля при избирането на офис"/>
  </head>
  <body>
    <article>
      <h1>Наемателите на офис площи все повече търсят социалната среда и допълнителни услуги</h1>
      <address>
        <time datetime="2019-11-20T12:40:03+00:00">20 Nov 2019, 12:40</time>
      </address>
      <p>Изборът на офис площи все повече зависи и от други фактори, освен локацията и възможния транспорт до тях, каза Георги Попчев, пропърти мениджър в Lion's Head, която управлява столичните сгради Polygraphia Office Center и Megapark. Компаниите, търсещи да наемат офис, се вглеждат все по-внимателно и в социалната среда и предлаганите допълнителни услуги като място за хранене и прекарвне на свободно време в сградата, посочи той.</p>
      <p>Сред основните причини за това е ниската безработица и липсата на квалифицирани кадри. Именно офис средата играе все по-голямо значение при търсенето на персонал, посочи той. Заради това и при взимането на решение за наемане на офис все повече тежи и думата на HR на компанията.</p>
      <p>Така IT компаниите, които са сред най-активните на софийския пазар на офиси, държат на кафетарии и зони за почивки и игра, които стимулират креативността, посочи още Попчев.</p>
      <p>Търсенето на по-уютни пространства предопределя и начина, по който ще бъдат реновирани общите пространства в Megapark, което в момента е на етап проект.</p>
      <p>Компаниите, особено чуждестранните, все повече се интересуват и от управлението на сградата, както и от енергийната ефективност. Polygraphia Office Center се похвали, че е получила LEED Gold сертификат. А приложените мерки за енергийна ефективност в сградата са спестили 20 процента електроенергия и 22 процента вода.</p>
      <p>Попчев прогнозира, че през следващите години пазарът ще остане стабилен, а компаниите в България все по-често подписват по-дългосрочни договори за наем, като от 5-годишни, те вече наближават 7-8-годишни.</p>
    </article>
  </body>
</html>