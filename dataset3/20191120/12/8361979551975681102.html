<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/markets/zeleni-tehnologiji-yebrr-nadast-ukrajini-55-mln-na-rozvitok-bioenergetiki-novini-ukrajini-50054628.html"/>
    <meta property="og:site_name" content="НВ"/>
    <meta property="article:published_time" content="2019-11-20T12:39:00+00:00"/>
    <meta property="og:title" content="ЄБРР надасть понад $55 млн на розвиток біоенергетики в Україні"/>
    <meta property="og:description" content="Підтримку зможуть отримати компанії в сфері агро і логістики, що працюють з відходами, а також ті, які виробляють і переробляють біомасу."/>
  </head>
  <body>
    <article>
      <h1>ЄБРР надасть понад $55 млн на розвиток біоенергетики в Україні</h1>
      <h2>Підтримку зможуть отримати компанії в сфері агро і логістики, що працюють з відходами, а також ті, які виробляють і переробляють біомасу.</h2>
      <address>
        <time datetime="2019-11-20T12:39:00+00:00">20 Nov 2019, 12:39</time>
      </address>
      <p><a href="https://nv.ua/ukr/tags/ebrr.html">Європейський банк реконструкції і розвитку</a> спільно з Глобальним екологічним фондом профінансують програми підтримки розвитку біоенергетики на суму понад $50 млн. Про це заявила асоційований директор, заступник глави ЄББР в Україні Леся Кузьменко, повідомляє <a href="https://interfax.com.ua/">Інтерфакс-Україна</a>.</p>
      <p>«Програма спрямована на технології та системи зі збору, зберігання та переробки агробіомаси. На її реалізацію ми розраховуємо мобілізувати близько $50 млн», — сказала вона.</p>
      <p>Провідний інженер ЄБРР в Україні Тетяна Маркута уточнила, що загальна сума розрахованої на чотири роки програми складе $55,8 млн, і запустити її планується до кінця 2019 року. За її словами, Глобальний екологічний фонд в рамках програми надає грантову підтримку.</p>
      <p>Переважна частина цих коштів — $50 млн — буде спрямована на кредитування біоенергетичних проектів у приватному секторі, ще $3,5 млн — на заохочувальні гранти. Решту коштів планується направити на інформаційну підтримку і освітні проекти в сфері біоенергетики.</p>
      <p>«Ми подивимося на варіанти можливого стимулювання розвитку біоенергетики в рамках програми і виберемо 2−3 напрямки, які будуть найбільш вигідні Україні», — додала Маркута.</p>
      <p>Вона зазначила, що підтримка розрахована на компанії в сфері агро і логістики, компанії, які можуть працювати з відходами, а також ті, які виробляють і переробляють біомасу.</p>
      <p>«Теоретично, будь-яка приватна компанія, яка так чи інакше вплине на розвиток ланцюжка створення біомаси, може стати бенефіціаром цієї програми», — підкреслила Маркута.</p>
      <p>За словами Кузьменко, сільгоспсектор має величезний потенціал агробіомаси, яка може використовуватися для виробництва енергії.</p>
      <p>«За оцінками наших фахівців, використовується не більше 5% залишків на полях для переробки та виробництва енергії. Програма спрямована на прискорення виробництва відновлювальної енергії та надання фінансового інструменту, який дозволить мобілізувати інвестиції в даний сектор», — уточнила менеджер ЄБРР в Україні.</p>
      <p>Всього з 2006 року ЄБРР інвестував у проекти з відновлюваної енергетики понад 500 млн євро, в тому числі 120 млн євро — в проекти з біоенергетики.</p>
      <p>Раніше повідомлялося, що <a href="https://nv.ua/ukr/biz/finance/zeleni-krediti-ifc-nadala-otp-lizing-50-mln-novini-ukrajini-50051036.html">Міжнародна фінансова корпорація надала кредит в розмірі $50 млн компанії ОТП Лізинг на збільшення інвестицій в сталу енергетику</a> з боку малого і середнього бізнесу.</p>
    </article>
  </body>
</html>