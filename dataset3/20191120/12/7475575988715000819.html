<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.61saat.com/bolgesel/chpli-kaya-hacka-yaylasina-cozum-istedi-h697866.html"/>
    <meta property="og:site_name" content="61 SAAT"/>
    <meta property="article:published_time" content="2019-11-20T12:01:17+00:00"/>
    <meta property="og:title" content="CHP’li Kaya Haçka Yaylası’na çözüm istedi"/>
    <meta property="og:description" content="Trabzon Düzköy İlçesi’ne bağlı Haçka Yaylası’nda devam eden yıkımlara ilişkin TBMM Genel Kurulu’nda bir konuşma yapan CHP Trabzon Milletvekili Ahmet Kaya, bölgede ev yapanların hayvancılıkla ilgilenen insanlar olduğunu belirterek “Dededen kalma evleri eskidiği ve yetersiz kaldığı için tadilat yapmışlar. Yer almamış yer satmamışlar” dedi."/>
  </head>
  <body>
    <article>
      <h1>CHP’li Kaya Haçka Yaylası’na çözüm istedi</h1>
      <h2>Trabzon Düzköy İlçesi’ne bağlı Haçka Yaylası’nda devam eden yıkımlara ilişkin TBMM Genel Kurulu’nda bir konuşma yapan CHP Trabzon Milletvekili Ahmet Kaya, bölgede ev yapanların hayvancılıkla ilgilenen insanlar olduğunu belirterek “Dededen kalma evleri eskidiği ve yetersiz kaldığı için tadilat yapmışlar. Yer almamış yer satmamışlar” dedi. </h2>
      <address>
        <time datetime="2019-11-20T12:01:17+00:00">20 Nov 2019, 12:01</time>
      </address>
      <figure>
        <iframe src="https://www.youtube.com/embed/RfGRmLAiA74" width="320" height="185" data-service="Youtube" scrolling="no"/>
      </figure>
      <p>Yaylada hayvancılıkla uğraşan bu insanların yaptığı ahırı bulunan evleri, başka yerlerde yapılan tüm binalarla bir tutulmasının yanlış olduğunun da altını çizen Kaya, “Düzköy Haçka Yaylamızda tereyağı satarak, gurbetlerde çalışarak ev yapan insanlarımıza Şafak Operasyonları yapılıyor, biber gazı sıkılarak evleri yıkılıyor” diye konuştu.</p>
      <p>Konuşmasında İçişleri Bakanı Süleyman Soylu’ya da seslenen Kaya, şu ifadeleri kullandı:</p>
      <p>“Sayın Soylu Çayırbağı'nda söz vermişti, (Sidiksa'yı yatırıma boğacağım) demişti. Sidiksa yatırıma değil ama gözyaşına boğuldu. Evleri yıkılan analarımız ağlıyor, çocukları ağlıyor.</p>
      <p>İmar barışı dediniz. Vatandaş para ödedi, yapı kayıt belgesi aldı. Su, elektrik bağlattı. Şimdi bu evleri yıkıyorsunuz. Madem bu evleri yıkacaktınız neden yapı kullanma verdiniz, neden yaylalarımızda huzuru bozdunuz? Ortada çözülmeyi bekleyen büyük bir sıkıntı var. Orada millete âdeta zulmediliyor.”</p>
      <p>Bölgenin durumunun ayrıca ele alınarak doğal yapıya uygun özel yapılara izin verilebileceğini de hatırlatan Kaya, TBMM Genel Kurulu’nda “AKP'li bakanlara ve milletvekillerine sesleniyorum: Bu feryatları artık duyun diyorum. Gelin bu sorunu hep birlikte çözelim ve yaylalarımıza yeniden huzuru getirelim diyorum” sözleriyle Milletvekillerinden, Trabzon’da evleri yıkılanların dertlerine çare bulunması için destek istedi.</p>
    </article>
  </body>
</html>