<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2821992-prosili-navesti-poradok-bez-pogroz-koravcenkov-prokomentuvav-zapisi-z-krivogo-rogu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T12:32:00+00:00"/>
    <meta property="og:title" content="“Просили навести порядок без погроз”: Корявченков прокоментував записи з Кривого Рогу"/>
    <meta property="og:description" content="Група депутатів від «Слуги народу» зустрічалася з новим керівником поліції Кривого Рогу, щоб передати очікування містян і попросити краще співпрацювати з прокуратурою, стверджує депутат від «Слуги народу» Юрій Корявченков."/>
  </head>
  <body>
    <article>
      <h1>“Просили навести порядок без погроз”: Корявченков прокоментував записи з Кривого Рогу</h1>
      <h2>Група депутатів від «Слуги народу» зустрічалася з новим керівником поліції Кривого Рогу, щоб передати очікування містян і попросити краще співпрацювати з прокуратурою, стверджує депутат від «Слуги народу» Юрій Корявченков.</h2>
      <address>
        <time datetime="2019-11-20T12:32:00+00:00">20 Nov 2019, 12:32</time>
      </address>
      <p>Про це він розповів у коментарі <a href="https://nv.ua/ukraine/politics/yuriy-koryavchenkov-policiya-krivogo-roga-novosti-50054590.html">сайту «НВ».</a></p>
      <p>Депутат також заявив, що просив новопризначеного керівника поліції Кривого Рогу Сергія Лукашова повернути довіру криворіжців до поліції. В іншому разі можуть включитися інші силові органи, йдеться у повідомленні.</p>
      <p>Корявченков підтвердив, що зустріч за участі керівника Криворізького управління поліції і депутатів від «Слуги народу» відбулася у вересні.</p>
      <p>«Ми сказали: дуже турбуємося за Кривий Ріг. На нас велика відповідальність. Хочемо, щоб все було по закону: почалася боротьба з наркоторгівлею, з незаконними ігровими залами, а також з незаконними пунктами прийому металу. Щоб всі правоохоронні органи працювали разом. Ось і все», - заявив Корявченков.</p>
      <p>Після оприлюднення аудіозаписів із зустрічі Корявченков сказав виданню, що не обговорював цю ситуацію з Президентом Володимиром Зеленським або керівниками фракції «Слуга народу»: Давидом Арахамією і його заступником Олександром Корнієнком.</p>
      <blockquote>
        <b>Читайте також: </b>
        <a href="https://www.ukrinform.ua/rubric-elections/2745979-uzik-zi-studii-kvartal-95-prohodit-u-radu-po-okrugu-33-u-krivomu-rozi.html">"Юзік" зі студії "Квартал 95" проходить у Раду по округу №33 у Кривому Розі</a>
      </blockquote>
      <p>Крім того, депутат заявив, що не впливав на призначення посадових осіб до правоохоронних органів Кривого Рогу.</p>
      <p>«Нікого ми не призначали і не затверджували. Ми, як депутати, не маємо такого права. Кандидатура Лукашова з'явилася по лінії Міністерства внутрішніх справ, а саме обласного начальника УВС (Управління внутрішніх справ у Дніпропетровській області - ред.)», - сказав Корявченков.</p>
      <p>Також депутат прокоментував погрози відкриття кримінальних проваджень проти противників нової влади, які нібито прозвучали на записі. «Ніяких погроз щодо залучення інших силових органів не було. Я сказав: якщо не буде дій відповідно до закону, то діяти можуть інші органи».</p>
      <p>Відповідаючи на запитання, чи можна це розцінювати як попередження керівництву поліції, Корявченков відповів: «Ні, я нікого не попереджав».</p>
      <p>Депутату невідомо, хто міг записати розмову і чому запис з'явився у мережі через майже два місяці. Він висловив припущення, що суспільство намагаються відволікти від більш істотних подій у країні.</p>
      <p>Як повідомлялося, депутат Антон Поляков, якого виключено з фракції партії «Слуга народу», оприлюднив кілька частин аудіозапису, де Корявченков та інші мажоритарники, обрані депутатами по криворізьких округах, нібито ведуть співбесіду з новим начальником поліції міста і обговорюють відкриття кримінальних справ проти противників влади.</p>
    </article>
  </body>
</html>