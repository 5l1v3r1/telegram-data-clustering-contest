<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/conductors-perden-embussos-accessos-Barcelona_0_2347565333.html"/>
    <meta property="og:site_name" content="Ara.cat"/>
    <meta property="article:published_time" content="2019-11-20T12:59:56+00:00"/>
    <meta property="og:title" content="Els conductors perden 2 dies i 528 euros cada any per entrar i sortir de Barcelona"/>
    <meta property="og:description" content="Les rondes, amb 28 minuts de retard en hora punta, són el punt més crític"/>
  </head>
  <body>
    <article>
      <h1>Els conductors perden 2 dies i 528 euros cada any per entrar i sortir de Barcelona</h1>
      <h2>Les rondes, amb 28 minuts de retard en hora punta, són el punt més crític</h2>
      <address>
        <time datetime="2019-11-20T12:59:56+00:00">20 Nov 2019, 12:59</time>
      </address>
      <p>Els embussos per entrar i sortir de Barcelona van a més. En hores punta, ja són 320.000 les <i>víctimes</i> diàries de les cues, però, més enllà de la incomoditat o del fet d'arribar tard o amb presses a la feina, la congestió als accessos de la capital catalana suposa una pèrdua de temps i diners: en concret, cada usuari perd quasi dos dies de mitjana a l'any (47,8 hores) i 528 euros l'any en congestions de trànsit. Unes xifres que no paren de créixer, ja que <a href="https://www.ara.cat/societat/congestions-als-accessos-Barcelona-augmentat_0_1658234317.html">en només tres anys</a> s'ha detectat un 15% més de vehicles als accessos, i s'ha arribat a nivells semblants als d'abans de la crisi. També es perden un 19,5% més d'hores fent caravana (63.000 hores cada dia, 15,3 milions cada any) i puja un 23% el cost de la congestió, que arriba als 169 milions d'euros en total, segons ha denunciat el RACC aquest dimecres després d'analitzar 400 quilòmetres de vies de l'entorn metropolità. </p>
      <p>L'hora més crítica són les 7.30 h, quan es poden arribar a acumular 52 quilòmetres de cues entre les diferents vies. Els punts més complicats són les rondes, amb retards de gairebé mitja hora entre les 7 i les 8, el doble que el 2016, i que superen de molt els 3 minuts de mitjana que perden els usuaris de la C-31 i la C-32, al Maresme. De fet, el 80% de les caravanes es concentren a la ronda Litoral i de Dalt, als corredors del Vallès Occidental (C-16, C-58 i AP-7) i als del Baix Llobregat (A-2 i B-23). El problema, que ve de lluny, ha obligat els conductors a matinar més per evitar la pitjor congestió. I això ha provocat que s'acabi avançant i allargant l'hora punta: si fa tres anys durava dues hores –de 7 a 9 h–, ara dura més de tres hores –de 6 a passades les 9.15 h.</p>
      <blockquote>320.000 Més de 320.000 persones pateixen retencions cada dia als accessos de Barcelona</blockquote>
      <p>El problema, alerten des de l'entitat, és que el trànsit creix però les infraestructures per assumir-lo no milloren. El president del RACC, Josep Mateu, ha reclamat un "pla d'emergència massiu" per impulsar el transport públic i situar-lo com una "alternativa fiable" al vehicle privat. Una mesura que es pot convertir en necessitat a partir de l'1 de gener, quan entri en vigor <a href="https://www.ara.cat/societat/tots-detalls-normativa-prohibicio-cotxes-contaminants-Barcelona-area-metropolitana_0_2308569263.html">la zona de baixes emissio</a>ns, que prohibirà els vehicles més contaminants en una àrea de 95 quilòmetres quadrats que engloba la ciutat de Barcelona –delimitada per les rondes– i que inclou parcialment els municipis pròxims de l'Hospitalet de Llobregat, Cornellà de Llobregat, Esplugues de Llobregat i Sant Adrià de Besòs.</p>
      <p>
        <a href="https://www.ara.cat/societat/tots-detalls-normativa-prohibicio-cotxes-contaminants-Barcelona-area-metropolitana_0_2308569263.html">Tot el que se sap fins ara del veto als cotxes i les motos contaminants a Barcelona</a>
      </p>
      <p>La mesura més prioritària, ha dit Mateu, és millorar el servei de Rodalies "executant amb urgència" les infraestructures com el desdoblament de la R3, la línia del Vallès Oriental. També proposen crear carrils BUS-VAO per a vehicles amb molts ocupants a la B-23 i a la C-31, ampliar els aparcaments dissuasius en ciutats pròximes a Barcelona per evitar l'entrada de tants vehicles al centre de la ciutat o estudiar un abaratiment dels títols de tarifa plana (T-Mes i T-Trimestre). A llarg termini, el RACC creu que la solució passa per flexibilitzar els horaris de feina o facilitar el teletreball.</p>
    </article>
  </body>
</html>