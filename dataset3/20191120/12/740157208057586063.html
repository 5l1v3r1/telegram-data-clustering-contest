<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/gospodarka-komunalna/pgnig-bedzie-dostawca-gazu-dla-grupy-zakupowej-w-metropolii,135262.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-20T12:25:00+00:00"/>
    <meta property="og:title" content="PGNiG będzie dostawcą gazu dla grupy zakupowej w metropolii"/>
    <meta property="og:description" content="Górnośląsko-Zagłębiowska Metropolia rozstrzygnęła przetarg dotyczący wspólnego zakupu gazu w latach 2020-2021. Dostawcą tego paliwa dla 25 gmin będzie spółka PGNiG. Łącznie w ciągu dwóch lat trwania umowy dostarczy 225 gigawatogodzin (GWh) gazu o wartości 38,3 mln zł."/>
  </head>
  <body>
    <article>
      <h1>PGNiG będzie dostawcą gazu dla grupy zakupowej w metropolii</h1>
      <address><time datetime="2019-11-20T12:25:00+00:00">20 Nov 2019, 12:25</time> by <a rel="author">aw  </a></address>
      <h4>Górnośląsko-Zagłębiowska Metropolia rozstrzygnęła przetarg dotyczący wspólnego zakupu gazu w latach 2020-2021. Dostawcą tego paliwa dla 25 gmin będzie spółka PGNiG. Łącznie w ciągu dwóch lat trwania umowy dostarczy 225 gigawatogodzin (GWh) gazu o wartości 38,3 mln zł.</h4>
      <hr/>
      <p>Przetarg dotyczący wspólnego zakupu gazu został ogłoszony na początku października i wpłynęła jedna oferta. Po jej przeanalizowaniu komisja przetargowa zdecydowała we wtorek 19 listopada o rozstrzygnięciu tego postępowania. Spółka PGNiG Obrót Detaliczny, która tę ofertę złożyła, w ciągu najbliższych dwóch lat dostarczy do 25 gmin Metropolii 225 gigawatogodzin (GWh) gazu o wartości 38,3 mln zł.</p>
      <p>W skład grupy zakupowej gazu weszły Będzin, Chełm Śląski, Chorzów, Czeladź, Gliwice, Imielin, Katowice, Łaziska Górne, Mikołów, Mysłowice, Piekary Śląskie, Psary, Ruda Śląska, Siewierz, Sławków, Sosnowiec, Sośnicowice, Świętochłowice, Tychy, Zabrze, Dąbrowa Górnicza, Knurów, Lędziny, Siemianowice Śląskie oraz Wyry.</p>
      <p>Samorządy zamierzają w ten sposób zapewnić dostawy gazu dla 66 jednostek działających na ich terenie - m.in. szkół, przedszkoli, muzeów, szpitali, urzędów oraz zakładów komunalnych. Na liście odbiorców znalazły się m.in. Teatr Miejski w Gliwicach, Muzeum Górnictwa Węglowego w Zabrzu, Zakład Oczyszczania Miasta Mysłowice czy też Sosnowiecki Szpital Miejski Sp. z o. o.</p>
      <p>Przypomnijmy, że <a href="https://www.portalsamorzadowy.pl/gospodarka-komunalna/metropolia-113-zamawiajacych-bedzie-kupowac-razem-prad,128341.html">Metropolia od 2019 roku koordynuje również wspólny zakup energii elektrycznej. To największa tego typu grupa zakupowa w Polsce, którą na lata 2020-2021 utworzyło 113 zamawiających, na których terenie działa 326 jednostek.</a> Prąd wspólnie z Metropolią kupują również gminy spoza jej obszaru – m.in. Rydułtowy, powiat zawierciański oraz 55 instytucji należących do samorządu województwa śląskiego.</p>
      <p>- Powiększenie Grupy Zakupowej w kolejnym postępowaniu pokazuje zainteresowanie samorządów tą inicjatywą oraz potwierdzenie sprawnej koordynacji działań tak dużej liczby jednostek - mówiła Karolina Mucha-Kuś, dyrektor Departamentu Projektów i Inwestycji GZM.</p>
      <p>Przetarg dotyczący wspólnego zakupu prądu został rozstrzygnięty w październiku i wygrała go spółka Tauron Sprzedaż GZE. Wartość umowy to 398,1 mln zł za dostawę ok. 976 GWh.</p>
    </article>
  </body>
</html>