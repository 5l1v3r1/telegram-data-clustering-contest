<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/oikonomia/staikoyras-ikanopoiisi-gia-tin-ekthesi-tis-eyropaikis-epitropis/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-20T12:45:38+00:00"/>
    <meta property="og:title" content="Σταϊκούρας: Ικανοποίηση για την έκθεση της Ευρωπαϊκής Επιτροπής"/>
    <meta property="og:description" content="Την ικανοποίησή του, χωρίς να θριαμβολογεί- όπως λέει - εκφράζει ο υπουργός Οικονομικών Χρήστος Σταϊκούρας για το περιεχόμενο της έκθεσης της Κομισιόν"/>
  </head>
  <body>
    <article>
      <h1>Σταϊκούρας: Ικανοποίηση για την έκθεση της Ευρωπαϊκής Επιτροπής</h1>
      <address>
        <time datetime="2019-11-20T12:45:38+00:00">20 Nov 2019, 12:45</time>
      </address>
      <p>Την ικανοποίησή του, χωρίς να θριαμβολογεί- όπως λέει – εκφράζει ο υπουργός Οικονομικών <a href="https://neaselida.gr/tag/christos-stekouras/"><b>Χρήστος Σταϊκούρας</b></a> για το περιεχόμενο της έκθεσης της <a href="https://neaselida.gr/tag/komision/"><b>Ευρωπαϊκής Επιτροπής</b></a>, που αξιολογεί θετικά την πορεία της ελληνικής οικονομίας.</p>
      <p>Σε δήλωσή του ο <b>υπουργός</b>, αναφέρει ότι η έκθεση χαρακτηρίζεται ως η θετικότερη από τις τέσσερις εκθέσεις που έχουν εκπονηθεί έως σήμερα και προβλέπει επίτευξη δημοσιονομικών στόχων, με β<b>ελτίωση της ποιότητας των δημοσίων οικονομικών</b>, αποτέλεσμα της στοχευμένης μείωσης φορολογικών συντελεστών από την κυβέρνηση.</p>
      <p>Παράλληλα, προσθέτει πως <b>η έκθεση εκτιμά για το 2019 ικανοποιητικό ρυθμό</b> οικονομικής μεγέθυνσης και ακόμη υψηλότερο ρυθμό ανάπτυξης για το 2020 και προβλέπει σημαντική μείωση της ανεργίας, ενώ η Ευρωπαϊκή Επιτροπή χαιρετίζει τις πρωτοβουλίες που έχει αναλάβει η κυβέρνηση στους πρώτους μήνες διακυβέρνησής της.</p>
      <p>Η πλήρης δήλωση του <b>υπουργού Οικονομικών</b> έχει ως εξής:</p>
      <p>«Η Ευρωπαϊκή Επιτροπή δημοσίευσε σήμερα την <b>4η Έκθεση Ενισχυμένης</b> Εποπτείας για την Ελλάδα.</p>
      <p>Η χώρα, ως γνωστό, τελεί υπό καθεστώς ενισχυμένης εποπτείας από τον Αύγουστο του 2018.</p>
      <p><b>Η Έκθεση εκφράζει τη θετική αξιολόγηση της Ευρωπαϊκής Επιτροπής</b> για την πορεία της ελληνικής οικονομίας.</p>
      <p>Χαρακτηρίζεται δε ως η θετικότερη από τις μέχρι σήμερα τέσσερις εκθέσεις που έχουν εκπονηθεί.</p>
      <p>Προβλέπει επίτευξη δημοσιονομικών στόχων, με βελτίωση της ποιότητας των δημοσίων οικονομικών, αποτέλεσμα της <b>στοχευμένης μείωσης φορολογικών συντελεστών</b> από την κυβέρνηση.</p>
      <p>Εκτιμά για το 2019, παρά τη χαμηλή επίδοση του πρώτου εξαμήνου, ικανοποιητικό ρυθμό οικονομικής μεγέθυνσης και ακόμη υψηλότερο ρυθμό ανάπτυξης για το 2020, που προβλέπεται να είναι διπλάσιος σε σχέση με το μέσο όρο της ευρωζώνης.</p>
      <p>Προβλέπει επίσης σημαντική <b>μείωση της ανεργίας</b>.</p>
      <p>Η Ευρωπαϊκή Επιτροπή χαιρετίζει τις πρωτοβουλίες, που έχει αναλάβει η κυβέρνηση στους πρώτους μήνες διακυβέρνησής της.</p>
      <p>Η κυβέρνηση δια του επιτελείου του <b>υπουργείου Οικονομικών</b>:</p>
      <p>*Κάλυψε το σημαντικό δημοσιονομικό κενό για το 2019 που είχε αφήσει «παρακαταθήκη» η προηγούμενη κυβέρνηση.</p>
      <p>*Συμφώνησε με τους θεσμούς για το δημοσιονομικό αποτέλεσμα του 2020.</p>
      <p>*Προχώρησε σε γενναία μείωση του <b>ΕΝΦΙΑ</b>, η οποία είναι μεγαλύτερη για τα χαμηλά και μεσαία εισοδηματικά στρώματα.</p>
      <p>*Βελτίωσε σημαντικά το πλαίσιο ρυθμίσεων οφειλών των ιδιωτών προς την εφορία, με αποτέλεσμα, τελικά, περίπου 600.000 πολίτες να αξιοποιούν τη ρύθμιση.</p>
      <p>*Προχώρησε σε συστηματικές και συντονισμένες ενέργειες για να απλοποιήσει τις διαδικασίες για την προστασία της πρώτης κατοικίας, προκειμένου περισσότεροι ιδιοκτήτες να ενταχθούν στη σχετική ρύθμιση. Επιπροσθέτως, <b>παρατείνει το υφιστάμενο πλαίσιο</b> προστασίας της πρώτης κατοικίας για ακόμη τέσσερις μήνες, από το τέλος τους έτους που προβλεπόταν από την προηγούμενη κυβέρνηση.</p>
      <p>*Κατήργησε τους <b>κεφαλαιακούς περιορισμούς</b>, που είχαν επιβληθεί το 2015, μετά την ανεύθυνη διαπραγμάτευση της τότε κυβέρνησης.</p>
      <p>*Προχώρησε <b>εμβληματικά έργα</b> που είχαν τελματώσει, όπως είναι το Ελληνικό.</p>
      <p>*Προώθησε αποκρατικοποιήσεις, που επί μακρόν «σέρνονταν», όπως είναι η πώληση του 30% του Διεθνούς Αερολιμένα Αθηνών.</p>
      <p>*Προχώρησε στην αποπληρωμή του ακριβού τμήματος των δανείων του ΔΝΤ.</p>
      <p>*Δρομολόγησε <b>σχέδιο συστημικής αντιμετώπισης</b> του υψηλού αποθέματος «κόκκινων δανείων» στα χαρτοφυλάκια των τραπεζών.</p>
      <p>*Νομοθέτησε ένα συνεκτικό και αποτελεσματικό νομοθετικό πλαίσιο για την αγορά τυχερών παιγνίων μέσω διαδικτύου.</p>
      <p>Το οικονομικό επιτελείο της κυβέρνησης εκτιμά, εργάζεται και συνάμα αισιοδοξεί ότι η τροχιά της ελληνικής οικονομίας θα είναι ολοένα και καλύτερη.</p>
      <p>Αυτή την αισιοδοξία, σε συνδυασμό με τον ρεαλισμό, την μοιράζεται με τους εταίρους, τους επενδυτές, τις αγορές, τους οίκους αξιολόγησης και πρωτίστως με τους Έλληνες πολίτες.</p>
      <p>Ως υπουργός Οικονομικών εκφράζω την ικανοποίησή μου, χωρίς φυσικά να θριαμβολογώ, για το <b>περιεχόμενο της Έκθεσης</b> που είναι θετικό για την εξέλιξη της οικονομίας, υπό τη διακυβέρνηση της Νέας Δημοκρατίας.</p>
      <p>Καλώ, με αίσθημα εθνικής και κοινωνικής ευθύνης, όλες τις Ελληνίδες και όλους τους Έλληνες να συμπράξουν ενεργά σε αυτή την πορεία».</p>
      <h3>Κομισιόν: Η Ελλάδα έχει κάνει τα απαραίτητα βήματα για την εκπλήρωση των δεσμεύσεών της</h3>
      <figure>
        <img src="https://neaselida.gr/nsmedia/uploads/2019/10/komision-1.jpg"/>
      </figure>
      <p>Στη διαπίστωση ότι η Ελλάδα έχει κάνει τα απαραίτητα βήματα για την εκπλήρωση των δεσμεύσεων της καταλήγει η τέταρτη έκθεση της <b>Ευρωπαϊκής Επιτροπής</b> στο πλαίσιο της ενισχυμένης εποπτείας, ανοίγοντας το δρόμο για την ενεργοποίηση της επόμενης δέσμης μέτρων ελάφρυνσης του χρέους.</p>
      <p>«Αυτή η έκθεση μπορεί να χρησιμοποιηθεί ως βάση ώστε το Eurogroup να αποφασίσει την αποδέσμευση της δεύτερης δόσης των μέτρων για το χρέος αξίας 767 εκατομμυρίων ευρώ», υπογραμμίζουν οι συντάκτες της έκθεσης και συνεχίζουν: <b>«Η έκθεση αυτή καταλήγει στο συμπέρασμα</b> ότι η Ελλάδα έχει αναλάβει τις απαραίτητες ενέργειες για την επίτευξη των συγκεκριμένων μεταρρυθμιστικών της δεσμεύσεων για τα μέσα του 2019.</p>
      <p>Οι περαιτέρω δράσεις θα είναι ζωτικής σημασίας για την ολοκλήρωση και, όπου είναι απαραίτητο, την επιτάχυνση των μεταρρυθμίσεων. <b>Η αξιολόγηση αυτή λαμβάνει υπόψη τις προσπάθειες</b> της νέας κυβέρνησης τους τελευταίους μήνες για την εφαρμογή των δεσμεύσεων στο πλαίσιο της προώθησης ενός ευρύτερου προγράμματος μεταρρυθμίσεων και της προθυμίας της να τις προετοιμάσει σε στενή συνεργασία με τα θεσμικά όργανα».</p>
      <p>Πιο αναλυτικά, σύμφωνα με την έκθεση, ο στόχος του πρωτογενούς πλεονάσματος θα επιτευχθεί για το 2019 (3,8%) και για το 2020 (3,5%), παρά τα θετικά μέτρα που λήφθηκαν τον περασμένο Μάιο, τα οποία ανήλθαν τελικά στο 0,7% του ΑΕΠ, ενώ στην προηγούμενη έκθεση γινόταν λόγος για δημοσιονομικό κόστος 1,1-1,4%. <b>«Για να εξασφαλιστεί η επίτευξη των δημοσιονομικών στόχων</b>, η νέα κυβέρνηση αναθεώρησε τα ανώτατα όρια δαπανών προς πιο ρεαλιστικά επίπεδα, ενώ επιπλέον φορολογικά έσοδα παρείχαν περαιτέρω δημοσιονομικό χώρο», σημειώνεται, ενώ υπογραμμίζεται επίσης ότι παρόλο που τα μέτρα που πήρε η νέα κυβέρνηση για το 2020 είναι «δημοσιονομικά ουδέτερα», αναμένεται να «βελτιώσουν την ποιότητα των δημόσιων οικονομικών και να προωθήσουν την ανάπτυξη».</p>
      <p>Ωστόσο, σημειώνεται ότι «τα δημόσια οικονομικά της Ελλάδας εξακολουθούν να αντιμετωπίζουν σημαντικούς δημοσιονομικούς κινδύνους σχετικά με τις συντάξεις και τους μισθούς του δημόσιου τομέα». <b>Σε ό,τι αφορά τις συντάξεις το ζήτημα προκύπτει από τις αποφάσεις του ΣτΕ</b>, ενώ για το μισθολόγιο του Δημοσίου από τον υψηλό αριθμό προσωρινού προσωπικού και τη διεύρυνση των εξαιρέσεων στο ενιαίο μισθολόγιο. Κάτι τέτοιοι θα μπορούσε να επηρεάσει την επίτευξη του στόχου του 3,5% αλλά και να οδηγήσει σε περαιτέρω υποεκτέλεση του προϋπολογισμού για τις δημόσιες επενδύσεις.</p>
      <p>Αναφορικά με τις φορολογικές μεταρρυθμίσεις, η Επιτροπή σημειώνει ότι <b>η αναθεώρηση του ΕΝΦΙΑ πρέπει να επαναπρογραμματιστεί</b> προκειμένου να «διευκολυνθεί η ουσιαστικότερη μεταρρύθμιση του συστήματος αντικειμενικών αξιών για τις φορολογικές επιβαρύνσεις έως το τέλος του 2020». Προειδοποιεί, δε, ότι η αναστολή του ΦΠΑ στις καινούργιες οικοδομές για τρία χρόνια «κινδυνεύει να αυξήσει το μερίδιο της μαύρης οικονομίας και τίθεται υπό διερεύνηση σε σχέση με τη συμβατότητά του με το ευρωπαϊκό δίκαιο».</p>
      <p>Επιπλέον, οι στόχοι για τη στελέχωση της ανεξάρτητης αρχής εσόδων, σημειώνεται ότι δεν αναμένεται να επιτευχθούν, ωστόσο επισημαίνεται ότι η κυβέρνηση έχει δεσμευτεί να λάβει επιπλέον μέτρα, ενώ <b>το ίδιο κάνει και με το ζήτημα της αποπληρωμής</b> των ληξιπρόθεσμων του Δημόσιου, καθώς υιοθέτησε σχέδιο δράσης για την αποπληρωμή τους μέχρι το 2021. Αντίστοιχα, μεικτή πρόοδος καταγράφεται στα ζητήματα των μεταρρυθμίσεων στην υγεία και το κράτος πρόνοιας, με τους σχετικούς όρους για το 2019 να παραμένουν εντός τροχιάς.</p>
      <p>Σε σχέση με τα μη εξυπηρετούμενα δάνεια, σημειώνεται πως η μείωσή τους έχει επιταχυνθεί αλλά το συνολικό απόθεμα παραμένει υψηλό (74,5 δισ. ευρώ ως τον Ιούλιο του 2019) και ο στόχος παραμένει η μείωση στα <b>26 δισ. ως το τέλος του 2021</b>, ζητώντας πρόσθετες προσπάθειες. Αναφερόμενοι στο πρόγραμμα Ηρακλής, οι συντάκτες σημειώνουν ότι μπορεί να συμβάλει «στον καθαρισμό του ισολογισμού των ελληνικών τραπεζών».</p>
      <p>Σε ό,τι αφορά τις ιδιωτικοποιήσεις, <b>η Επιτροπή χαιρετίζει την πρόοδο</b>, σε Ελληνικό, Μαρίνα Αλίμου, ΕΛΠΕ, το Αεροδρόμιο, ΔΕΠΑ, περιφερειακά αεροδρόμια και Εγνατία, αλλά σημειώνει και τα σχετικά εμπόδια που πρέπει ακόμη να ξεπεραστούν. Εξάλλου, επισημαίνεται ότι «από την ανάληψη των καθηκόντων της, η κυβέρνηση έχει λάβει ορισμένα πρώτα βήματα που ανοίγουν το δρόμο για τη βελτίωση του επιχειρηματικού τοπίου».</p>
      <p>Σε ό,τι αφορά το χρέος, η έκθεση περιλαμβάνει μια «επικαιροποιημένη» ανάλυση της βιωσιμότητας του χρέους. Σύμφωνα με αυτήν , <b>«το βασικό σενάριο δείχνει ότι το χρέος μειώνεται</b>, αν και παραμένει πάνω από το 100% του ΑΕΠ έως το 2041. Οι ακαθάριστες ανάγκες χρηματοδότησης της Ελλάδας θα κυμανθούν γύρω στο 10% του ΑΕΠ έως το 2032 και θα παραμείνουν γύρω στο 14% του ΑΕΠ μέχρι το τέλος του χρονικού ορίζοντα πρόβλεψης».</p>
      <related>
        <a href="https://neaselida.gr/oikonomia/protogenes-pleonasma-sta-3-6-dis-eyro-sto-dekamino-ianoyarioy-oktovrioy-2019/"/>
      </related>
    </article>
  </body>
</html>