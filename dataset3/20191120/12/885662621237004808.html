<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/oikonomia/125657/ekt-oi-megalyteroi-kindynoi-poy-apeiloyn-tin-eyrozoni"/>
    <meta property="og:site_name" content="Insider"/>
    <meta property="article:published_time" content="2019-11-20T12:09:00+00:00"/>
    <meta property="og:title" content="EKT: Οι μεγαλύτεροι κίνδυνοι που απειλούν την Ευρωζώνη"/>
    <meta property="og:description" content="Οι ενδείξεις για υπερβολική ανάληψη οικονομικού ρίσκου και η μείωση της κερδοφορίας των τραπεζών συνιστούν δύο από τις μεγαλύτερες προκλήσεις που καλείται να διαχειριστεί η Ευρωζώνη."/>
  </head>
  <body>
    <article>
      <h1>EKT: Οι μεγαλύτεροι κίνδυνοι που απειλούν την Ευρωζώνη</h1>
      <h2>Οι ενδείξεις για υπερβολική ανάληψη οικονομικού ρίσκου και η μείωση της κερδοφορίας των τραπεζών συνιστούν δύο από τις μεγαλύτερες προκλήσεις που καλείται να διαχειριστεί η Ευρωζώνη.</h2>
      <address>
        <time datetime="2019-11-20T12:09:00+00:00">20 Nov 2019, 12:09</time>
      </address>
      <p><b>Σήμα κινδύνου για τις προκλήσεις που εξακολουθεί να αντιμετωπίζει η οικονομία της Ευρωζώνης</b> κρούει η<b> Ευρωπαϊκή Κεντρική Τράπεζα.</b></p>
      <p>Όπως προειδοποιεί, οι ενδείξεις για<b> υπερβολική ανάληψη οικονομικού ρίσκου</b> και η<b> μείωση της κερδοφορίας των τραπεζών</b> συνιστούν δύο από τις μεγαλύτερες προκλήσεις που καλείται να διαχειριστεί η Ευρωζώνη.</p>
      <p>«Οι κίνδυνοι για την παγκόσμια και κατ’ επέκταση ευρωπαϊκή οικονομία έχουν αυξηθεί και συνεχίζουν να δημιουργούν σημαντικές προκλήσεις σε ό,τι αφορά τη χρηματοπιστωτική σταθερότητα», προειδοποιεί η ΕΚΤ, μέσω νέας έκθεσής της. Υπενθυμίζεται ότι η κεντρική τράπεζα έχει κρούσει από τον περασμένο Μάιο το «καμπανάκι» για αυξημένους κινδύνους που προκύπτουν από τις διεθνείς εμπορικές εντάσεις και το αδιέξοδο που αφορά στο Brexit.</p>
      <p>«Και μπορεί το περιβάλλον χαμηλών επιτοκίων να λειτουργεί υποστηρικτικά στις προοπτικές της οικονομίας, ωστόσο η ραγδαία αύξηση του risk-taking μπορεί, σε μεσοπρόθεσμο ορίζοντα, να δημιουργήσει προβλήματα σε όρους χρηματοπιστωτικής σταθερότητας», διαμηνύει ο Λουίς Ντε Γκίντος, αντιπρόεδρος της ΕΚΤ.</p>
      <p>Στην κατεύθυνση της ραγδαίας αύξησης της ανάληψης ρίσκου, πρωταγωνιστούν τα funds και οι ασφαλιστικές εταιρείες. Αυτό σημαίνει πως στο ενδεχόμενο ενός ξαφνικού «σοκ» στις αγορές, το στρες από αυτά, θα περάσει στο σύνολο του χρηματοπιστωτικού συστήματος, προκαλώντας τεράστιες ζημιές σε εταιρείες, αλλά και ιδιώτες επενδυτές.</p>
      <p>Η ΕΚΤ προειδοποιεί επίσης και για σημαντικούς κινδύνους που ελλοχεύουν στην αγορά κατοικίας, καθώς οι τιμές των ακινήτων έχουν πάρει την ανιούσα σε μια σειρά από χώρες της Ευρωζώνης.</p>
      <p>Η κεντρική τράπεζα κρούει νέο καμπανάκι για την επιδείνωση που εμφανίζουν οι ισολογισμοί των τραπεζών και ζητά τη λήψη άμεσης δράσης.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/kosmos/124931/psifiako-nomisma-me-tin-ypografi-tis-ekt"/>
        <a href="https://www.insider.gr/eidiseis/oikonomia/124526/o-dysbatos-dromos-tis-frankfoyrtis-gia-ti-lagkarnt"/>
        <a href="https://www.insider.gr/eidiseis/kosmos/124490/nea-proedros-tis-ekt-i-kristin-lagkarnt-apo-simera"/>
      </related>
    </article>
  </body>
</html>