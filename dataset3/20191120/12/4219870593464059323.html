<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/sport.295.html:831324-Kokoskov-prvi-put-o-mestu-na-klupi-Srbije-Svakom-treneru-je-san-da-vodi-nacionalni-tim-svoje-drzave"/>
    <meta property="og:site_name" content="Вечерње новости"/>
    <meta property="article:published_time" content="2019-11-20T12:25:00+00:00"/>
    <meta property="og:title" content="Kokoškov prvi put o mestu na klupi Srbije: Svakom treneru je san da vodi nacionalni tim svoje države"/>
    <meta property="og:description" content="Dobro mi je poznato koliko ljudi u Srbiji vole košarkašku reprezentaciju, kaže novi selektor Srbije"/>
  </head>
  <body>
    <article>
      <h1>Kokoškov prvi put o mestu na klupi Srbije: Svakom treneru je san da vodi nacionalni tim svoje države</h1>
      <address><time datetime="2019-11-20T12:25:00+00:00">20 Nov 2019, 12:25</time> by <a rel="author">Novosti online</a></address>
      <p>
        <b>Dobro mi je poznato koliko ljudi u Srbiji vole košarkašku reprezentaciju, kaže novi selektor Srbije</b>
      </p>
      <p>Igor Kokoškov je novi selektor muške seniorske reprezentacije Srbije, zvanično je potvrdio Košarkaški savez Srbije.Posle uspešnih pregovora predsednika Košarkaškog saveza Srbije Predraga Danilovića i srpskog trenera,koji skoro dve decenije radi u NBA ligi, postignut je dogovor o saradnji.</p>
      <p>Za Kokoškova je novi posao veliki izazov i zadovoljstvo, jer mu se ispunila želja da sa klupe predvodi Srbiju.</p>
      <p>– Ovim imenovanjem mojoj porodici i meni ukazana je velika čast. Srećan sam što ću biti u mogućnosti da kao selektor vodim nacionalni košarkaški tim Srbije. Dobro mi je poznato koliko ljudi u Srbiji vole košarkašku reprezentaciju. Takođe, dobro mi je poznato kakvi su naši rezultatski standardi koje su svojim uspesima decenijama gradile prethodne generacije igrača i trenera. Očekivanja naših navijača od nacionalnog tima su uvek bila velika, a ambicije igrača i trenera su uvek najveće. Toga sam vrlo svestan. Svaki košarkaški trener sa ovih prostora sanja da postane selektor svog nacionalog tima.</p>
      <p>Kokoškov je smiren, pristojan, iskusan, razuman i fanatično vezan za košarku. Ne obećava “kule i gradove”, ali ambicije su mu velike. Govorio je privi put i o motivima novog posla:</p>
      <p>- Moj glavni motiv da se prihvatim ovog posla je upravo jaka lična “emocija” i želja da se posle 20 godina rada u NBA i više od deset godina rada u FIBA sa drugim nacionalnim timovima konačno vratim tamo odakle sam krenuo – u Srbiju. U tom smislu, za mene je izbor za selektora našeg nacionalnog tima profesionalni zadatak koji ne može da se uporedi ni sa jednim drugim sportskim izazovom do sada. Detalji našeg ugovora nisu tajna, ali ne bi trebalo da budi prioritetni javnosti u ovom trenutku, kao što nisu bili prioritetni ni meni pri potpisivanju istog. Moje trenersko razmišljanje se bazira na tome da se svaki uspešan tim, pre svega, gradi na kreativnošću i sposobnostima samih igrača tog tima. Mi u Srbiji nikada nismo oskudevali u košarkaškom talentu. Otuda će moj posao kao selektora biti da igrače pripremim, pomognem im i da donosim odluke u najboljem interesu tima. Igrači sa kojima sam do sada radio znaju da je moj stav da „uspeh tima uvek pripada igračima, a da treneri preuzimaju odgovornost“.</p>
      <p>Novi selektor Srbije zna i koji su mu prvi, prioritetni zadaci. Za njega je kontakt sa potencijalnim reprezentativcima primat.</p>
      <p>- Nacionalni košarkaški tim Srbije će se bazirati na našim najboljim igračima koji su u mogućnosti da se odazovu pozivu i koji žele da nose dres nacionalnog tima. Moj prvi zadatak bićeda napravim inicijalni kontakt sa svim potencijalnim reprezentativcima. Očekuju nas dve etape u predstojećem takmičarskom ciklusu: dve utakmice u februarskom “prozoru” kao deo kvalifikacija za predstojeće Evropsko prvenstvo i kvalifikacioni olimpijski turnir u junu u Beogradu. S obzirom na to da igrači Evrolige i NBA neće biti u mogućnosti da učestvuju u “prozorima”, akcenat će se svakako staviti na igrače koji će biti slobodni u tom periodu. Iako živimo na različitim kontinentima, danas, u 21. veku, veku tehnologije, znam da ću sada većinu slobodnog vremena provoditi za kompjuterom gledajući utakmice iz Evrope i na telefonu kontaktirajući naše igrače i moje saradnike. To za mene u ovom poslu neće biti ništa novo - rekao je Igor Kokoškov.</p>
      <p>Kokoškov je jedini neamerički trener koji je bio prvi trener jedne NBA ekipe u istoriji najjače košarkaške lige na svetu.</p>
      <p>Internacionalnu trenersku karijeru počeo je kada ga je KSS 1995. godine poslao na usavršavanje u SAD. Nekoliko godina kasnije postao je prvi pomoćni trener iz Evrope na jednom američkom univerzitetu, a u pitanju je bio Mizuri. Prvi NBA angažman dobio je kao pomoćni trener Los Anđeles Klipersa i tako postao prvi neamerički trener u stručnom štabu nekog NBA kluba. Tokom 19 godina NBA karijere bio je pomoćni trener i u Detroitu, Feniksu, Klivlendu, Orlandu i Juti. Prošle sezone bio je prvi trener Feniks Sansa, po čemu je takođe ušao u istoriju, da bi letos u ulozi pomoćnog trenera pojačao stručni štab Sakramento Kingsa.</p>
      <p>Kokoškov je već radio u našem nacionalnom timu kao pomoćnik Željka Obradovića 2004. i 2005. godine, da bi kasnije kao selektor tri puta odveo Gruziju na Evropsko prvenstvo – 2011, 2013. i 2015. godine. Postao je prvak Evrope 2017. godine kao selektor Slovenije.</p>
      <p>Novi selektor Srbije biće dostupan medijima za sva pitanja po dolasku u Srbiju.</p>
      <related>
        <h4>Srodne vesti</h4>
        <a href="http://www.novosti.rs/vesti/sport.295.html:831274-Divac-pozeleo-srecu-Kokoskovu-na-klupi-Srbije-Igore-cestitamo-ali-necemo-stici-na-pripreme-sledeceg-leta"/>
        <a href="http://www.novosti.rs/vesti/sport.295.html:830872-Kokoskov-ne-potvrdjuje-mesto-selektora-Srbije-Znacemo-uskoro-vise"/>
        <a href="http://www.novosti.rs/vesti/sport.295.html:830777-Srbija-dobija-NBA-selektora-Kokoskov-seda-na-vrucu-klupu-orlova"/>
        <a href="http://www.novosti.rs/vesti/sport.295.html:830714-Danilovic-otkrio-Novi-selektor-do-kraja-sledece-nedelje"/>
        <a href="http://www.novosti.rs/vesti/sport.295.html:830214-Srbija-domacin-kosarkaskih-kvalifikacija-za-OI"/>
      </related>
    </article>
  </body>
</html>