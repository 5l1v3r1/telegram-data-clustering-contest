<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/42/273/Artykul/2406855,PGNiG-chce-przyspieszyc-wydobycie-z-jednego-ze-zloz-w-Norwegii"/>
    <meta property="og:site_name" content="Polskie Radio"/>
    <meta property="article:published_time" content="2019-11-20T12:31:00+00:00"/>
    <meta property="og:title" content="PGNiG chce przyspieszyć wydobycie z jednego ze złóż w Norwegii"/>
    <meta property="og:description" content="PGNiG poinformowało o przyspieszeniu prac na złożu Aerfugl na Norweskim Szelfie Kontynentalnym. Pierwsze odwierty drugiej fazy zagospodarowania zostaną wykonane już w 2020 r., produkcja z jednego z nich również powinna ruszyć już w przyszłym roku."/>
  </head>
  <body>
    <article>
      <h1>PGNiG chce przyspieszyć wydobycie z jednego ze złóż w Norwegii</h1>
      <address>
        <time datetime="2019-11-20T12:31:00+00:00">20 Nov 2019, 12:31</time>
      </address>
      <p>
        <b>PGNiG poinformowało o przyspieszeniu prac na złożu Aerfugl na Norweskim Szelfie Kontynentalnym. Pierwsze odwierty drugiej fazy zagospodarowania zostaną wykonane już w 2020 r., produkcja z jednego z nich również powinna ruszyć już w przyszłym roku.</b>
      </p>
      <p>Jak podało PGNiG, przyspieszenie prac możliwe stało się dzięki technicznemu zwiększeniu przepustowości jednostki produkcyjno-magazynującej FPSO Skarv, do której podłączone jest złoże Aerfugl. Wcześniej, ze względu na ograniczenia jej mocy zakończenie drugiej fazy zagospodarowania złoża planowano na 2023 r.</p>
      <p>
        <b>Wydobycie nabiera tempa</b>
      </p>
      <p>W rezultacie dodatkowe trzy odwierty produkcyjne zostaną wykonane już w przyszłym roku. Rozpoczęcie wydobycia z trzech pierwszych otworów planowane jest na IV kwartał 2020 r., a produkcja z pierwszego otworu wykonanego w drugiej fazie również powinna ruszyć jeszcze w 2020 roku. Oznacza to, że już od 2020 r. wydobycie gazu ziemnego ze złoża Aerfugl będzie większe - podkreśliła spółka.</p>
      <p>- Wszystkim partnerom na koncesji zależy na jak najszybszym rozpoczęciu produkcji z tego złoża. Tym bardziej nas cieszy, że pewną część planu zrealizujemy wcześniej. Pod względem ekonomicznym Aerfugl jest jednym z najatrakcyjniejszych złóż na Norweskim Szelfie Kontynentalnym. Jak podaje jego operator, tzw. break-even wynosi tu 15 dolarów za baryłkę ekwiwalentu ropy naftowej. To znaczy, że opłaca się wydobywać gaz z Aerfugl dopóki cena za baryłkę ropy naftowej będzie powyżej 15 dolarów" – powiedział prezes PGNiG Piotr Woźniak.</p>
      <p>Aerfugl to złoże gazowo-kondensatowe rozciągające się na długości 60 km i szerokości 2-3 km. Jego zasoby wydobywalne są oceniane na 274,7 milionów baryłek ekwiwalentu ropy naftowej. Zgodnie z założeniami, w szczytowym roku produkcji wydobycie z tego złoża przypadające na PGNiG wyniesie około 0,5 mld m sześc. gazu ziemnego.</p>
      <p>PolskieRadio24.pl, PAP, PGNiG, md</p>
      <related>
        <a href="https://www.polskieradio.pl/42/3167/Artykul/1621568,PGNiG-z-kolejna-koncesja-poszukiwawcza-w-Norwegii"/>
      </related>
      <related>
        <a href="https://www.polskieradio.pl/42/3167/Artykul/1743131,PGNiG-Upstream-Norway-kupilo-35-proc-udzialow-w-zlozu-Storklakken"/>
      </related>
      <related>
        <a href="https://www.polskieradio.pl/42/273/Artykul/2402653,PGNiG-sie-zmienia-W-Lodzi-powstalo-nowoczesne-biuro-obslugi-klienta"/>
      </related>
      <related>
        <a href="https://www.polskieradio.pl/5/1222/Artykul/2404228,Rozwiazanie-umowy-z-Gazpromem-Prezes-PGNiG-mamy-alternatywy"/>
      </related>
    </article>
  </body>
</html>