<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/oboji-pomlajeni-in-vcasih-naivni"/>
    <meta property="og:site_name" content="Primorske novice"/>
    <meta property="article:published_time" content="2019-11-20T12:09:55+00:00"/>
    <meta property="og:title" content="Oboji pomlajeni in včasih naivni"/>
    <meta property="og:description" content="Sosedski derbi je lahko predvsem dvoboj športnih prijateljev, kar so včeraj nazorno prikazali akterji nedeljskega rokometnega obračuna za primat v slovenski Istri. V prostorih RD Koper so se včeraj za isto mizo znašli predstavniki Kopra in Izole."/>
  </head>
  <body>
    <article>
      <h1>Oboji pomlajeni in včasih naivni</h1>
      <address><time datetime="2019-11-20T12:09:55+00:00">20 Nov 2019, 12:09</time> by <a rel="author">Rok Maver</a></address>
      <p>
        <b>Sosedski derbi je lahko predvsem dvoboj športnih prijateljev, kar so včeraj nazorno prikazali akterji nedeljskega rokometnega obračuna za primat v slovenski Istri. V prostorih RD Koper so se včeraj za isto mizo znašli predstavniki Kopra in Izole.</b>
      </p>
      <figure>
        <img src="https://static.primorske.si/foto/highres/sport/720484_267-rokomet_iz_kp09t.jpg"/>
        <figcaption>Uroš Rapotec, sedanji trener Kopra, je bil leta 2016 eden od igralcev derbija z Izolo. Foto: Tomaž Primožič/FPA</figcaption>
      </figure>
      <p><b>KOPER</b> &gt; V nedeljo ob 18. uri se obeta istrski prvoligaški rokometni derbi med RD Koprom in Butan plin Izolo. Derbi se vrača po dveh letih odsotnosti Izolanov med prvoligaško druščino. Doslej je bilo vseh osem pravi športni praznik z velikim obiskom, najboljše se kajpak zanj organizirajo izolski navijači Ribari. Kdo ve, katero obliko prevoza bodo tokrat izbrali za prihod v Koper, kjer bo tekma v dvorani Bonifika rezultatsko veliko pomenila obema ekipama.</p>
      <p>Včeraj so se tako v sproščenem vzdušju na tiskovni konferenci zbrali predstavniki obeh istrskih tekmecev. Goste sta zastopala izkušeni igralec <b>Matjaž Brumen</b> in trener <b>Fredi Radojkovič,</b> gostitelje pa trener <b>Uroš Rapotec </b>in igralec <b>Tilen Sokolič</b>. Prvi trije so stari znanci in sotrudniki še iz časov nekdanjega Cimosa: Brumen in Rapotec kot igralca, Radojkovič pa je bil trener kluba, ki je v sezoni 2011/12 igral v ligi prvakov in je po gostovanju v Romuniji v izolski konzervi sardin, kot bi lahko označili dvorano v Kraški ulici, ki je pokala po šivih, oktobra 2011 doživel šokanten poraz, enega od dveh v zgodovini medsebojnih dvobojev. Radojkovič je še vedno trener, na to pot pa je stopil njegov nekdanji igralec Rapotec, ki vodi koprsko ekipo. “Kaj mi to pove? Da sem že star,” je ob smehu prisotnih dejal Radojkovič, med tem ko je Rapotec odvrnil: “Se pa vedno učim od takih trenerjev. In včasih ga tudi vprašam za kak nasvet.”</p>
      <blockquote>Trije koprski akterji prvega dvoboja Izole in Kopra v prvi DRL leta 2011 so danes v obeh klubih</blockquote>
      <h3>Izolo pestijo poškodbe</h3>
      <p>Radojkoviča na derbiju čaka zelo zahtevno delo. Nekateri so pričakovali manj težav z bojem za obstanek ob vnovični vrnitvi Izole v prvo ligo, vendar pa so Izolani prikovani na zadnjem mestu. “Imamo precej poškodovanih igralcev, nekateri sicer stisnejo zobe in odigrajo tekmo, čeprav brez treninga. Tu ob sebi imam izkušenega igralca, a jih je premalo, posebej manjka tak, ki bi znal voditi igro. Upam, da bi nam uspelo osvojiti kako točko, ki bi lahko bila prekretnica,” pravi trener Izole, ki še dodaja, da je v ekipi nekaj igralcev, ki so iz mladinskega neposredno skočili v prvoligaški članski pogon in niso še navajeni discipline, ki jo ta terja.</p>
      <h3>Koper med svetlimi trenutki in mrki</h3>
      <p>Tudi Koper nima mirnega sna, saj se prav tako nahaja v spodnjem delu prvenstvene lestvice, v zadnjem času pa je bil boleč domač poraz z drugim novincem v ligi, Slovenj Gradcem. Vendar bo Koper v nedeljo favorit. “Znano je, da smo zamenjali veliko igralcev in kot sem že dejal, bo potrebna potrpežljivost. Obenem je prva liga letos precej nepredvidljiva. Ne moremo pričakovati konstantne igre. Fantje nihajo. So svetli trenutki in mrki oziroma napake, ki še meni niso jasne. Fantje potrebujejo čas za prilagoditev in pričakujem, da se bomo dokončno ujeli v začetku drugega dela prvenstva. Takim ekipam, kot smo mi, veliko pomeni že en sam igralec, kot je recimo Planinc.”</p>
      <p>Matjaž Brumen je odigral nešteto derbijev in zanj bo to le še eden v nizu. “Danes je drugačna situacija, kot je bila pred leti. Gre za pozitivno rivalstvo in pričakujem lepo tekmo. Celje izstopa po kakovosti, ostali pa lahko presenetijo vsak vsakega. Vsekakor želimo obrniti sezono v drugo smer,” pravi izolski veteran. Koprski rokometaš Tilen Sokolič pa meni, da mlajšim igralcem pritisk s tribun ni obremenitev. “Želimo si polnih tribun in športnega navijanja. Očitnega favorita ni, vendar pa doma moramo zmagovati in pričakujem, da bo v nedeljo tako.”</p>
    </article>
  </body>
</html>