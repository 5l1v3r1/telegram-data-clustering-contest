<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/75-let-od-pekla-v-brne-z-mlhy-padaly-americke-bomby-puvodne-mirily-do-polska-20191120.html"/>
    <meta property="og:site_name" content="Deník.cz"/>
    <meta property="article:published_time" content="2019-11-20T12:28:00+00:00"/>
    <meta property="og:title" content="Peklo v Brně. Před 75 lety spadly na město americké bomby, zemřelo 600 lidí"/>
    <meta property="og:description" content="Před pětasedmdesáti lety zažili Brňané největší nálet druhé světové války. V ulicích i krytech zemřelo skoro šest set lidí. "/>
  </head>
  <body>
    <article>
      <h1>Peklo v Brně. Před 75 lety spadly na město americké bomby, zemřelo 600 lidí</h1>
      <address><time datetime="2019-11-20T12:28:00+00:00">20 Nov 2019, 12:28</time> by <a rel="author">Oldřich Haluza</a></address>
      <p>Chvíli před polednem pokrývala ulice hustá mlha. Najednou Brňané z dálky uslyšeli slabé dunění, které postupně sílilo. K městu se blížily americké bombardéry, které vzápětí na město začaly shazovat pumy. Před pětasedmdesáti lety tak spustili nejničivější spojenecké bombardování, které lidé v Brně během druhé světové války zažili.</p>
      <p>Mezi domy Američané ve třech vlnách útoku, které město zasáhly v rozmezí dvaatřiceti minut, shodili přibližně 2 500 pum. Lidé se před nimi snažili schovat do krytů. „Bydleli jsme tehdy v ulici Sadová, dnešní Drobného. Rozhlas hlásil, že se letadla blíží k městu. Hukot trval hrozně dlouho. První bomby pak dopadly do zahrady vily Tugendhat, nedaleko našeho domu,“ vzpomínal před časem Libor Nováček v seriálu Brněnského deníku Rovnost Pamatuji válku.</p>
      <figure>
        <img src="https://g.denik.cz/50/82/178645_denik-150-3x2.jpg"/>
      </figure>
      <aside>
        <a href="https://brnensky.denik.cz/zpravy_region/nejnicivejsi-nalet-na-brno-skolaky-zabila-varici-voda-20141121.html">Nejničivější nálet na Brno: školáky zabila vařící voda Přečíst článek ›</a>
      </aside>
      <p>Letadla původně směřovala na rafinérii Blechhammer v dnešním Polsku. „Protože ale přízemní mlha se silnou oblačností způsobila první vlně značné potíže, dostaly zbývající dva bombardovací svazy rozkaz k útoku na sekundární cíle,“ uvedl historik Jan Břečka z Moravského zemského muzea.</p>
      <p><b>Spojenecký nálet:</b><br/>- kdy: 20. listopadu 1944<br/>- útok: tři fáze v 11.43, 11.48 a 12.05<br/>- útočící letadla: 149 bombardérů typů B-17 a B-24<br/>- počet obětí: 578<br/>- počet shozených bomb: přibližně 2 500</p>
      <p>V Brně spojenci cílili na průmyslové objekty a vlakové nádraží, zasáhli ale prakticky celé město. „Nefungoval tehdy poplašný systém a nebylo jasné, kdy nálet skončil. Oznámilo nám to až houkání hasičů, kteří jeli kolem,“ vyprávěl Nováček.</p>
      <p>Okolo šesti tisíc Brňanů zůstalo po náletu bez přístřeší. Útok si vyžádal 578 obětí. Mezi nimi bylo i šestnáct soudců a pracovníků Nejvyššího soudu. „Jedna z bomb zasáhla přímo protiletecký kryt, kam se lidé ze soudu uchýlili. Ničivý účinek zapříčinila nešťastná náhoda, protože puma se do blízkosti krytu dostala bokem, když sklouzla po zdi domu a vybuchla až v podzemí. Strop krytu se zřítil,“ popsal mluvčí soudu Petr Tomíček.</p>
      <figure>
        <img src="https://g.denik.cz/50/40/brno-oprava-ulice-krenova-2017_denik-150-3x2.jpg"/>
      </figure>
      <aside>
        <a href="https://brnensky.denik.cz/zpravy_region/opravi-dalsi-cast-krenove-vznikne-prejezd-pro-kola-20191119.html">Opraví další část Křenové. Vznikne přejezd pro kola Přečíst článek ›</a>
      </aside>
      <p>Od roku 1994 připomíná událost pamětní deska umístěná na budově na Malinovského náměstí 4. Naopak vzpomínkové akce k výročí představitelé Brna nechystají.</p>
    </article>
  </body>
</html>