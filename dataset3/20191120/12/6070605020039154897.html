<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/premsa-impacte-sector-informe-ami_0_2347565323.html"/>
    <meta property="og:site_name" content="Ara.cat"/>
    <meta property="article:published_time" content="2019-11-20T12:49:50+00:00"/>
    <meta property="og:title" content="La indústria de la premsa a Espanya genera 6.200 milions d'euros anuals i 36.000 llocs de treball"/>
    <meta property="og:description" content="La 'taxa Google' tindria un impacte de 2,7 milions d'euros sobre el sector, segons un informe"/>
  </head>
  <body>
    <article>
      <h1>La indústria de la premsa a Espanya genera 6.200 milions d'euros anuals i 36.000 llocs de treball</h1>
      <h2>La 'taxa Google' tindria un impacte de 2,7 milions d'euros sobre el sector, segons un informe</h2>
      <address>
        <time datetime="2019-11-20T12:49:50+00:00">20 Nov 2019, 12:49</time>
      </address>
      <p>La indústria de la premsa genera més de 6.230 milions d'euros anuals a Espanya com a resultat de la seva activitat, dels quals 5.222 milions són fluxos econòmics generats dins del mercat estatal. El sector dona feina a 36.000 persones, comptant llocs de treball directes, indirectes i induïts. Són dades recollides en el primer informe <i> Contribució de la premsa a Espanya</i>, que analitza la implicació i l'impacte que té el sector de la premsa sobre la societat espanyola, en termes econòmics, socials, culturals i d'ocupació. El document, que s'ha presentat aquest dimecres a Madrid, l'ha elaborat l'Associació de Mitjans d'Informació (AMI), que agrupa els principals grups editors de premsa tant d'àmbit estatal com territorials, amb la col·laboració de Deloitte. </p>
      <p>"Gaudim de bona salut. Tenint en compte que mai no hem tingut una ajuda directa i que encara estem sortint d'una crisi molt llarga i molt dura, les dades demostren que estem forts i que tenim un futur molt bo", ha assenyalat Ramón Alonso, president de l'AMI.</p>
      <p>L'informe, que inclou dades de 80 capçaleres editades per empreses associades a l'entitat, destaca que el sector editorial en conjunt representa a Espanya un terç del PIB de la indústria cultural i creativa, l'àmbit en el qual s'emmarca la premsa. Els grups de premsa (que inclouen les plantes d'impressió independents) representen el 71% del volum total de l'activitat econòmica del sector. La resta es distribueix entre els punts de venda (18%) i les empreses distribuïdores (11%). </p>
      <p>Segons els resultats de l'estudi, dels 6.231 milions d'euros totals generats pel sector, aproximadament la meitat es produeixen a través del denominat impacte induït a tercers, com ara allotjament, menjar, entreteniment, turisme o farmàcia. Així, els autors de l'informe conclouen que per cada euro de producció directa dels grups de premsa, es generen sis euros addicionals en la resta de l'economia. En matèria d'ocupació, la investigació apunta que per cada lloc de treball directe generat pels grups editors de premsa, es creen aproximadament cinc llocs de de treball a Espanya. En total, el sector genera 36.333 llocs de treball, i els grups de premsa són responsables directes o indirectes del 60% d'aquestes feines. Els grups editors, els distribuïdors i els punts de venda sumen un total de 13.272 llocs de treball. </p>
      <h3>L'impacte de la 'taxa Google'</h3>
      <p>En relació amb la fiscalitat, la taxa efectiva aplicada al sector de la premsa és del 29%, per sobre del tipus nominal del 25% de l'impost de societats. Això es reflecteix en una contribució tributària de 49,2 milions d'euros durant l'any 2018. La investigació conclou també que, per cada euro del benefici abans d'impostos, els grups de premsa van contribuir amb 29 cèntims d'impostos suportats, i que la premsa espanyola contribueix a Hisenda pagant i recaptant impostos per un valor del 7,77% de la seva xifra de negoci. <br/><br/>Carmen Iglesias, sòcia directora de les indústries de mitjans de comunicació i tecnologia per a Deloitte España, ha explicat que el possible impost als serveis digitals (<a href="https://www.ara.cat/economia/espanyol-estudia-aplicar-Google-Brusselles_0_2271373008.html"> conegut com a <i>taxa Google</i></a>), encara pendent d'aprovació, tindria un impacte addicional sobre el sector de la premsa a Espanya, que seria "un dels afectats" per la seva creació. L'informe estima que l'impacte potencial podria ser de 2,7 milions d'euros. </p>
      <p>Des del punt de vista sociocultural, l'estudi indica que "la premsa es posiciona com a garant de credibilitat en un escenari de creixent preocupació per la veracitat dels continguts". En aquest sentit, destaca que el rànquing del 2019 de Digital News Report afirmava que la premsa en paper és el mitjà amb un nivell de credibilitat més alt a Espanya (amb un 34% dels enquestats), per davant de la televisió (33%) i els diaris digitals (31%). Així, destaca que tant els diaris estatals com els regionals i els digitals apareixen entre les marques amb més credibilitat. </p>
      <p>Així mateix, l'informe assenyala que el 76% de la capacitat editorial de la premsa espanyola es destina a informar sobre aspectes culturals, econòmics i d'actualitat, la qual cosa representa 1,2 milions de pàgines anuals dedicades a aquests temes. </p>
      <p>Segons dades facilitades per l'AMI, l'any 2018 es va tancar amb la millor dada històrica tant de lectors de notícies digitals (amb gairebé 8 milions, un 14% més que l'any anterior) com de persones que llegeixen tant la versió impresa com la digital (3,4 milions, amb un increment del 4%). En aquest punt, Ramón Alonso ha destacat que, segons dades internes de l'associació, els seus mitjans tenen un 50% més de lectors diaris que fa 20 anys. Finalment, el director general de l'AMI ha defensat que els mitjans que formen part de l'entitat han tingut un paper clau tant durant el període de la Transició com en tota la història recent d'Espanya, i ha afegit que "sempre" havien tingut la certesa que l'impacte del sector en la societat era "molt important". </p>
    </article>
  </body>
</html>