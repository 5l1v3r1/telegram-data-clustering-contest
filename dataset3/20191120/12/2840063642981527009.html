<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/sport/2019/11/20/friedkin-vuola-roma-missione-nella-capitale_kRUSvyQyhdO38pGhOfZHII.html"/>
    <meta property="og:site_name" content="Adnkronos"/>
    <meta property="article:published_time" content="2019-11-20T12:30:00+00:00"/>
    <meta property="og:title" content="Friedkin vuole la Roma, missione nella Capitale"/>
    <meta property="og:description" content="Il gruppo Friedkin è interessato a diventare azionista di maggioranza dell'As Roma. Esponenti della famiglia Friedkin (Thomas Hoyt Friedikin fondatore del gruppo è scomparso due anni fa) sono arrivati a Roma, a quanto apprende l'Adnkronos, nei giorni scorsi, per portare avanti una due diligence del club di James Pallotta."/>
  </head>
  <body>
    <article>
      <h1>Friedkin vuole la Roma, missione nella Capitale</h1>
      <address>
        <time datetime="2019-11-20T12:30:00+00:00">20 Nov 2019, 12:30</time>
      </address>
      <p>Il gruppo Friedkin è interessato a diventare azionista di maggioranza dell'As Roma. Esponenti della famiglia Friedkin (Thomas Hoyt Friedikin fondatore del gruppo è scomparso due anni fa) sono arrivati a Roma, a quanto apprende l'Adnkronos, nei giorni scorsi, per portare avanti una due diligence del club di James Pallotta.</p>
      <p>Il gruppo texano, che distribuisce il marchio Toyota in esclusiva in cinque stati americani, ha incontrato alcuni rappresentanti della Roma presso lo Studio Tonucci, che da sempre assiste Pallotta in Italia. Tutto il managment giallorosso guidato dal Ceo Guido Fienga è impegnato con i texani che vorrebbero chiudere l'affare in tempi brevi, si ipotizza il mese di gennaio.</p>
      <p>Del resto da mesi, Goldman Sachs offre agli investitori sul mercato internazionale la possibilità di entrare nella società giallorossa: la banca d'affari ha preparato un documento di presentazione sulla Roma, che in gergo economico viene definito un "teaser", nel quale, si parla nello specifico di "rara opportunità di possedere e controllare uno dei più prestigiosi club calcistici, sinonimo della città di Roma".</p>
      <p>Il potenziale acquirente della Roma è assistito dalla banca d'affari Jp Morgan che ha risposto nelle settimane scorse all'offerta di Goldman Sachs, manifestando un potenziale interesse. Dan Friedkin con un patrimonio personale stimato in 4.2 miliardi di dollari, secondo la celebre rivista Forbes è il 504° uomo più ricco al mondo.</p>
      <p>AS ROMA - "Su richiesta di Consob, con riferimento ad alcune indiscrezioni apparse in data odierna sugli organi di stampa in relazione ad una possibile acquisizione delle partecipazioni di A.S. Roma S.p.A. da parte di potenziali investitori, As Roma Spv Llc, società che detiene il controllo indiretto di A.S. Roma S.p.A. tramite la sua controllata Neep Roma HOLDING S.p.A, informa che sono in corso dei contatti preliminari con potenziali investitori al fine di permettere loro di valutare l’opportunità di un possibile investimento in AS Roma Spv Llc". Lo scrive la società in un comunicato. "In caso di perfezionamento di accordi -conclude la società- aventi ad oggetto il trasferimento delle partecipazioni detenute in A.S. Roma S.p.A., AS Roma Spv Llc fornirà adeguata informativa al mercato nei termini di legge".</p>
    </article>
  </body>
</html>