<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/ygeia/1560829/thaumatourga-ta-subliromata-ihthuelaion/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-20T12:37:49+00:00"/>
    <meta property="og:title" content="«Θαυματουργά» τα συμπληρώματα ιχθυελαίων στα παιδιά"/>
    <meta property="og:description" content="Τι έδειξε μελέτη των επιστημόνων"/>
  </head>
  <body>
    <article>
      <h1>«Θαυματουργά» τα συμπληρώματα ιχθυελαίων στα παιδιά</h1>
      <address>
        <time datetime="2019-11-20T12:37:49+00:00">20 Nov 2019, 12:37</time>
      </address>
      <p>
        <b>Τι έδειξε μελέτη των επιστημόνων</b>
      </p>
      <p>Τα συμπληρώματα ιχθυελαίου ωμέγα - 3 μπορούν να βελτιώσουν την συγκέντρωση σε παιδιά με Διάσπαση Ελλειμματικής Προσοχής και Υπερκινητικότητας (ΔΕΠΥ) το ίδιο αποτελεσματικά με τις φαρμακοθεραπείες αλλά αποκλειστικά στα παιδιά που έχουν χαμηλά επίπεδα ωμέγα - 3 στο αίμα, σύμφωνα με έρευνα.</p>
      <p>Οι συνήθεις θεραπείες στα παιδιά με ΔΕΠΥ περιλαμβάνουν διεγέρτες, όπως το Ritalin, γνωστό ως μεθυλφαινιδάτη, που βελτιώνει τα επίπεδα συγκέντρωσης και προσοχής σε όσους έχουν διαγνωστεί με ΔΕΠΥ.</p>
      <p>Η ερευνητική ομάδα τόνισε ότι ενώ το ποσοστό βελτίωσης της προσοχής και της επαγρύπνησης από την μεθυλφαινιδάτη κυμαινόταν από 0,22 σε 0,42, η επίδραση των συμπληρωμάτων στα παιδιά με χαμηλά επίπεδα EPA στο αίμα ήταν μεγαλύτερη (0,89 για την προσοχή και 0,83 για την επαγρύπνηση). Ωστόσο, στα παιδιά με φυσιολογικά επίπεδα EPA τα συμπληρώματα ωμέγα - 3 δεν προκάλεσαν καμία βελτίωση και σε εκείνα που είχαν υψηλότερα των φυσιολογικών επιπέδων EPA παρατηρήθηκε αρνητική επίδραση στα συμπτώματα παρορμητικότητας.</p>
      <p>Οι επιστήμονες προειδοποιούν σύμφωνα με το ΑΠΕ-ΜΠΕ τους γονείς να μη δίνουν στα παιδιά τους συμπληρώματα ιχθυελαίου προτού επισκεφτούν έναν ειδικό και υπογραμμίζουν την ανάγκη τα παιδιά να κάνουν εξετάσεις αίματος για τον έλεγχο των επιπέδων ωμέγα - 3 στο αίμα.</p>
      <p>
        <b>Τι έδειξε η μελέτη</b>
      </p>
      <p>Μελετητές στη Βρετανία και την Δημοκρατία της Κίνας (Ταϊβάν), που διερεύνησαν αυτό το ζήτημα σε δείγμα 92 παιδιών, υποστηρίζουν ότι σε αυτή όπως και σε άλλες ψυχικές διαταραχές υπάρχει ανάγκη για μια προσέγγιση "εξατομικευμένης ιατρικής".</p>
      <p>"Τα συμπληρώματα ωμέγα - 3 ήταν αποτελεσματικά μόνο στα παιδιά που παρουσίαζαν χαμηλά επίπεδα εικοσιπενταενοϊκού οξέος (eicosapentaenoic acid - EPA) στο αίμα, σαν η συγκεκριμένη παρέμβαση να αναπλήρωνε την έλλειψη ενός πολύ σημαντικού θρεπτικού συστατικού", δήλωσε ο Κάρμιν Πάριαντ, καθηγητής του Ινστιτούτου Ψυχιατρικής, Ψυχολογίας και Νευροεπιστήμης στο Πανεπιστήμιο King's College του Λονδίνου.</p>
      <p>Ο ίδιος είπε ότι η συγκεκριμένη μελέτη αποτελεί σημείο εκκίνησης και για άλλες διατροφικές παρεμβάσεις και αναδεικνύει τα οφέλη της εξατομικευμένης ψυχιατρικής σε παιδιά με ΔΕΠΥ.</p>
      <p>Η ΔΕΠΥ, είναι μια συχνή πάθηση του εγκεφάλου που επηρεάζει περίπου το 3 - 7% των ατόμων παγκοσμίως. Στα συμπτώματα συμπεριλαμβάνονται προβλήματα συγκέντρωσης, παρορμητικότητας και μπορεί να προκαλέσει δυσκολίες στο σχολείο, τη δουλειά και τις προσωπικές σχέσεις των πασχόντων.</p>
      <p>Στη συγκεκριμένη έρευνα, που δημοσιεύτηκε στην επιστημονική επιθεώρηση "Translational Psychiatry", οι ερευνητές από το Πανεπιστήμιο King's College και της Ιατρικής Σχολής του Πανεπιστημίου της Κίνας, εξέτασαν το ρόλο των συμπληρωμάτων ιχθυελαίου σε 92 παιδιά ηλικίας από έξι έως 18 ετών τα οποία είχαν ΔΕΠΥ.</p>
      <p>Στα μισά παιδιά χορηγήθηκαν υψηλές δόσεις συμπληρωμάτων ωμέγα - 3 λιπαρών οξέων και στα υπόλοιπα ένα φάρμακο placebo, για μία περίοδο 12 εβδομάδων. Τα αποτελέσματα έδειξαν ότι τα παιδιά που είχαν χαμηλά επίπεδα εικοσιπενταενοϊκού οξέος (EPA) στο αίμα παρουσίασαν βελτίωση στην διατήρηση της προσοχής μετά από τη λήψη τριών συμπληρωμάτων ωμέγα - 3.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/ygeia/1538669/10-logoi-gia-na-trome-thalassina-ti-vitamines-perilamvanoun/"/>
      </related>
    </article>
  </body>
</html>