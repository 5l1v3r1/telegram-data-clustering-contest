<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919221/%D9%BE%D8%A7%DA%A9%D8%B3%D8%AA%D8%A7%D9%86-%D8%AA%D9%84%D8%A7%D8%B4-%D9%87%D9%88%D8%A7%D9%BE%DB%8C%D9%85%D8%A7%DB%8C-%D8%A7%D8%B1%D8%AA%D8%B4-%D8%A2%D9%85%D8%B1%DB%8C%DA%A9%D8%A7-%D8%A8%D8%B1%D8%A7%DB%8C-%D9%88%D8%B1%D9%88%D8%AF-%D8%A8%D9%87-%D8%AD%D8%B1%DB%8C%D9%85-%D9%87%D9%88%D8%A7%DB%8C%DB%8C-%D8%AE%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-20T12:34:43+00:00"/>
    <meta property="og:title" content="پاکستان: تلاش هواپیمای ارتش آمریکا برای ورود به حریم هوایی خود را دفع کردیم"/>
    <meta property="og:description" content="مقامهای پاکستان اعلام کردند، امروز چهارشنبه اقدام یک هواپیمای نظامی آمریکایی برای ورود به حریم هوایی این کشور را دفع کرده‌اند."/>
  </head>
  <body>
    <article>
      <h1>پاکستان: تلاش هواپیمای ارتش آمریکا برای ورود به حریم هوایی خود را دفع کردیم</h1>
      <address><time datetime="2019-11-20T12:34:43+00:00">20 Nov 2019, 12:34</time> by <a rel="author">علی مدنی</a></address>
      <p>مقامهای پاکستان اعلام کردند، امروز چهارشنبه اقدام یک هواپیمای نظامی آمریکایی برای ورود به حریم هوایی این کشور را دفع کرده‌اند.</p>
      <p>به گزارش ایسنا، به نقل از خبرگزاری اسپوتنیک، سازمان مسئول هوانوردی غیرنظامی پاکستان اعلام کرده که تلاش یک هواپیمای نظامی آمریکایی برای ورود به حریم هوایی این کشور در روز چهارشنبه را دفع کرده است.</p>
      <p>بر طبق اعلام این سازمان ، این هواپیمای نظامی آمریکایی تلاش داشت تا از منطقه کراچی وارد حریم هوایی پاکستان شود بدون آن که مجوزها و کدهای لازم را در اختیار داشته باشد.</p>
      <p>گزارش شده که این هواپیمای آمریکایی از مبدا شهر مسقط به پرواز در آمده و بنا به اعلام سازمان هوانوردی غیرنظامی پاکستان، مسئولان کنترل ترافیک هوایی در منطقه بلافاصله پیام هشداری را برای این هواپیما فرستاده و آن را مجبور به بازگشت از مسیرش کرده است.</p>
      <p>آمریکا هنوز درباره این خبر اظهار نظر نکرده است.</p>
      <p>اسلام‌آباد ماه فوریه گذشته در پی حمله هوایی نیروی هوایی هند به یک کمپ متعلق به گروه شبه نظامی موسوم به "جیش محمد" در خاک پاکستان، حریم هوایی خود را بست.</p>
      <p>انتهای پیام</p>
    </article>
  </body>
</html>