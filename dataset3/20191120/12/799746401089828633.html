<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/20/7103275/"/>
    <meta property="og:site_name" content="Європейська правда"/>
    <meta property="article:published_time" content="2019-11-20T12:31:26+00:00"/>
    <meta property="og:title" content="У Херсонській області уряд відкриває &quot;Офіс євроінтеграції&quot;"/>
    <meta property="og:description" content="Кабінет міністрів схвалив пілотний проєкт щодо створення Агенції регіонального розвитку “Офіс євроінтеграції” у Херсонській області."/>
  </head>
  <body>
    <article>
      <h1>У Херсонській області уряд відкриває "Офіс євроінтеграції"</h1>
      <address>
        <time datetime="2019-11-20T12:31:26+00:00">20 Nov 2019, 12:31</time>
      </address>
      <p>Кабінет міністрів схвалив пілотний проєкт щодо створення Агенції регіонального розвитку "Офіс євроінтеграції" у Херсонській області.</p>
      <p>Про це повідомляє кореспондент "Європейської правди".</p>
      <p>Херсонська область стане першою, у якій буде відкритий такий офіс, згодом <b><a href="https://www.eurointegration.com.ua/news/2019/09/30/7101363/">подібні установи мають з’явитися в усіх регіонах</a></b>.</p>
      <p>"Ми плануємо, що в кожному обласному центрі буде створений такий центр, який буде пояснювати, роз’яснювати, поширювати євроінтеграцію в регіони", - розповів прем'єр-міністр Олексій Гончарук</p>
      <p>Агенція регіонального розвитку буде опікуватися розвитком культурних та освітніх проєктів, бізнес-контактів, економіки та інфраструктури із залученням інвестицій та фінансової допомоги ЄС.</p>
      <p>В уряді вважають, що це призведе до "регіоналізації" євроінтеграції, яка дозволить спрямувати додаткові ресурси в області та громади для того, "щоб мешканці регіонів безпосередньо відчували користь для них курсу України на інтеграцію до ЄС".</p>
      <p>Очікується, що ініціатива буде поширена на всі регіони України впродовж 2020-2024 років.</p>
    </article>
  </body>
</html>