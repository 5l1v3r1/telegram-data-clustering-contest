<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/ochrona-srodowiska/sosnowiec-planuje-dotacje-do-4-tys-zl-na-zbieranie-deszczowki,135259.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-20T12:02:00+00:00"/>
    <meta property="og:title" content="Sosnowiec planuje dotacje do 4 tys. zł na zbieranie deszczówki"/>
    <meta property="og:description" content="Sosnowiec chce płacić mieszkańcom za łapanie deszczówki i wód roztopowych w miejscu ich powstania. Jest już gotowy projekt uchwały wprowadzającej dotacje na ten cel w wysokości nawet 4 tys. zł."/>
  </head>
  <body>
    <article>
      <h1>Sosnowiec planuje dotacje do 4 tys. zł na zbieranie deszczówki</h1>
      <address><time datetime="2019-11-20T12:02:00+00:00">20 Nov 2019, 12:02</time> by <a rel="author">AW  </a></address>
      <h4>Sosnowiec chce płacić mieszkańcom za łapanie deszczówki i wód roztopowych w miejscu ich powstania. Jest już gotowy projekt uchwały wprowadzającej dotacje na ten cel w wysokości nawet 4 tys. zł.</h4>
      <hr/>
      <ul>
        <li>
          <b>Uchwała w sprawie zasad udzielania dotacji celowej na zadania służące ochronie zasobów wodnych, polegające na gromadzeniu wód opadowych i roztopowych w miejscu ich powstania ma być głosowana przez sosnowieckich radnych na sesji 28 listopada.</b>
        </li>
        <li>
          <b>Zgodnie z jej założeniami będzie udzielana jednorazowa dotacja na nowy system do zatrzymywania i wykorzystywania wód opadowych i roztopowych lub remont istniejącego systemu.</b>
        </li>
        <li>
          <b>Przykład innych miast pokazuję, że mieszkańcy przekonują się do łapania deszczówki.</b>
        </li>
      </ul>
      <p>Sosnowiecki projekt zbierania wody deszczowej został nazwany „Po(d)lej deszczem w Sosnowcu”.</p>
      <p>W projekcie uchwały czytamy, że celem programu jest utrzymanie zasobów wód gruntowych oraz poprawy lokalnego mikroklimatu poprzez zwiększenie naturalnej retencji na terenie Sosnowca. Dotacja ma wynosić 80 proc. poniesionych kosztów kwalifikowanych, ale nie więcej niż 4 000 zł na jeden lokal mieszkalny lub nieruchomość. <br/><br/>Uchwała określi też ściśle, na co pieniądze z dotacji miejskiej będą mogły być przeznaczone. Chodzi o pokrycie kosztów zakupu, wykonania i montażu elementów wchodzących w skład systemu deszczowego do zatrzymywania i wykorzystywania wód opadowych i roztopowych lub kosztów remontu istniejącego systemu deszczowego w celu poprawienia jego sprawności.</p>
      <p>Dotacja nie może być wykorzystana np. na opracowanie dokumentacji sporządzanej w ramach przygotowania zadania czy też na „zadania, których realizacja nie gwarantuje trwałego efektu ekologicznego, rozumianego jako ilość retencjonowanej wody deszczowej wyrażonej w m3, przy założeniu, że im większa ilość tym większy efekt ekologiczny”.</p>
      <p>- Świadomość ekologiczna sosnowiczan jest coraz wyższa, dlatego jesteśmy pewni, że ten pilotażowy projekt będzie się cieszył dużym zainteresowaniem. Adresujemy go do osób fizycznych będących właścicielem lub posiadających inny tytuł prawny do nieruchomości położonych w granicach administracyjnych miasta. Czyli nie mogą w nim brać udział wspólnoty mieszkaniowe czy administracje – mówił Radiu Piekary rzecznik UM w Sosnowcu Rafał Łysy.</p>
      <p>Pula przeznaczana na dotacje będzie co roku ustalana w budżecie miasta i prowadzony będzie nabór wniosków.</p>
      <p>Sosnowiec to kolejne miasto, które zachęca do łapania deszczówki. We Wrocławiu właśnie zakończono przyjmowanie wniosków do tamtejszego programu dotacyjnego „Złap deszcz”.</p>
      <p>
        <a href="https://www.portalsamorzadowy.pl/ochrona-srodowiska/wroclawianie-chetni-do-lapania-deszczowki-miasto-zwieksza-pule-srodkow-w-nowym-programie,130972.html">Zainteresowanie okazało się tak duże, że w trzy tygodnie udało się zrealizować tegoroczny budżet przewidziany na realizację programu. Po kilku dniach jego trwania zdecydowano o zwiększeniu puli środków z początkowych 80 do 250 tysięcy złotych. Dzięki temu zostanie zrealizowanych ponad 80 wniosków.</a>
      </p>
      <p>- Widać, że wrocławianie chcą tworzyć miasto ekologiczne. A my będziemy im w tym pomagać, myśląc już o kolejnej edycji "Złap deszcz" - mówi prezydent Wrocławia Jacek Sutryk.</p>
      <p>Najczęściej wybieraną instalacją do zatrzymywania deszczu okazały się pojemniki naziemne i podziemne - w sumie ok. 80 realizacji. Powstanie również 5 ogrodów deszczowych oraz kilka studni chłonnych.</p>
      <p>Swój program "Deszczówka jest super" przygotowała też Warszawa. Pionierem w tym zakresie jest jednak Kraków. Tam w latach 2014-2018 na dotacje w ramach programu przeznaczono kwotę w wysokości 2 390 000 zł, a pula udzielonego wsparcia wyniosła ponad 1,8 mln zł. Pozwoliło to na wykonanie 384 instalacji do gromadzenia i wykorzystania wód deszczowych. W 2019 r. na realizację zadania przeznaczono kwotę 500 000 zł. </p>
      <p>Duży wpływ na popularność tego typu programów miała też zmiana przepisów Prawa wodnego. </p>
      <p><a href="https://www.portalsamorzadowy.pl/gospodarka-komunalna/wody-opadowe-nowe-prawo-wodne-sprawi-ze-zaplacimy-za-deszczowke,102410.html">Przypomnijmy - od 1 stycznia 2018 r. wzrosły opłaty za odprowadzanie wody deszczowej.</a> Opłatami za usługę odbioru wód opadowych i roztopowych objęte zostały wszystkie odwadniane powierzchnie, w tym również dachy, z których wody opadowe i roztopowe odprowadzane są do miejskiej sieci kanalizacji deszczowej. Wprowadzenie wyższych opłat dla gmin za odprowadzanie wód opadowych i roztopowych ma w intencji rządu zmobilizować gminy do lepszego wykorzystywania tego rodzaju wód. </p>
    </article>
  </body>
</html>