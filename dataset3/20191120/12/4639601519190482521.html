<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/20/culture/32o-panorama-eyropaikou-kinimatografou-60-tainies-se-14-meres/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-20T12:20:10+00:00"/>
    <meta property="og:title" content="32ο Πανόραμα Ευρωπαϊκού Κινηματογράφου: 60 ταινίες σε 14 μέρες"/>
    <meta property="og:description" content="Την Πέμπτη η πρεμιέρα στον κινηματογράφο Τριανόν"/>
  </head>
  <body>
    <article>
      <h1>32ο Πανόραμα Ευρωπαϊκού Κινηματογράφου: 60 ταινίες σε 14 μέρες</h1>
      <h2>Την Πέμπτη η πρεμιέρα στον κινηματογράφο Τριανόν</h2>
      <address><time datetime="2019-11-20T12:20:10+00:00">20 Nov 2019, 12:20</time> by <a rel="author">Ζουμπουλάκης Γιάννης</a></address>
      <p>Mε την πανελλήνια πρεμιέρα της ταινίας «Επίγειος παράδεισος» («It must be heaven») του Παλαιστίνιου Ελία Σουλεϊμάν, αρχίζει την Πέμπτη 21/11 στις 20.30 το 32<sup>ο</sup> Πανόραμα Ευρωπαϊκού Κινηματογράφου, η διάρκεια του οποίου θα είναι 14 μέρες. Οι αίθουσες Τριανόν (Κοδριγκτώνος 21) και Ανδόρα (Σεβαστουπόλεως 117) θα φιλοξενήσουν τις 60 ταινίες του Πανοράματος εκ των οποίων οι 13 θα είναι πανελλήνιες πρεμιέρες. Ο Σουλεϊμάν θα είναι παρών στην πρεμιέρα της ταινίας του.</p>
      <p>Αξιοσημέιωτο εφέτος το ότι στο διαγωνιστικό τμήμα του φεστιβάλ, τρεις ελληνικές ταινίες συναγωνίζονται με επτά ακόμη που προέρχονται από διάφορες χώρες της Ευρώπης. Πρόκειται για τις «Αλυτη» του Μίνωα Νικολακάκη, «Ανάκριση» του Παναγιώτη Πορτοκαλάκη (που έκανε αίσθηση στο τελευταίο φεστιβάλ Θεσσαλονίκης) και «Εξορία» του Βασίλη Μαζωμένου.</p>
      <p>
        <a href="https://www.in.gr/2019/11/20/economy/paroxes-stin-teliki-eytheia-elafrynseis-gia-noikokyria/">Παροχές : Στην τελική ευθεία ελαφρύνσεις για νοικοκυριά</a>
      </p>
      <p>Τα πέντε αφιερώματα του εφετινού πανοράματος έχουν επίσης ενδιαφέρουν: στο «20 χρόνια χωρίς τον Κιούμπρικ» θα παιχθούν οκτώ ταινίες του σπουδαίου αμερικανού δημιουργού που πέθανε το 1999 σε ηλικία 70 ετών. Ανάμεσά τους οι «Μπάρι Λίντον», «Κουρδιστό πορτοκάλι», «Το χρήμα της οργής» και η «Λολίτα».</p>
      <p>Κωμικοί από διάφορες χώρες της Ευρ’ωπης όπως ο Ζακ Τατί και ο Πιέρ Ετέξ (Γαλλία), ο Τσάρλι Τσάπλιν και οι Μόντι Πάιθον (Αγγλία), ο Βιτόριο Γκάσμαν (Ιταλία) και ο Θανάσης Βέγγος είναι οι πρωταγωνιστές του αφιερώματος «Ευρωπαίοι Κωμικοί» που περιλαμβάνει επτά ταινίες, ενώ την περιέργεια προκαλούν οι οκτώ ταινίες που συνθέτουν το αφιέρωμα στο ελληνικό φιλμ νουάρ (ανάμεσά τους το «Εγκλημα στα παρασκήνια» του Νίνου Κατσουρίδη, η «Νύχτα με τη Σιλένα» του Δημήτρη Παναγιωτάτου αλλά και ο «Ζεστός μήνας Αύγουστος» του Σωκράτη Καψάσκη).</p>
      <p>Από ελληνικής πλευράς δύο ακόμα αφιερώματα: στην ντοκιμαντερίστρια Αλίντα Δημητρίου («Πουλιά στο βάλτο», «Η ζωή στους βράχους») και στην πειραματίστρια Αντουανέντα Αγγελίδη («Κλέφτης ή πραγματικότητα» και «Οι ώρες μια τετράγωνη ταινία»)</p>
      <p>Τέλος κλασικές ταινίες του 1969 βρίσκονται στο αφιέρωμα «Το Woodstock και η χρονιά που άλλαξε τον κόσμο». Πέρα από το ίδιο το «Woodstock», το ντοκιμαντέρ του Μάικ Γουόντλεϊ που κατέγραψε το θρυλικό φεστιβάλ του Γούντστοκ (15-18 Αυγούστου) θα παιχτούν επίσης τα γουέστερν «Αγρια συμμορία » του Σαμ Πέκινπα και «Οι δύο ληστές» του Τζορτζ Ρόι Χιλ, το «Ζαμπρίσκι Πόιντ» του Μικελάντζελο Αντονιόνι και ο «Καουμπόι του μεσονυχτίου» του Τζον Σλέσινγκερ, παραγωγές όλες του 1969. Τότε γεννιόταν το «Νέο Χόλιγουντ», που παραμερίζοντας το γκλάμορ και τον ψευτο-συναισθηματισμό των παραδοσιακών κινηματογραφικών ιστοριών, με ταινίες αυτοκριτικής, επηρεασμένε  από τα διάφορα εθνικά και διεθνή γεγονότα.</p>
      <p>Αναζητείστε εδώ το πρόγραμμα του φεστιβάλ, <a href="http://www.panoramafest.org/"><b>www</b><b>.</b><b>panoramafest</b><b>.</b><b>org</b></a></p>
      <p>
        <a href="https://www.tovima.gr/2019/11/19/vimatv/o-k-iaveris-sto-one-channel-gia-tin-elleipsi-odikis-paideias/">Ο Κ. Ιαβέρης στο One Channel για την έλλειψη οδικής παιδείας</a>
      </p>
    </article>
  </body>
</html>