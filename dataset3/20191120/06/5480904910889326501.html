<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/prazskou-rozhlednu-doubravka-poskodil-nad-ranem-pozar/1823076?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-20T06:53:00+00:00"/>
    <meta property="og:title" content="Pražskou rozhlednu Doubravka poškodil nad ránem požár"/>
    <meta property="og:description" content="Praha - Požár ráno poškodil dřevěnou rozhlednu Doubravka v pražských Kyjích. Plameny se hasičům podařilo rychle uhasit, jedna ze tří patek rozhledny je ale požárem poškozena. Podle předběžného odhadu způsobil požár přibližně půlmilionovou škodu, uvedl mluvčí hasičů Martin Kavka. Požárem se zabývá i policie. Jednou z vyšetřovacích verzí je úmyslné zapálení, sdělil ČTK mluvčí pražské policie Jan Rybanský."/>
  </head>
  <body>
    <article>
      <h1>Pražskou rozhlednu Doubravka poškodil nad ránem požár</h1>
      <address><time datetime="2019-11-20T06:53:00+00:00">20 Nov 2019, 06:53</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Požár ráno poškodil dřevěnou rozhlednu Doubravka v pražských Kyjích. Plameny se hasičům podařilo rychle uhasit, jedna ze tří patek rozhledny je ale požárem poškozena. Podle předběžného odhadu způsobil požár přibližně půlmilionovou škodu, uvedl mluvčí hasičů Martin Kavka. Požárem se zabývá i policie. Jednou z vyšetřovacích verzí je úmyslné zapálení, sdělil ČTK mluvčí pražské policie Jan Rybanský.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1403444446_P201406220310301.jpg"/>
        </figure>
        <figure>
          <img src="https://i3.cn.cz/6/1528980248_P201806140600701.jpg"/>
        </figure>
        <figure>
          <img src="https://i3.cn.cz/6/1528983306_P201806140676401.jpg"/>
        </figure>
        <figure>
          <img src="https://i3.cn.cz/6/1528983482_P201806140681401.jpg"/>
        </figure>
        <figure>
          <img src="https://i3.cn.cz/6/1574229744_008.jpg"/>
        </figure>
      </slideshow>
      <p>Zprávu o požáru rozhledny dostali hasiči kolem 05:45. Na místo vyrazili dobrovolní i profesionální hasiči. Kvůli špatně přístupnému terénu se první jednotka dostala na místo zhruba za 13 minut. "Kolegové zjistili, že hoří jedna ze tří stabilizačních částí rozhledny do výšky asi šesti metrů. Nasadili jeden proud vody a rychle požár uhasili," sdělil ČTK Kavka.</p>
      <p>Na místo byl povolán statik a hasičský vyšetřovatel, který zjišťuje příčinu požáru. Podle předběžného odhadu hasičů se škoda pohybuje kolem půl milionu korun. Na přesném vyčíslení pracují specialisté.</p>
      <p>Hasiči vyloučili jako příčinu technickou závadu. Požár zatím evidují jako takzvané neprokázané zavinění neznámé osoby. "Zjednodušeně řečeno to znamená, že za to může člověk. Buď nedbalostí, případně úmyslně," uvedl Kavka.</p>
      <p>Požárem se zabývá i pražská policie. Kriminalisté věc šetří pro podezření ze spáchání trestného činu poškození cizí věci. "Prověřujeme jak možnost, že požár někdo založil úmyslně, ale ve hře je i možnost, že to bylo nedbalostí," řekl ČTK mluvčí Rybanský.</p>
      <p>Rozhledna Doubravka v přírodním parku Čihadla v Praze 14 byla zpřístupněna v půlce června 2018. Experimentální, 23,5 metru vysokou vyhlídkovou věž z akátového dřeva navrhl architekt Martin Rajniš. Rozhledna vznikla z iniciativy Městské části Praha 14, která je i vlastníkem stavby. Kromě akátového dřeva rozhlednu tvoří modřínové dřevo a ocelové prvky.</p>
    </article>
  </body>
</html>