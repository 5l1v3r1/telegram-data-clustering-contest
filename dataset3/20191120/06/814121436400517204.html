<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/swiat/10271422/francja-okaleczone-zwloki-ciezarnej-kobiety-znalezione-w-lesie-w-poblizu-trwalo-polowanie.html"/>
    <meta property="og:site_name" content="Wprost"/>
    <meta property="article:published_time" content="2019-11-20T06:15:00+00:00"/>
    <meta property="og:title" content="Francja. Okaleczone zwłoki ciężarnej kobiety znalezione w lesie. W pobliżu trwało polowanie"/>
    <meta property="og:description" content="29–letnia ciężarna kobieta zmarła prawdopodobnie na skutek ran po pogryzieniu przez psy gończe w pobliżu Villers–Cotterêts we Francji – podaje „The Guardian”."/>
  </head>
  <body>
    <article>
      <h1>Francja. Okaleczone zwłoki ciężarnej kobiety znalezione w lesie. W pobliżu trwało polowanie</h1>
      <address>
        <time datetime="2019-11-20T06:15:00+00:00">20 Nov 2019, 06:15</time>
      </address>
      <p>
        <b>29–letnia ciężarna kobieta zmarła prawdopodobnie na skutek ran po pogryzieniu przez psy gończe w pobliżu Villers–Cotterêts we Francji – podaje „The Guardian”.</b>
      </p>
      <p>Ciało 29-latki zostało znalezione w sobotę w lesie w miejscowości położonej około 90 kilometrów od Paryża. Sekcja zwłok wykazała, że kobieta zmarła z powodu "krwawienia na skutek ugryzień przez psy w górne i dolne kończyny oraz w głowę – przekazał we wtorek prokurator Frederic Trinh. Jak podkreslił, część ran powstała już po śmierci kobiety.</p>
      <p>Lokalny dziennik „Le Courrier Picard” podaje, że do tragedii doszło, gdy kobieta wyprowadzała na spacer pięć swoich psów. W trakcie miała zadzwonić do swojego partnera i relacjonować, że znalazła się w pobliżu „groźnych psów”. Gdy długo nie wracała, mężczyzna wyruszył na jej poszukiwania i odnalazł okaleczone zwłoki partnerki.</p>
      <p>Prokurator Trinh przekazał, że śledczy zakładają, że na kobietę rzuciły się psy, które uczestniczyły w nagonce w trakcie polowania na jelenie. Przebadano łącznie 93 zwierzęta, w tym psy gończe i czworonogi należące do kobiety, by ustalić, które z nich zadały jej śmiertelne rany.</p>
      <h3>Brigitte Bardot chce zakazu polowań, myśliwi się bronią</h3>
      <p>Sprawa wywołała we Francji ogromne poruszenie i spowodowała powrót dyskusji o dopuszczalności polowań. Gwiazda francuskiego kina i znana aktywistka na rzecz praw zwierząt Brigitte Bardot oświadczyła, że jest głęboko zaszokowana tym, co spotkało 29-latkę. W liście do minister ds. transformacji ekologicznej Élisabeth Borne aktorka zaapelowała do „natychmiastowego zawieszenia zgody na wszystkie polowania w tym sezonie”.</p>
      <p>Paryskie koło łowieckie w oświadczeniu odpiera zarzuty i twierdzi, że „nic nie wskazuje, by psy łowieckie miały udział w śmierci tej kobiety”. We Francji jest ponad 30 tys. psów łowieckich, a stowarzyszenie twierdzi, że „te psy są trenowane do polowania na określone gatunki zwierząt i są posłuszne człowiekowi w każdej sytuacji”.</p>
      <related>
        <h4>Czytaj także:</h4>
        <a href="https://www.wprost.pl/zycie/10270923/zubr-z-odcieta-glowa-znaleziony-w-dabrownie-kolo-slupska-sprawcow-szuka-policja.html"/>
      </related>
      <footer>Źródło: <a href="http://www.theguardian.com/">The Guardian</a></footer>
    </article>
  </body>
</html>