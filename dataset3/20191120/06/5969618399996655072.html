<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Columns/giannis-kouvopoulos/h-vradia-toy-vovora.5643082.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-20T06:37:00+00:00"/>
    <meta property="og:title" content="Η βραδιά του Βόβορα!"/>
    <meta property="og:description" content="Ο Παναθηναϊκός πήρε ένα τεράστιο, μάγκικο, διπλό στο Κάουνας κόντρα στη Ζάλγκιρις και ο Γιάννης Κουβόπουλος γράφει για την πιο μεγάλη… νίκη"/>
  </head>
  <body>
    <article>
      <h1>Η βραδιά του Βόβορα!</h1>
      <h2>Ο Παναθηναϊκός πήρε ένα τεράστιο, μάγκικο, διπλό στο Κάουνας κόντρα στη Ζάλγκιρις και ο Γιάννης Κουβόπουλος γράφει για την πιο μεγάλη… νίκη</h2>
      <address><time datetime="2019-11-20T06:37:00+00:00">20 Nov 2019, 06:37</time> by <a rel="author">Γιάννης Κουβόπουλος</a></address>
      <p>Πραγματικά δεν ξέρω τι θα γίνει στο θέμα του προπονητή του Παναθηναϊκού. Αν θα έρθει ο Πιτίνο, αν θα έρθει ο Σκάιλς, αν θα έρθει ο Φιλ Τζάκσον, ή αν τελικά οι "πράσινοι" συνεχίσουν… μέχρι τέλους με τον Γιώργο Βόβορα. Αυτό που ξέρω και μπορώ να πω με βεβαιότητα είναι πως η χθεσινή βραδιά <a href="https://www.sport24.gr/Basket/Euroleague/zalgkiris-panathhnaikos-85-86-nikhths-sto-thriler.5642799.html">και η νίκη επί της Ζάλγκιρις στο Κάουνας</a> ανήκει αποκλειστικά στον Έλληνα τεχνικό και στους συνεργάτες του. Στον Νίκο Παππά και στον Τζίμη Κουστένη.</p>
      <p>Στους τρεις ανθρώπους οι οποίοι στην πιο δύσκολη, την πιο κρίσιμη, την πιο κομβική στιγμή μέσα στην σεζόν για την ομάδα ανέλαβαν να σηκώσουν στους ώμους τους ένα τεράστιο φορτίο. Ανέλαβαν να σηκώσουν στους ώμους τους ολόκληρο τον Παναθηναϊκό. Και τα κατάφεραν. Και με τρόπο εντυπωσιακό.</p>
      <p>Δεν έχει να κάνει τόσο το αγωνιστικό κομμάτι. Όπου, η αλήθεια είναι πως, ο Παναθηναϊκός για πρώτη φορά έκανε τα απλά, τα νορμάλ, τα κατανοητά και επέβαλλε τον ρυθμό του. Έχει να κάνει με την ψυχολογική προετοιμασία της ομάδας.</p>
      <p>Υπό τις συνθήκες στις οποίες βρέθηκε ο Παναθηναϊκός το τελευταίο διάστημα, οι περισσότερες ομάδες θα είχαν διαλυθεί. Δεν θα συνέχιζαν καν την προσπάθειά τους. Θα περίμεναν απλά να βγει η χρονιά. Στον Παναθηναϊκό δεν έγινε τίποτα τέτοιο. Στον Παναθηναϊκό ο Γιώργος Βόβορας πήρε την ομάδα, την κράτησε ενωμένη, την κράτησε σαν μια… γροθιά και της έφταιξε το… μυαλό. Και όλα αυτά βγήκαν στο παρκέ….</p>
      <p><a href="https://www.sport24.gr/Basket/OmadesBasket/A1Panathinaikos/zalgkiris-panathhnaikos-rekor-karieras-sta-triponta-o-kalathhs.5642989.html">Ποιος είδε τον Καλάθη</a> και δεν αγάπησε το μπάσκετ; Ποιος είδε τον Τόμας και δεν χαμογέλασε; Ποιος είδε τον Παππά και δεν πίστεψε και πάλι σε αυτόν τον παίκτη; Ποιος είδε τον Παπαγιάννη και δεν τσαντίστηκε…; Δεν τσαντίστηκε με τις ευκαιρίες που χάνει μέσα από τα χέρια του αυτός ο παίκτης. Ένας Έλληνας 220 εκατοστών, στην καλύτερή του ηλικία, πάνω στην τρέλα του, που δεν έχει καταφέρει ακόμα να γίνει ο απόλυτος κυρίαρχος μέσα στην ρακέτα… <a href="https://www.sport24.gr/Basket/Euroleague/zalgkiris-panathhnaikos-magikh-asist-kalathh-kai-pthsh-papapetroy.5642965.html">Ποιος είδε τον Παπαπέτρου</a> και δεν γούσταρε που αυτός ο παίκτης συνδυάζει ψυχή και μπάσκετ… Αλλά και όλους τους υπόλοιπους… Ακόμα και εκείνους που δεν βρέθηκαν σε καλή βραδιά, ή που δεν είχαν μεγάλο χρόνο συμμετοχής... Όλοι τους, ακόμα και με τα λάθη τους, έδωσαν και την ψυχή τους…</p>
      <h3>ΠΟΛΛΑ ΠΕΡΙΣΣΟΤΕΡΑ ΑΠΟ ΕΝΑ ΔΙΠΛΟ</h3>
      <p>Το χθεσινό διπλό του Παναθηναϊκού είναι πολλά περισσότερα από ένα διπλό. Ο Παναθηναϊκός κατάφερε να αποτινάξει από πάνω του πολλά αρνητικά στοιχεία που τον είχαν στοιχειώσει. Κόντρα σε όλους και σε όλα ο Παναθηναϊκός κατάφερε να πάρει μια σούπερ νίκη, που σε πολύ μεγάλο βαθμό καλύπτει την εντός έδρας ήττα από την Άλμπα.</p>
      <p>Τώρα, αν καταφέρει η ομάδα του "τριφυλλιού" να κάνει κάτι ανάλογο και την Παρασκευή στο Μόναχο (22/11), τότε θα μιλάμε για την καλύτερη εβδομάδα ever που θα έχει κάνει τον Παναθηναϊκό και πάλι… πρωταγωνιστή. Αφού δεν πρέπει να ξεχνάμε πως ακολουθούν δύο εντός έδρας ματς με Μπασκόνια και Ολυμπιακό.</p>
      <p><b>ΥΓ1:</b> Μην κολλάτε με τον Φριντέτ… Και μην τσιμπάτε… Όλα μια χαρά… Όλα φυσιολογικά..</p>
      <p><b>ΥΓ2:</b> Η διαιτησία της αναμέτρησης με την Ζαλγκίρις ήταν το λιγότερο… προκλητική. Αποκορύφωμα η φάση με το τρίποντο του Μιλάκνις στην οποία χρεώθηκε με φάουλ ο Τζόνσον και ο Λιθουανός με 4 πόντους έκανε το 85-86. Ούτε στα… όνειρα, που λέει και ο Χατζηγιάννης.</p>
      <p><b>ΥΓ3:</b> Ο Παναθηναϊκός είχε 11/25 τρίποντα, με τον Φριντέτ να έχει 0/3!</p>
      <p><b>ΥΓ4:</b> Ο Παπαπέτρου είναι ένας από τους πληρέστερους μπασκετμπολίστες της Ευρώπης.</p>
      <p><b>ΥΓ5:</b> Τεράστιος Βόβορας <a href="https://www.sport24.gr/Basket/Euroleague/eb-news/eb_panathinaikos/vovoras-ena-kommati-ths-nikhs-anhkei-ston-pedoylakh.5643007.html">με την αναφορά του στον Αργύρη Πεδουλάκη</a>.</p>
      <p><b>ΥΓ6:</b> ΕΠΙΤΕΛΟΥΣ ο Παναθηναϊκός έβγαλε τελευταία φάση… Στο ημίχρονο<a href="https://www.sport24.gr/Basket/Euroleague/eb-news/eb_panathinaikos/panathhnaikos-to-buzzer-beater-toy-kalathh.5642983.html"> με το buzzer beater του Καλάθη</a>.</p>
      <p><b>ΥΓ7: </b>ΕΠΙΤΕΛΟΥΣ ο Παναθηναϊκός πήρε ματς που πήγε στον πόντο.  </p>
    </article>
  </body>
</html>