<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/gyerek/gyerekek-helyzete-2019/"/>
    <meta property="og:site_name" content="FEMINA"/>
    <meta property="article:published_time" content="2019-11-20T06:06:04+00:00"/>
    <meta property="og:title" content="Súlyosan sérültek a gyerekek jogai itthon: szexuális bántalmazás esetén sem tudják, kihez forduljanak"/>
    <meta property="og:description" content="Érdemes a saját szemszögükből is megközelíteni a magyar gyerekek helyzetét."/>
  </head>
  <body>
    <article>
      <h1>Súlyosan sérültek a gyerekek jogai itthon: szexuális bántalmazás esetén sem tudják, kihez forduljanak</h1>
      <h2>Érdemes a saját szemszögükből is megközelíteni a magyar gyerekek helyzetét.</h2>
      <address><time datetime="2019-11-20T06:06:04+00:00">20 Nov 2019, 06:06</time> by <a rel="author">Kovács Gabriella</a></address>
      <p>Nemcsak a gyermekek világnapján fontos, de ma kiváltképp az, hogy felnőttként lassítsunk, és a gyerekekre irányítsuk figyelmünket, méghozzá egy minél összetettebb képet szemügyre véve róluk.</p>
      <p>Róluk és tőlük, ugyanis egy 5300 fős, tizenéves gyerekek körében végzett kérdőíves felmérés, a <i>Te hogy látod?</i> tiszta képet ad arról, milyen is ma Magyarországon gyereknek lenni, és hogyan él egy mai magyar tini. A felmérés nem csupán információt szolgáltat arról, hogy milyen a magyar gyerekek élete ma, hanem kijózanító üzenet is lehet sokak számára. Üzenet a másik oldalról, a gyerekektől, akik hét témában válaszoltak az online feltett kérdésekre. Kiemeltünk néhány különösen fontos, olykor döbbenetes tanulságot.</p>
      <h3>A kérdőív meghökkentő adata: szexuális bántalmazás az orvosnál</h3>
      <p>A <i>Te hogy látod?</i> kérdőíve egyebek mellett kitért arra is, hogy a gyerekek testi-lelki egészségének ellátását felmérje. A kérdőív válaszadói szerint az orvosi ellátást igénybe vevők közül minden 3. tini elégedetlen volt az őt megvizsgáló orvossal valamilyen szempontból. Sok esetben történt durva mulasztás, például az orvos nem viselt gumikesztyűt a vizsgálat során, és ami döbbenetes, hogy a vizsgálatok során számos gyerekkel szexuális bántalmazás történik, amint azt a <i>Te hogy látod?</i> kérdőívet feldolgozó <b><a href="https://hintalovon.hu/sites/default/files/tehogylatod_jelentes_magyar.pdf">dokumentum </a></b>írja.</p>
      <figure>
        <img src="https://kep.cdn.indexvas.hu/1/0/3042/30426/304268/30426893_e58b342b4bad323952b8f3ceefb9dba4_wm.jpg"/>
      </figure>
      <p>A szöveges választ beküldők közül minden 20. gyerek számolt be olyan esetről, ahol az orvosi élményük során valamilyen szexuális határátlépés történt. Ez főként a 15-17 éveseket (71%) és a lányokat (85%) érintette.</p>
      <p>Megdöbbentő, hogy orvosok képesek visszaélni a vizsgált tinik kiszolgáltatott helyzetével, egyúttal felvet egy komoly következményt is: vajon a tini, akit ilyen bántalmazás ért, a jövőben tud-e bizalmat szavazni orvosoknak? Elmegy-e majd bármilyen egészségügyi problémával orvoshoz? Fog-e szűrővizsgálatokra járni? Bízik-e majd a felnőttekben? Segítségért folyamodnak, de egy komoly lelki terhet, lelki sérülést kapnak vissza: megdöbbentő a jelenség. Ami pedig magát a történteket illeti, sajnos a gyerekek jó része szégyelli, nem meri bárkinek is elmondani, mi történt vele. A dolog talán sosem derül ki, az orvos további áldozatokat szed, a gyerekek sora pedig talán sosem dolgozza fel a történteket.</p>
      <h3>Nem ismerik fel a bajt, nem kérnek segítséget</h3>
      <p>Abban, hogy a gyerekek nem beszélnek a problémáikról, sajnos komoly szerepe van a felnőttek mulasztásainak. Sajnos alapvető gond, hogy nem beszélgetnek, vagy nem beszélgetnek eleget a különböző veszélyekről, lehetséges problémákról a gyerekekkel. Otthon a gyerekek 40%-a, az iskolában a gyerekek 62%-a nem hall semmit arról, mi a teendő, ha valaki bántja őket.</p>
      <p>10-ből 6 gyerekkel beszéltek otthon a drogokról és az alkoholról, és ez jellemzően eléggé kitolódik korban, akár 15-17 éves korig is. A szexualitásról 10-ből 4 gyerekkel beszéltek már a résztvevők közül, és e témában a lányokkal beszélgetnek magasabb arányban. Ez a körülbelül 50%-os arány, tudván, hogy 9-10 évesen pornófilmeket néznek, és mennyire korán esnek át az első szexuális tapasztalatokon a gyerekek, valamint hogy mennyire sok a tini korú kismama, borzasztó felelőtlen mulasztás a felnőttek részéről.</p>
      <p>Bár a kérdőív alapján 10-ből 8 gyerek érezte már úgy, hogy szüksége lenne lelki, mentális vagy függőségi probléma miatt felnőtt segítségre, csak 10-ből 2-en folyamodtak érte, és közülük is a lányok kisebb számban, mint a fiúk. Annak, hogy a gyerekek nem kérnek segítséget, részint az az oka, hogy nem tudják, mit tegyenek, szégyellik a problémát, illetve nem elérhető a szükséges ellátás.</p>
      <figure>
        <img src="https://kep.cdn.indexvas.hu/1/0/3042/30426/304269/30426903_bd0a4f8e861f7b6e6b752122fe48f136_wm.jpg"/>
      </figure>
      <h3>Nem ismerik jogaikat</h3>
      <p>A <i>Te hogy látod?</i> kérdőíveinek egyik jelentős tanulsága, hogy a gyerekek nem ismerik a saját jogaikat. 10-ből mindössze 4 gyerek ismeri ezeket, mert a felnőttektől nem hallanak erről. Kötelezettségeikről mindeközben 10-ből 8 gyerek alapos tájékoztatást kap.</p>
      <p>Ez jókora gond, tekintettel arra, hogy ahhoz, hogy valaki felismerje azokat a helyzeteket, amikor jogai sérülnek, ismernie kell azokat. Továbbá, ha valaki nem ismeri a jogait, akkor nem is igyekszik azokat érvényesíteni, tehát tudattalanul is lépéshátrányból indul. Ha azt szeretnénk, hogy a gyerekek kiálljanak magukért felnőttként, már gyerekkorukban is gondoskodni kellene róla, hogy tudják, milyen jogok illetik őket.</p>
      <figure>
        <img src="https://kep.cdn.indexvas.hu/1/0/3042/30426/304269/30426907_3494f9b56711bf08966e5d8437e8498e_wm.jpg"/>
      </figure>
      <h3>Az iskola falai közt</h3>
      <p>Ami az iskolát illeti, a gyerekek szerint az határozza meg elsősorban az intézményüket, hogy mennyire hasznos az a tananyag, amit tanulnak, mennyi örömet ad, mennyire megterhelő a tanulás, és milyen az iskolai környezet. A megkérdezett diákok 30%-a szerint a tananyag hasznos, ám 63-70%-uk szerint rengeteg felesleges dolgot tanulnak. A diákok szerint problémát jelent, hogy nem hagyják őket abban elmélyülni, ami valóban érdekelné őket.</p>
      <p>Az iskola kapcsán mindeközben két másik, ugyancsak égető, ha nem égetőbb problémára is kitért a kérdőív, melyek kapcsolódnak egymáshoz: a fegyelmezésre és az iskolai zaklatásra. A bullying sajnos egyre gyakoribb az iskolákban. Általános iskolában 65%-ban a szidás, középiskolában 60-67%-ban a szülők értesítése és fegyelmi eljárás követi az olyan eseteket, ha egy gyerek bántja a társát. 12%-ban az is előfordul, hogy az intézmény egyáltalán nem tesz semmit, holott a felnőtt igazságszolgáltatás sem így működik. A gyerekek 2%-a azt felelte a kérdőívben, hogy az ő iskolájukban testi fenyítésre is sor kerül. Szerencsés, hogy ez nem magasabb, de még mindig több a kívánt nullánál.</p>
      <p>Néhány szelet a <i>Te hogy látod?</i> kérdőív eredményeiből, a gyermekek világnapján. Talán nem is mondhatunk ezekre mást, mint hogy mindez valóban józanító, cselekvésre késztető. Különösen, mert maguk a gyerekek nyilatkoztak arról, mit éreznek a felnőttek teremtette, a felnőttek irányította világban.</p>
      <h3>A felnőttek hatása a gyerekekre</h3>
      <p>Egy tehetséges fotós erős képekkel szemléltette, milyen meghatározó a felnőtt viselkedés a gyerekek számára.</p>
      <figure>
        <img src="https://kep.index.hu/1/0/1952/19528/195283/19528321_1223053_2c1a831a2897750166c1157c6db59482_wm.jpg"/>
        <figcaption>
          <a href="https://femina.hu/gyerek/felnottek-rossz-hatasa/">Nézegess képeket! 12 kép<br/><b>Hogyan hatnak a felnőttek a gyerekekre? Erős fotósorozat nyitja fel a szemeket</b></a>
        </figcaption>
      </figure>
    </article>
  </body>
</html>