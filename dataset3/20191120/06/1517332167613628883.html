<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/politica/matteo-salvini-sardine-preferisco-i-gattini-che-se-le-mangiano-quando-hanno-fame/"/>
    <meta property="og:site_name" content="fanpage.it"/>
    <meta property="article:published_time" content="2019-11-20T06:50:06+00:00"/>
    <meta property="og:title" content="Matteo Salvini: “Sardine? Preferisco i gattini che se le mangiano quando hanno fame”"/>
    <meta property="og:description" content="'Alle sardine preferisco i gattini, sono più dolci. Ai vostri bambini felini piacciono sardine e pesciolini?', commenta il leader della Lega Matteo Salvini, sul movimento che da Nord a Sud del Paese lo sta contestando nelle piazze. E annuncia: 'Andrò a trovare le sardine nelle loro piazze'. L'ex ministro dell'Interno, ospite ieri sera su Rete4, ha anche affrontato altri argomenti, come la manovra economica, la querela da parte di Ilaria Cucchi e le indagini a suo carico nel caso Open Arms."/>
  </head>
  <body>
    <article>
      <h1>Matteo Salvini: “Sardine? Preferisco i gattini che se le mangiano quando hanno fame”</h1>
      <h2>“Alle sardine preferisco i gattini, sono più dolci. Ai vostri bambini felini piacciono sardine e pesciolini?”, commenta il leader della Lega Matteo Salvini, sul movimento che da Nord a Sud del Paese lo sta contestando nelle piazze. E annuncia: “Andrò a trovare le sardine nelle loro piazze”. L’ex ministro dell’Interno, ospite ieri sera su Rete4, ha anche affrontato altri argomenti, come la manovra economica, la querela da parte di Ilaria Cucchi e le indagini a suo carico nel caso Open Arms.</h2>
      <address><time datetime="2019-11-20T06:50:06+00:00">20 Nov 2019, 06:50</time> by <a rel="author" href="https://www.fanpage.it/author/annalisagirardi/" target="_blank">Annalisa Girardi</a></address>
      <p><i>"Le</i> <i>Sardine? Io preferisco i gattini che se le mangiano quando hanno fame</i>": questo il commento del leader della Lega, <b>Matteo Salvini</b>, ieri sera ospite alla trasmissione ‘Fuori dal Coro' su Rete4, riguardo al <a href="https://www.fanpage.it/politica/sardine-lidentikit-del-movimento-civico-che-si-oppone-a-salvini/">movimento </a>che lo sta contestando nelle piazze da Nord a Sud del Paese. E ancora: "<i>Alle  sardine preferisco i gattini, sono più dolci. Andrò a trovare le sardine nelle loro piazze</i>", commenta l'ex ministro dell'Interno, lanciando l'hashtag, #gattiniconsalvini.</p>
      <p>Il commento si inserisce in una discussione in cui Salvini risponde alle <b>accuse di razzismo</b> avanzate dai manifestanti: "<i>Il primo senatore africano lo ha eletto la Lega. Non faccio distinzioni. Detto questo l’immigrazione clandestina è un disastro e io voglio pensare agli italiani in difficoltà prima di svuotare l’Africa</i>", asserisce.</p>
      <figure>
        <iframe data-src="https://twitter.com/matteosalvinimi/status/1196877215729901568" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Nell'intervista con Mario Giordano sono molti i temi toccati, oltre alle Sardine. L'ex vicepresidente del Consiglio torna anche sul tema del <b>Meccanismo europeo di stabilità</b>, in questi giorni al centro delle polemiche, nate proprio in seguito a dei <a href="https://www.fanpage.it/politica/salvini-e-meloni-attaccano-conte-complotti-e-tradimento-sulla-riforma-europea-del-mes/">tweet </a>di accuse da parte dell'opposizione nei confronti di Giuseppe Conte, che avrebbe firmato un accordo europeo "<i>di notte e di nascosto</i>", senza informare il Parlamento. Definendo il fondo europeo Salva-Stati come il fondo Ammazza-Stati, Salvini afferma: "<i>Conte, non è che quando eri al governo con noi hai preso qualche accordo in Europa senza dire nulla a nessuno? C’è in ballo il risparmio degli italiani. Conte non ha il mandato del Parlamento per dire Sì</i>".</p>
      <p>Salvini affronta anche la questione della <b>manovra</b>, in questi giorni investita da letteralmente migliaia di <a href="https://www.fanpage.it/economia/dalliva-agevolata-sui-profilattici-al-bonus-sorveglianza-ecco-gli-emendamenti-alla-manovra/">emendamenti </a>in Parlamento, e le tensioni nella maggioranza di governo. "<i>Se devo scegliere se tassare i pannolini o i biscotti, e fare la pace fiscale, scelgo la pace fiscale. Le famiglie sono già tassate tantissimo</i>", commenta il leader del Carroccio, che da mesi attacca l'esecutivo giallorosso in tema tassazione. "<i>Abbiamo pronto un piano di tre miliardi per mettere in sicurezza i fiumi, le scuole e le strade provinciali. Lo proporremo in manovra. I tre miliardi che il governo vuole regalare a chi usa le carte di credito</i>", continua Salvini. Sempre sugli incentivi ai pagamenti tracciabili, parte del maxi piano del governo contro l'evasione fiscale, afferma: "<i>Se uno regala tre miliardi come incentivo a chi usa la carta di credito per fare la spesa, evidentemente, fa un regalo alle banche o al panettiere?</i>".</p>
      <figure>
        <iframe data-src="https://twitter.com/matteosalvinimi/status/1196923196404051972" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>L'ex titolare del Viminale interviene anche sulla <a href="https://www.fanpage.it/attualita/cucchi-la-sorella-querela-salvini-per-le-parole-del-leader-della-lega-dopo-sentenza/">querela </a>da parte di <b>Ilaria Cucchi</b> per le parole riguardo alla morte del fratello: "<i>Rispetto la sorella di Stefano Cucchi, se decide di querelarmi. Tanto querela più o querela meno, non mi cambia la</i> vita". E ribadisce: "<i>Sono contro lo Stato spacciatore. Mi batterò finché campo contro la droga</i>".</p>
      <figure>
        <iframe data-src="https://twitter.com/matteosalvinimi/status/1196929228148805633" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Sempre in tema di vicende giudiziarie, Salvini commenta anche la notizia delle <b>indagini legate al caso Open Arms</b>, per cui è <a href="https://www.fanpage.it/politica/open-arms-salvini-di-nuovo-indagato-per-sequestro-di-persona-e-omissione-di-atti-dufficio/">accusato </a>di sequestro di persona e omissione di atti d'ufficio: "<i>Nuova indagine a mio carico da procura di Agrigento per sequestro di persona nella vicenda Open Arms. Per la sicurezza degli italiani rifarei tutto!</i>". E avanza un pronostico: "<i>Rifarò tutto!</i>".</p>
    </article>
  </body>
</html>