<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/drzava-svetuje-naredite-si-zaloge-hrane-za-30-dni-251763"/>
    <meta property="og:site_name" content="Slovenske novice"/>
    <meta property="article:published_time" content="2019-11-20T06:29:00+00:00"/>
    <meta property="og:title" content="Država svetuje: Naredite si zalogo hrane za 30 dni"/>
    <meta property="og:description" content="Ekstremne vremenske razmere so ob hujših ujmah pokazale na pomen agregatov pri izpadu električne energije. Ob poplavah, ki so pretekli teden ogrožale predvsem prebivalce slovenske Obale, smo se spr..."/>
  </head>
  <body>
    <article>
      <h1>Država svetuje: Naredite si zalogo hrane za 30 dni</h1>
      <h2>Kako se pripraviti na dolgotrajnejši izpad električne energije? Odgovarja Uprava RS za zaščito in reševanje.</h2>
      <address><time datetime="2019-11-20T06:29:00+00:00">20 Nov 2019, 06:29</time> by <a rel="author">N. Č.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/19/1358246.jpg"/>
          <figcaption>Kako dobro ste pripravljeni na daljši izpad elektrike? FOTO: Tomi Lombar, Delo</figcaption>
        </figure>
        <figure>
          <img src="https://www.slovenskenovice.si/images/slike/2019/11/19/1689156.jpg"/>
          <figcaption>Ob daljšem izpadu elektrike je priporočljivo, da pripravite nujno zalogo hrane. V preglednici so našteta živila in pijača, ki jih odrasel človek potrebuje za preživetje za 30 dni. FOTO: zaslonski posnetek</figcaption>
        </figure>
      </slideshow>
      <p><a href="https://www.slovenskenovice.si/novice/slovenija/clanek/video-ekstremne-razmere-na-primorskem-zalilo-koper-piran-in-izolo-248627">Ekstremne vremenske razmere</a> so ob hujših ujmah pokazale na pomen agregatov pri izpadu električne energije. <a href="https://www.slovenskenovice.si/iskalnik?q=poplave">Ob poplavah</a>, ki so pretekli teden ogrožale predvsem prebivalce slovenske Obale, smo se spraševali, kako se pripraviti na morebitne izpade elektrike. Marsikdo se počuti nemočnega, ko ostane brez elektrike (le) eno uro, če bi brez nje bili dva dneva, bi verjetno le s težka preživeli.<br/><br/>Marsikdo doma nima zaloge hrane, pitne vode  niti več sveč, ki so nekoč od izpadu električne energije osvetljevale prostor, veliko štedilnikov je na indukcijo. Kako se pripraviti na morebiti dolgotrajnejši izpad elektrike? Z vprašanjem smo se obrnili na Upravo RS za zaščito in reševanje.</p>
      <h3>Objavljamo nekaj napotkov</h3>
      <p>Prebivalci naj glede na potrebe družinskih članov (alergije, diete, posebne potrebe dojenčkov, starejših in bolnikov), na prostorske ter finančne zmožnosti pripravijo zalogo vode in hrane.<br/><br/>V objavljenih napotkih je <a href="http://www.sos112.si/slo/page.php?src=np11.htm">seznam živil in pijače</a>, ki jih odrasel človek potrebuje za preživetje za 30 dni in so povzeta po priporočilih Nacionalnega inštituta za javno zdravje (NIJZ). Poskrbeti je treba tudi za hrano za domače živali.<br/> </p>
      <h3>Zaloga hrane:</h3>
      <figure>
        <img src="https://www.slovenskenovice.si/images/slike/2019/11/19/1689156.jpg"/>
        <figcaption>Ob daljšem izpadu elektrike je priporočljivo, da pripravite nujno zalogo hrane. V preglednici so našteta živila in pijača, ki jih odrasel človek potrebuje za preživetje za 30 dni. FOTO: zaslonski posnetek</figcaption>
      </figure>
      <p>V <a href="http://www.sos112.si/slo/page.php?src=np11.htm">preglednici so našteta živila</a> in pijače, ki jih odrasel človek potrebuje za preživetje za 30 dni: denimo kilogram prepečenca, 2,5 kilograma polnovrednih testenin, dva kilograma ješprenja, tri kilograme moke, tri kilograme fižola, 200 gramov sladkorja, 400 gramom mesne omake v pločevinki, 500 gramom ribe v pločevinki, 250 gramov masla, 200 gramov čokolade ... (Več v tabeli zraven.)</p>
      <h3>Zaloga vode:</h3>
      <p>Doma lahko pripravite stalno zalogo pitne vode vsaj za tri dni (npr. ustekleničeno vodo), pripravite pa lahko tudi sredstva za razkuževanje vode. Ob naravnih in drugih nesrečah je treba zagotoviti minimalno količino 7,5 litra pitne vode na osebo na dan. Ta količina je namenjena pitju, pripravi hrane in osnovni osebni higieni. Takšna preskrba lahko traja največ od dva do tri dni. Količina se mora nato povečati na najmanj 20 litrov na osebo na dan, izjemoma na 15 litrov.<br/>Priporočamo, da pripravite zalogo pitne vode vsaj za tri dni.</p>
      <h3>Priporočljivo je pripraviti še:</h3>
      <p>* plinski kuhalnik, odpirač za pločevinke, žepni nož, trpežne pohodne čevlje, gumijaste škornje, topla oblačila, vodoodporna oblačila, rokavice, odeje, sredstva za osebno higieno, opremo za prvo pomoč, najnujnejša zdravila in zdravila, ki jih morate redno jemati, baterijsko svetilko ali svetilne palice (za razsvetljavo ob izpadu električne energije sveče niso najbolj primerne, saj lahko ob nepravilni uporabi povzročijo požar), baterijski radijski sprejemnik za spremljanje informacij in ustrezne rezervne baterijske vložke, gotovino (ob izpadu električne energije bankomati ne delujejo, plačilo s karticami ni mogoče …) in drugo, za kar menijo, da bodo potrebovali.<br/><br/>* Razmisliti je treba o načinih ogrevanja, priprave hrane, razsvetljave, spremljanja informacij, ki za svoje delovanje ne potrebujejo električne energije. Pri tem je treba poskrbeti za požarno varnost, biti je treba pozoren na sproščanje ogljikovega monoksida.<br/><br/>* Ob zagotavljanju električne energije z agregati je treba upoštevati navodila proizvajalca in napotke glede njihove postavitve, da se prepreči zastrupitev z ogljikovim monoksidom.<br/><br/>Podrobnejši napotki vezani na pripravo na nesreče – zaloga hrane, pitne vode, izpad električne energije in podobno – so objavljeni na povezavi <a href="http://www.sos112.si/slo/page.php?src=pp1_1.htm">Preventivni ukrepi in navodila za ravnanje</a>. Smiselno se lahko uporabljajo ob vseh nesrečah.</p>
    </article>
  </body>
</html>