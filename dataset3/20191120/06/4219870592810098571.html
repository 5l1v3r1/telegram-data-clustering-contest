<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/hronika/aktuelno.291.html:831254-Policajac-Bratislav-42-potegao-pistolj-zbog-razvoda-Novi-detalji-drame-na-Vozdovcu"/>
    <meta property="og:site_name" content="Вечерње новости"/>
    <meta property="article:published_time" content="2019-11-20T06:36:00+00:00"/>
    <meta property="og:title" content="Policajac Bratislav (42) potegao pištolj zbog razvoda: Novi detalji drame na Voždovcu"/>
    <meta property="og:description" content="Bratislav S. uhapšen po nalogu Prvog tužilaštva zbog nasilja u porodici. U sredu na saslušanju, sledi odluka o pritvoru. Komšije u čudu"/>
  </head>
  <body>
    <article>
      <h1>Policajac Bratislav (42) potegao pištolj zbog razvoda: Novi detalji drame na Voždovcu</h1>
      <address><time datetime="2019-11-20T06:36:00+00:00">20 Nov 2019, 06:36</time> by <a rel="author">Š. M. - J. G.</a></address>
      <p>
        <b>Bratislav S. uhapšen po nalogu Prvog tužilaštva zbog nasilja u porodici. U sredu na saslušanju, sledi odluka o pritvoru. Komšije u čudu</b>
      </p>
      <p>POLICAJAC Bratislav S. (42), koji se u ponedeljak nakon svađe sa suprugom Jelenom zaključao u stanu u Ulici vojvode Vlahovića na Voždovcu, u sredu će biti saslušan u Prvom osnovnom javnom tužilaštvu u Beogradu. Na teret mu se stavlja krivično delo nasilje u porodici, a pošto bude izneo odbranu znaće se da li će mu biti određen pritvor. Prema informacijama koje imamo, Bratislav će zbog svega što je uradio biti suspendovan s posla.</p>
      <p>- Znamo ih kao vredne i normalne ljude, u šoku smo zbog svega što se desilo, jer do sada nismo čuli nikakvu buku i svađu iz njihovog stana. Imaju divno i vaspitano dete koje ide u šesti razred - kaže, za "Novosti", jedan od komšija dan posle incidenta.</p>
      <related>
        <a href="http://www.novosti.rs/%D0%B2%D0%B5%D1%81%D1%82%D0%B8/%D0%BD%D0%B0%D1%81%D0%BB%D0%BE%D0%B2%D0%BD%D0%B0/%D1%85%D1%80%D0%BE%D0%BD%D0%B8%D0%BA%D0%B0.405.html:831109-%D0%A3%D1%85%D0%B0%D0%BF%D1%88%D0%B5%D0%BD-%D0%B7%D0%B1%D0%BE%D0%B3-%D0%BD%D0%B0%D1%81%D0%B8%D1%99%D0%B0-%D1%83-%D0%BF%D0%BE%D1%80%D0%BE%D0%B4%D0%B8%D1%86%D0%B8-%D0%9F%D1%80%D0%B8%D0%B2%D0%B5%D0%B4%D0%B5%D0%BD-%D0%BF%D0%BE%D0%BB%D0%B8%D1%86%D0%B0%D1%98%D0%B0%D1%86-%D0%91%D1%80%D0%B0%D1%82%D0%B8%D1%81%D0%BB%D0%B0%D0%B2-%D0%A1-%D0%BA%D0%BE%D1%98%D0%B8-%D1%98%D0%B5-%D0%B4%D1%80%D0%B0%D0%BC%D0%B8%D0%BE-%D0%B7%D0%B0%D0%BA%D1%99%D1%83%D1%87%D0%B0%D0%BD-%D1%83-%D1%81%D1%82%D0%B0%D0%BD%D1%83"/>
      </related>
      <p>Stan u kom živi porodica policajca u utorak je bio prazan, a kako smo saznali, oni su se u ovu zgradu doselili iz Prokuplja.</p>
      <p>- Bratislav i ja smo prijatelji i ponekad se družimo. Nisam mogao da poverujem da je on akter ovog događaja. Uvek se prema svima u zgradi odnosio drugarski i sa poštovanjem - iznenađen je žitelj ovog dela prestonice sa kojim smo u utorak razgovarali.</p>
      <p>Bratislav se, prema nezvaničnim informacijama, neko vreme svađao sa ženom, zbog čega je često odlazio od kuće. Dan pre incidenta ona mu je navodno rekla da želi da se razvede, što je dovelo do nove svađe, da bi zatim u ponedeljak ujutro došlo do potpune kulminacije.</p>
      <p>Jelena je, prema priči očevidaca, bosa istrčala iz stana, držeći njihovo dvanaestogodišnje dete za ruku i dozivajući pomoć, dok se Bratislav zabarikadirao u stanu. Povremeno je izlazio na terasu sa službenim pištoljem u ruci, preteći novinarima i stanarima naselja. Posle pregovora sa policajcima, Bratislav se predao kolegama, dao im pištolj i, navodno, rekao da ni sam ne zna šta mu je bilo.</p>
      <related>
        <a href="http://www.novosti.rs/%D0%B2%D0%B5%D1%81%D1%82%D0%B8/%D0%BD%D0%B0%D1%81%D0%BB%D0%BE%D0%B2%D0%BD%D0%B0/%D1%85%D1%80%D0%BE%D0%BD%D0%B8%D0%BA%D0%B0.405.html:830967-%D0%9A%D1%80%D0%B0%D1%98-%D0%BA%D1%80%D0%B8%D0%B7%D0%B5-%D1%83-%D0%91%D1%80%D0%B0%D1%9B%D0%B5-%D0%88%D0%B5%D1%80%D0%BA%D0%BE%D0%B2%D0%B8%D1%9B-%D0%9F%D0%BE%D0%BB%D0%B8%D1%86%D0%B0%D1%98%D0%B0%D1%86-%D1%81%D0%B5-%D0%BF%D0%BE%D1%81%D0%BB%D0%B5-%D0%BF%D1%80%D0%B5%D0%B3%D0%BE%D0%B2%D0%BE%D1%80%D0%B0-%D0%BF%D1%80%D0%B5%D0%B4%D0%B0%D0%BE-%D0%BF%D0%BE%D0%BB%D0%B8%D1%86%D0%B8%D1%98%D0%B8"/>
      </related>
      <p>
        <b>OBIJALI VRATA</b>
      </p>
      <p>POSLE višečasovnog ubeđivanja pregovaračkog tima MUP, koji je ubeđivao Bratislava da se preda i odloži oružje, pripadnici policije su bili prinuđeni da oštrije reaguju. Nezvanično, u akciju su krenuli sa takozvanim ovnom i uspeli da obiju vrata stana u kom se Bratislav zatvorio.</p>
      <related>
        <h4>Srodne vesti</h4>
        <a href="http://www.novosti.rs/vesti/beograd.74.html:830885-Talacka-kriza-u-naselju-Brace-Jerkovic-Naoruzani-muskarac-se-zatvorio-u-zgradu"/>
        <a href="http://www.novosti.rs/vesti/lifestyle.304.html:818531-Analize-i-pregledi-pre-i-posle-trudnoce"/>
        <a href="http://www.novosti.rs/vesti/naslovna/zanimljivosti/aktuelno.288.html:816715-PRETEKLA-ATIFU-LjAJIC-Rodila-blizance-u-74-godini-VIDEO"/>
        <a href="http://www.novosti.rs/vesti/naslovna/drustvo/aktuelno.290.html:816401-ONI-KRSE-PRAVA-RADNICA-Osam-poslodavaca-izbacilo-porodilje"/>
        <a href="http://www.novosti.rs/vesti/srbija.73.html:814239-Veliko-Gradiste-Porodiljama-novac-auto-sedista-i-besplatan-parking"/>
      </related>
    </article>
  </body>
</html>