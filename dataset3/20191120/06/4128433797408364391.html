<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://businessinsider.com.pl/twoje-pieniadze/odszkodowanie-od-posrednika-nieruchomosci/2nbt0zq"/>
    <meta property="og:site_name" content="Business Insider"/>
    <meta property="article:published_time" content="2019-11-20T06:17:00+00:00"/>
    <meta property="og:title" content="Kiedy pośrednik nieruchomości zapłaci nam odszkodowanie?"/>
    <meta property="og:description" content="Warto wiedzieć, że pośrednik nieruchomości ponosi odpowiedzialność finansową za niewłaściwe świadczenie swoich usług. Wyjaśniamy, jakie są zasady takiej odpowiedzialności."/>
  </head>
  <body>
    <article>
      <h1>Kiedy pośrednik nieruchomości zapłaci nam odszkodowanie?</h1>
      <address><time datetime="2019-11-20T06:17:00+00:00">20 Nov 2019, 06:17</time> by <a rel="author">nieruchomosci.onet.pl</a></address>
      <figure>
        <img src="http://ocdn.eu/images/pulscms/NTc7MDA_/3e378ee774fa5953acb5909f9f1e7804.jpg"/>
        <figcaption>Polski ustawodawca przewidział fakt, że strony zakończonej lub potencjalnej transakcji mogą kierować roszczenia finansowe do pośredników nieruchomości. Właśnie dlatego obowiązujące przepisy zmuszają pośrednika w obrocie nieruchomościami do zakupienia polisy chroniącej jego odpowiedzialność cywilną<cite>Foto: Shutterstock/ vitstudio</cite></figcaption>
      </figure>
      <p>Warto wiedzieć, że pośrednik nieruchomości ponosi odpowiedzialność finansową za niewłaściwe świadczenie swoich usług. Wyjaśniamy, jakie są zasady takiej odpowiedzialności.</p>
      <p>Transakcje związane ze sprzedażą mieszkania na rynku wtórnym, nie zawsze kończą się satysfakcją obydwu stron umowy. Niezadowolenie stron czasem skutkuje roszczeniem wobec pośrednika w obrocie nieruchomościami. Sprzedawca lub nabywca mieszkania może obwiniać pośrednika o to, że transakcja przebiegła nieprawidłowo. Zdarzają się też roszczenia wobec pośrednika związane np. z wadami mieszkania (fizycznymi albo prawnymi). Warto wiedzieć, że <a href="https://rynekpierwotny.pl/wiadomosci-mieszkaniowe/na-czym-zarabia-posrednik-nieruchomosci/7300/">pośrednik nieruchomości</a> bywa również obwiniany o niedojście transakcji do skutku. Lista różnych powodów roszczeń kierowanych do pośredników nieruchomości w praktyce jest bardzo długa. Takie uzasadnione roszczenia mogą zakończyć się łatwą wypłatą odszkodowania, ponieważ każdy pośrednik posiada obowiązkowe ubezpieczenie swojej odpowiedzialności cywilnej (OC). Eksperci portalu RynekPierwotny.pl postanowili wyjaśnić zasady działania wspomnianej polisy i zakres odpowiedzialności cywilnej pośrednika w obrocie nieruchomościami.</p>
      <h3>Polisa powinna być dołączona do umowy pośrednictwa</h3>
      <p>Polski ustawodawca przewidział fakt, że strony zakończonej lub potencjalnej transakcji mogą kierować roszczenia finansowe do pośredników nieruchomości. <b>Właśnie dlatego obowiązujące przepisy zmuszają pośrednika w obrocie nieruchomościami do zakupienia polisy chroniącej jego odpowiedzialność cywilną.</b> Informacje o takiej polisie znajdziemy w ustawie z dnia 21 sierpnia 1997 r. o gospodarce nieruchomościami (Dz.U. 1997 nr 115 poz. 741). Wspomniany akt prawny mówi, że obowiązkowa polisa OC obejmuje swoim zakresem ochrony również szkody wyrządzone przez osoby działające pod nadzorem pośrednika (np. pracownika biura nieruchomości niebędącego pośrednikiem). Ustawa o gospodarce nieruchomościami w swoim aktualnym brzmieniu wskazuje też, że kopia dokumentu potwierdzającego wykupienie ubezpieczenia OC przez pośrednika powinna stanowić załącznik do zawartej umowy pośrednictwa.</p>
      <h3>Brak ubezpieczenia uzasadnia zakończenie współpracy</h3>
      <p>Wedle obowiązujących przepisów, pośrednik musi informować drugą stronę umowy pośrednictwa o zmianie danych z polisy lub wykupieniu nowego OC. Jeżeli doszło do opłacenia nowej polisy, to pośrednik powinien przekazać kopię dokumentu ubezpieczenia wszystkim osobom, z którymi łączy go umowa pośrednictwa. Gdy pośrednik nie przekaże kopii potwierdzającej wykupienie polisy OC, to druga strona umowy może go wezwać do udokumentowania ochrony ubezpieczeniowej w ciągu 7 dni (od daty dostarczenia pisemnego wezwania). <b>Po bezskutecznym upływie tego tygodniowego terminu, można wypowiedzieć umowę pośrednictwa ze skutkiem natychmiastowym (zobacz art. 181 ustęp 3b ustawy o gospodarce nieruchomościami).</b></p>
      <p>Szczegółowe informacje na temat ubezpieczenia OC pośredników nieruchomości zawiera rozporządzenie Ministra Finansów z dnia 26 kwietnia 2019 r. (Dz.U. 2019 poz. 804). Zgodnie z tym rozporządzeniem, minimalna suma gwarancyjna obowiązkowego OC dla pośrednika nieruchomości wynosi 25 000 euro. Ubezpieczyciele oferują pośrednikom również tzw. polisy nadwyżkowe chroniące odpowiedzialność cywilną ponad minimalny limit.</p>
      <h3>Pośrednik odpowiada za niewykonaną umowę i delikty</h3>
      <p>Posiadanie przez pośrednika obowiązkowego ubezpieczenia OC oczywiście nie oznacza, że klientowi takiego specjalisty łatwo będzie uzyskać rekompensatę za wątpliwe szkody. Osoba zamierzająca wystąpić z powództwem do sądu cywilnego, powinna pamiętać o konieczności zebrania dowodów potwierdzających zaniedbania pośrednika w obrocie nieruchomościami. Musi również istnieć bezpośredni związek przyczynowo - skutkowy pomiędzy niewłaściwym zachowaniem pośrednika i jego odpowiedzialnością oraz powstałą szkodą. Zgodnie z ogólną zasadą kodeksu cywilnego (zobacz art. 6 KC), ciężar dowodu spoczywa na osobie wysuwającej roszczenia.</p>
      <p><b>Strony transakcji zamierzające formułować roszczenia przeciwko pośrednikowi nieruchomości, powinny wiedzieć, że odpowiedzialność cywilna takiej osoby ma dwie podstawy.</b> Pierwsza podstawa wynika z niewłaściwej realizacji kontraktu (patrz odpowiedzialność kontraktowa). Odpowiedzialność kontraktowa jest określona przez artykuł 471 kodeksu cywilnego. Pośrednik w obrocie nieruchomościami odpowiada również za szkody wyrządzone poza realizacją zawartej umowy pośrednictwa. Chodzi o tak zwaną odpowiedzialność deliktową, którą określa artykuł 415 kodeksu cywilnego („<i>Kto z winy swej wyrządził drugiemu szkodę, obowiązany jest do jej naprawienia</i>”).</p>
      <related>
        <h4>Zobacz także</h4>
        <a href="https://businessinsider.com.pl/twoje-pieniadze/na-co-zwrocic-uwage-przy-ubezpieczeniu-mieszkania/1xr4zwe"/>
        <a href="https://businessinsider.com.pl/twoje-pieniadze/koszt-wykonczenia-mieszkania-pod-klucz/hr4fqnx"/>
      </related>
    </article>
  </body>
</html>