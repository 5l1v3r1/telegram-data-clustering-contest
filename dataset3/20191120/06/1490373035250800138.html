<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/iran-protesty-mrtvi-amnesty-international_1911200649_zit"/>
    <meta property="og:site_name" content="iROZHLAS"/>
    <meta property="article:published_time" content="2019-11-20T06:49:00+00:00"/>
    <meta property="og:title" content="V Íránu zemřelo při protestech více než 100 lidí, tvrdí Amnesty International. Vláda informovala o devíti"/>
    <meta property="og:description" content="Íránci vyšli do ulic v pátek, kdy vláda ohlásila zdražení benzinu o 50 procent. Z různých zdrojů podle Amnesty vyplývá, že se íránské bezpečnostní složky pustily do zabíjení protestujících."/>
  </head>
  <body>
    <article>
      <h1>V Íránu zemřelo při protestech více než 100 lidí, tvrdí Amnesty International. Vláda informovala o devíti</h1>
      <address><time datetime="2019-11-20T06:49:00+00:00">20 Nov 2019, 06:49</time> by <a rel="author">ČTK</a></address>
      <p>
        <b>Při protestech vyvolaných zdražením benzinu bylo v Íránu podle „důvěryhodných zpráv“, na které se odvolává mezinárodní lidskoprávní organizace Amnesty International zabito nejméně 106 lidí ve 21 městech. Íránci vyšli do ulic v pátek, kdy vláda ohlásila zdražení benzinu o 50 procent. Írán dosud pohonné hmoty štědře dotoval, ale od loňska se potýká s důsledky obnovených amerických sankcí.</b>
      </p>
      <p>Íránský duchovní vůdce ajatolláh Alí Chameneí ve středu uvedl, že nedávné protesty proti zdražení benzinu byly bezpečnostní záležitostí, nikoliv dílem íránského lidu.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/iran-irak-demonstranti-kasem-solejmani-libanon-mahdi-al-kuds-chamenei_1911091527_jgr"/>
      </related>
      <p>„Přátelé a nepřátelé by měli vědět, že jsme zatlačili nepřítele zpět do vojenské, politické a bezpečnostní válečné arény,“ citovala Chameneího agentura Reuters, podle níž duchovní vůdce také oznámil, že protesty neorganizoval íránský lid.</p>
      <p>Amnesty International ve středu uvedla, že „se domnívá, že bilance obětí může být mnohem vyšší“. Některé zprávy podle organizace hovoří o tom, že zabito mohlo být až 200 lidí.</p>
      <p>Z ověřených videonahrávek, výpovědí svědků a informací aktivistů žijících za hranicemi Íránu podle Amnesty vyplývá, že se íránské bezpečnostní složky pustily do zabíjení protestujících.</p>
      <p>Podle íránských státem kontrolovaných médií si protesty vyžádaly devět obětí: zemřeli podle nich čtyři demonstranti, tři příslušníci revolučních gard a dva policisté. Asi tisícovka osob byla zatčena.</p>
      <h3>Útoky na úřady</h3>
      <p>S násilím byly spojeny protesty v provincii Isfahán v centru Íránu. Do pondělka tam lidé poškodili sedm desítek poboček bank a zapálili na 30 autobusů, napsala íránská agentura Fars. Napadli také několik vládních úřadů a základny basídžů, dobrovolných islámských oddílů.</p>
      <figure>
        <iframe data-src="https://twitter.com/anyuser/status/1196817980522405888" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>V provincii Alborz u hlavního města policie zatkla 150 lidí, o nichž média tvrdí, že byli vůdci gangů. Při výslechu podle Fars řekli, že dostali peníze ze zahraničí na to, aby plenili a zapalovali veřejný majetek.</p>
      <p>Íránci se scházejí k protestům asi ve stovce míst a nejvíc násilností se odehrálo v Chúzestánu, Teheránu, Kermánu a Fársu. V celé zemi bylo vyrabováno okolo stovky bank a přes 50 velkých obchodů.</p>
      <p>Podle agentury DPA sice vláda v Teheránu ve středu mluvila o mírném zklidnění situace, nicméně blokáda internetu, která pokračuje už čtvrtý den v řadě, může nasvědčovat tomu, že nepokoje pokračují. Úřady se omezením přístupu k internetu snaží zamezit lidem organizovat se prostřednictvím sociálních sítí.</p>
      <related>
        <h4>Související články</h4>
        <a href="https://www.irozhlas.cz/zpravy-svet/irak-syrie-hranicni-prechod_1909301353_pj"/>
        <a href="https://www.irozhlas.cz/zpravy-svet/iran-obohacovani-uranu-jaderna-dohoda-mezinarodni-agentura-pro-atomovou-energii_1909261928_jgr"/>
        <a href="https://www.irozhlas.cz/zpravy-svet/saudska-arabie-ropna-pole-iran-donald-trump-bily-dum-spojene-staty-hasan-ruhani_1909181611_gak"/>
        <a href="https://www.irozhlas.cz/ekonomika/ropa-donald-trump-saudi-aramco-saudska-arabie-jemen-husiove_1909160656_kro"/>
      </related>
    </article>
  </body>
</html>