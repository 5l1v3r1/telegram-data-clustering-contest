<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fosonline.gr/plus/epikairotita/article/73926/epidoma-thermansis-anoigei-i-platforma-ola-ta-posa-gia-toys-dikaioyxoys"/>
    <meta property="og:site_name" content="ΦΩΣ"/>
    <meta property="article:published_time" content="2019-11-20T06:37:42+00:00"/>
    <meta property="og:title" content="Επίδομα θέρμανσης: Ανοίγει η πλατφόρμα - Όλα τα ποσά για τους δικαιούχους"/>
    <meta property="og:description" content="Το αργότερο μέχρι την Παρασκευή η πλατφόρμα για τις αιτήσεις του επιδόματος θέρμανσης. Αγώνας δρόμου 40 ημερών καταναλωτών ΥΠΟΙΚ για την απόδοση των 68..."/>
  </head>
  <body>
    <article>
      <h1>Επίδομα θέρμανσης: Ανοίγει η πλατφόρμα - Όλα τα ποσά για τους δικαιούχους</h1>
      <h2>Το αργότερο μέχρι την Παρασκευή η πλατφόρμα για τις αιτήσεις του επιδόματος θέρμανσης. Αγώνας δρόμου 40 ημερών καταναλωτών ΥΠΟΙΚ για την απόδοση των 68 εκατομμυρίων ευρώ του επιδόματος.</h2>
      <address><time datetime="2019-11-20T06:37:42+00:00">20 Nov 2019, 06:37</time> by <a rel="author">ΦΩΣ TEAM</a></address>
      <p>
        <b>Την Τετάρτη ή το αργότερο μέχρι και την Παρασκευή αναμένεται να ανοίξει η ηλεκτρονική πλατφόρμα για τα 68 εκ ευρώ του επιδόματος θέρμανσης.</b>
      </p>
      <h3>Τα κριτήρια</h3>
      <p>Επίδομα πετρελαίου θέρμανσης χορηγείται σε φυσικά πρόσωπα άγαμα ή έγγαμα ή σε κατάσταση χηρείας ή σε πρόσωπα που έχουν συνάψει σύμφωνο συμβίωσης ή εν διαστάσει ή διαζευγμένα, τα οποία για τη θέρμανσή τους καταναλώνουν πετρέλαιο εσωτερικής καύσης θέρμανσης και πληρούν τα κριτήρια του άρθρου 2 της παρούσας.</p>
      <p>Ειδικά, για τους έγγαμους ή τα πρόσωπα που έχουν συνάψει σύμφωνο συμβίωσης, δικαιούχος είναι ο υπόχρεος σε υποβολή της δήλωσης φορολογίας εισοδήματος κατά το άρθρο 67 του ν. 4172/2013, ή ένας εκ των δύο σε περίπτωση υποβολής χωριστής δήλωσης. Το επίδομα τούς χορηγείται για την κατανάλωση πετρελαίου εσωτερικής καύσης θέρμανσης, για τα ακίνητα που χρησιμοποιούν ως κύρια κατοικία κατά το χρόνο υποβολής της αίτησης, είτε αυτά μισθώνονται είτε είναι δωρεάν παραχωρούμενα ή ιδιοκατοικούνται.</p>
      <p>
        <b>Εξαιρούνται από τη χορήγηση του επιδόματος:</b>
      </p>
      <p>α) Τα φυσικά πρόσωπα, τα οποία δηλώνονται στη Δήλωση Φορολογίας Εισοδήματος Φυσικών Προσώπων ως εξαρτώμενα μέλη του υπόχρεου κατά το άρθρο 11 του ν. 4172/2013.</p>
      <p>β) Τα φυσικά πρόσωπα, τα οποία δηλώνουν στη Δήλωση Φορολογίας Εισοδήματος Φυσικών Προσώπων ότι φιλοξενούνται.</p>
      <p>γ) Τα φυσικά πρόσωπα που εμπίπτουν στο φόρο πολυτελούς διαβίωσης καθώς και τα φυσικά πρόσωπα που διαθέτουν Ε.Ι.Χ. αυτοκίνητα περισσότερα των δύο (2) ή ποσοστά συνιδιοκτησίας, επί Ε.Ι.Χ. αυτοκινήτων, τα οποία (ποσοστά) αθροιζόμενα αντιστοιχούν σε περισσότερα των δύο (2) αυτοκίνητα, συμπεριλαμβανομένων των ευρισκόμενων σε εθελούσια ακινησία. Δεν συνυπολογίζονται Ε.Ι.Χ. αυτοκίνητα ευρισκόμενα σε αναγκαστική ακινησία, η οποία αναφέρεται σε περιπτώσεις καταστροφής ή κλοπής.</p>
      <p>δ) Τα φυσικά πρόσωπα για την επαγγελματική τους στέγη.</p>
      <p>ε) Τα ιδρύματα, οι οργανισμοί και κάθε είδους νομικά πρόσωπα κερδοσκοπικού ή μη χαρακτήρα ή νομικές οντότητες.</p>
      <p>στ) Οι φορολογικοί κάτοικοι αλλοδαπής, οι οποίοι υποχρεούνται να υποβάλουν δήλωση φορολογίας εισοδήματος στην Ελλάδα, καθώς και ο/η σύζυγος αυτών.</p>
      <p>Παρά την πρόθεση της Κυβέρνησης να αποδώσει σε δύο δόσεις το φετινό επίδομα (μια προκαταβολή και μια εξόφληση) πριν το τέλος του χρόνου, λόγω της καθυστέρησης που υπήρξε από την υπογραφή της Κοινής Υπουργικής Απόφασης μέχρι και την τωρινή ενεργοποίησή της, τα περιθώρια είναι πλέον ασφυκτικά.</p>
      <p>Οι ενδιαφερόμενοι θα πρέπει να αγοράσουν πετρέλαιο και να κάνουν την αίτηση για το επίδομα μέχρι και τις 20 Δεκεμβρίου ενώ το υπουργείο οικονομικών θα πρέπει να μοιράσει προκαταβολές και εξοφλήσεις μέχρι και τις 30 Δεκεμβρίου προκειμένου να μην καταγραφούν στις δαπάνες του επόμενου χρόνου.</p>
      <p>Η 20ήμερη καθυστέρηση (η ΚΥΑ για το επίδομα υπογράφηκε στις 29 Οκτωβρίου ) οφείλεται σε ένα μνημονιακό … κατάλοιπο: Η προηγούμενη Κυβέρνηση είχε ψηφίσει διάταξη νόμου με την οποία ο επίδομα θέρμανσης δεν έπρεπε να υπερβαίνει τα 58 εκ ευρώ. Για να μπορέσει λοιπόν τον ΥΠΟΙΚ να δώσει το αυξημένο επίδομα των 68 εκ ευρώ θα έπρεπε να καταργήσει με νόμο την υφιστάμενη διάταξη.</p>
      <p>Υπενθυμίζεται ότι για φέτος για να πάρει κάποιος το επίδομα θέρμανσης αρκεί να πραγματοποιήσει αγορές πετρελαίου εσωτερικής καύσης θέρμανσης αξίας ίσης ή μεγαλύτερης με το διπλάσιο του επιδόματος, που δικαιούται.</p>
      <p>Έτσι, η επιδότηση αυξάνεται στο 50% επί του σχετικού κόστους, που καταβάλει ο δικαιούχος για τις αγορές μέχρι του ανωτέρω ύψους. Για παράδειγμα πέρσι για να πάρει ένα νοικοκυριό στην Αθήνα επιδότηση 64 ευρώ θα έπρεπε να πάρει τουλάχιστον 400 λίτρα πετρελαίου.</p>
      <p>Με την αλλαγή που γίνεται μπορεί να πάρει την ίδια επιδότηση αγοράζοντας 128 λίτρα πετρελαίου. Με αυτό τον τρόπο νοικοκυριά, που δεν έχουν τη δυνατότητα να καταναλώσουν μεγάλες ποσότητες θα λάβουν σημαντικά υψηλότερο επίδομα. Επιπροσθέτως προβλέπεται αύξηση του επιδόματος κατά 10% για κάθε εξαρτώμενο τέκνο, ώστε να καταστεί το επίδομα ακόμη πιο κοινωνικά δίκαιο, λαμβάνοντας υπόψη τα πραγματικά δεδομένα των νοικοκυριών.</p>
      <p>Επιπλέον, φέτος για πρώτη φορά, θα λάβουν πρόσθετο επίδομα οι ορεινοί Δήμοι της Α΄ Ζώνης, που αντιμετωπίζονταν ως πεδινοί μέχρι τώρα. Επίσης, οι ορεινές κοινότητες που ανήκουν σε Δήμους που δεν έχουν χαρακτηριστεί ως ορεινοί, θα λάβουν υψηλότερο επίδομα κατά 20%, όπως προβλέπεται για τους ορεινούς Δήμους.</p>
      <p>Τα ποσά που θα δοθούν αναλύονται στους παρακάτω πίνακες<br/>Επίδομα θέρμανσης: Ανοίγει η πλατφόρμα - Όλα τα ποσά για τους δικαιούχους</p>
      <p>
        <b>Οι ζώνες Για τη χορήγησή του επιδόματος οι Νομοί κατανέμονται σε τέσσερις κλιματικές ζώνες:</b>
      </p>
      <p>ΖΩΝΗ Α: Γρεβενών, Δράμας, Έβρου, Ευρυτανίας, Ιωαννίνων, Καστοριάς, Κοζάνης, Σερρών, Φλώρινας.</p>
      <p>ΖΩΝΗ Β: Αρκαδίας, Ημαθίας, Θεσσαλονίκης, Καβάλας, Καρδίτσας, Κιλκίς, Λάρισας, Μαγνησίας, Ξάνθης, Πέλλας, Πιερίας, Ροδόπης, Τρικάλων, Χαλκιδικής</p>
      <p>ΖΩΝΗ Γ: Αιτωλοακαρνανίας, Άρτας, Αττικής (εκτός Κυθήρων και νησιών Σαρωνικού), Αχαΐας, Βοιωτίας, Ευβοίας, Ηλείας, Θεσπρωτίας, Κέρκυρας, Κορινθίας, Λέσβου, Λευκάδας, Πρέβεζας, Φθιώτιδας, Φωκίδας, Χίου.</p>
      <p>ΖΩΝΗ Δ: Αργολίδας, Δωδεκανήσου, Ζακύνθου, Ηρακλείου, Κυκλάδων, Λασιθίου, Μεσσηνίας, Λακωνίας, Κεφαλληνίας και Ιθάκης, Κυθήρων και νησιών Σαρωνικού, Ρεθύμνου, Σάμου, Χανίων.</p>
      <p>
        <b>πηγή: news247.gr</b>
      </p>
      <figure>
        <a href="https://www.facebook.com/FosTonSport/">
          <img src="https://www.fosonline.gr/images/facebook-teaser.png"/>
        </a>
      </figure>
      <p>Ακολουθήστε το ΦΩΣ στο Facebook</p>
      <related>
        <h4><b>ΣΧΕΤΙKΑ</b> ΑΡΘΡΑ</h4>
        <a href="https://www.fosonline.gr/plus/epikairotita/article/73886/sto-fek-i-apofasi-gia-to-petrelaio-thermansis-ta-kritiria-kai-oi-dikaioyxoi"/>
        <a href="https://www.fosonline.gr/plus/epikairotita/article/73572/oi-imerominies-pliromon-noemvrioy-gia-kea-epidoma-enoikioy-epidoma-paidioy-syntaxeis"/>
        <a href="https://www.fosonline.gr/plus/epikairotita/article/71427/ypoik-pos-tha-dothei-to-epidoma-thermansis"/>
        <a href="https://www.fosonline.gr/plus/epikairotita/article/69708/premiera-gia-to-petrelaio-thermansis"/>
        <a href="https://www.fosonline.gr/plus/epikairotita/article/68901/pote-xekina-i-diathesi-toy-petrelaioy-thermansis"/>
        <a href="https://www.fosonline.gr/plus/epikairotita/article/66017/koinoniko-merisma-pote-tha-dothei-ti-ginetai-me-to-epidoma-thermansis"/>
      </related>
    </article>
  </body>
</html>