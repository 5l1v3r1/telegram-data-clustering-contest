<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187225/"/>
    <meta property="og:site_name" content="Janam TV"/>
    <meta property="article:published_time" content="2019-11-20T06:01:28+00:00"/>
    <meta property="og:title" content="നിലയ്ക്കലിൽ നിന്ന് പമ്പയിലേക്കുളള വാഹന നിരോധനം ഭാഗീഗകമായി നീക്കി"/>
    <meta property="og:description" content="പമ്പ: നിലയ്ക്കലിൽ നിന്ന് പമ്പയിലേക്കുളള വാഹന നിരോധനം ഭാഗീഗകമായി നീക്കി. പമ്പയിൽ ഭക്തരെയിറക്കി ഒരുമണിക്കൂറിനകം നിലക്കലിലെത്തി വാഹനം പാർക്ക് ചെയ്യണമെന്ന"/>
  </head>
  <body>
    <article>
      <h1>നിലയ്ക്കലിൽ നിന്ന് പമ്പയിലേക്കുളള വാഹന നിരോധനം ഭാഗീഗകമായി നീക്കി</h1>
      <address><time datetime="2019-11-20T06:01:28+00:00">20 Nov 2019, 06:01</time> by <a rel="author">Janam TV Web Desk</a></address>
      <p>പമ്പ: നിലയ്ക്കലിൽ നിന്ന് പമ്പയിലേക്കുളള വാഹന നിരോധനം ഭാഗീഗകമായി നീക്കി. പമ്പയിൽ ഭക്തരെയിറക്കി ഒരുമണിക്കൂറിനകം നിലക്കലിലെത്തി വാഹനം പാർക്ക് ചെയ്യണമെന്ന നിബന്ധനയോടെയാണ് കടത്തിവിടുന്നത്. ഇതോടെ പമ്പയിൽ ഗതാഗത കുരുക്കും അടിസ്ഥാന സൗകര്യങ്ങളുടെ കുറവും പ്രതിസന്ധിയാകുമെന്ന ആശങ്കയിലാണ് പോലീസ്.</p>
      <p>പമ്പയിൽ ആളെ ഇറക്കി തിരികെ വരും എന്ന് ഉറപ്പുള്ള ചെറുവാഹനങ്ങൾ മാത്രമാണ് നിലക്കലിൽ നിന്ന് കടത്തിവിട്ടു തുടങ്ങിയത്. നിയന്ത്രിതമായാണെങ്കിൽ കൂടി ഇളവ് അനുവദിച്ചത് അയ്യപ്പന്മാർക്ക് ആശ്വാസമാണ്.</p>
      <p>തീർത്ഥാടകർക്കൊപ്പം ഡ്രൈവറുമുള്ള ചെറുവാഹനങ്ങൾക്ക് പമ്പയിലേക്ക് പോകാം. പമ്പയിൽ പാർക്കിംഗ് അനുവദിക്കില്ല. തീർത്ഥാടകനാണ് വണ്ടി ഓടിക്കുന്നതെങ്കിൽ വാഹനാ നിലക്കലിലിട്ട് കെഎസ്ആർടിസി ബസിൽ യാത്ര ചെയ്യണം. വാഹനങ്ങൾ പമ്പയിലെത്തുന്നതോടെ നിലയ്ക്കൽ ബേസ് ക്യാംപ് അല്ലാതായി മാറും. വാഹനങ്ങളും തീർത്ഥാടകരും കൂട്ടത്തോടെ പമ്പയിലെത്തും. അവരെ ഉൾക്കൊള്ളാൻ പ്രളയത്തിൽ തകർന്ന പമ്പക്ക് ആകുമോയെന്നതാണ് പ്രധാന ചോദ്യം.</p>
      <p>പമ്പയിലെ പ്രധാന പാർക്കിംഗ് ഏരിയ ആയിരുന്ന ഹിൽ ടോപ്പടക്കം ഇപ്പോഴും തകർന്ന് കിടക്കുകയാണ്. അമിതമായി ഇവിടേക്ക് വാഹനങ്ങളെത്തിയാൽ മണ്ണിടിയാൻ സാധ്യതയുണ്ട്. അതിനാൽ പ്രധാന റോഡിൽ വച്ച് തന്നെ വാഹനം തിരിച്ച് വിടുകയാണ്. ഇത് ഗതാഗത കുരുക്കിന് കാരണമായേക്കും. നിലയ്ക്കലിൽ ഇറങ്ങാതെ തീർത്ഥാടകർ എത്തുമ്പോൾ ഒരു മണിക്കൂറിൽ പതിനായിരം തീർത്ഥാടകർ വരെ പമ്പയിലെത്താം. എന്നാൽ നിലവിൽ മൂവായിരം പേർക്കുള്ള വിശ്രമ സൗകര്യവും നാനൂറ് ശുചി മുറികളും 12 ഹോട്ടലുമാണ് പമ്പയിലുളളത്.</p>
      <p>അസൗകര്യങ്ങൾ കണക്കിലെടുത്ത് നിലവിൽ ഡ്രൈവറടക്കം 15 പേർക്ക് സഞ്ചരിക്കാവുന്ന വാഹനങ്ങൾ മാത്രമാണ് നിലക്കലിൽ നിന്നും പമ്പയിലേക്ക് കടത്തിവിടുന്നത്.</p>
    </article>
  </body>
</html>