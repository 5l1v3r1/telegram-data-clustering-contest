<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/business/alibaba-otnovo-izliza-na-borsata.html"/>
    <meta property="og:site_name" content="Money.bg"/>
    <meta property="article:published_time" content="2019-11-20T06:36:33+00:00"/>
    <meta property="og:title" content="Alibaba отново излиза на борсата"/>
    <meta property="og:description" content="Вторичното предлагане на гиганта се оценява на близо $13 милиарда"/>
  </head>
  <body>
    <article>
      <h1>Alibaba отново излиза на борсата</h1>
      <address>
        <time datetime="2019-11-20T06:36:33+00:00">20 Nov 2019, 06:36</time>
      </address>
      <p>Alibaba излиза на борсата за втори път. Компанията е определила вероятна цена за акциите за институционални инвеститори в предстоящото си листване в Хонконг, пише CNBC, позовавайки се на собствен източник.</p>
      <p>Акциите на гиганта в електронната търговия вероятно ще бъдат на цена от 176 хонконгски долара (22,48 долара). Това е с около 3% по-малко от затварянето на цената в САЩ. Акциите на дребно вероятно ще бъдат на цена около същото ниво.</p>
      <p>Това ще бъде най-голямото публично предлагане досега през 2019 година.</p>
      <p>Alibaba получи зелена светлина от регулаторите в Хонконг за вторичното си излизане на борсата миналата седмица.</p>
      <p>Китайският гигант за електронна търговия ще издаде 500 милиона нови обикновени акции плюс 75 милиона "greenshoe" опции.</p>
      <p>От тези 500 милиона акции 12,5 милиона ще бъдат запазени за инвеститори на дребно. Има вероятност Alibaba да увеличи тази част до 50 милиона акции, или 10% от общото предлагане.</p>
      <p>Преди това компанията заяви, че акциите на дребно ще бъдат на цена не повече от 188 хонконгски долара (около 24,01 долара).</p>
      <p>При обявените от източника 176 хонконгски долара вторичното предлагане на компанията в Хонконг ще набере 12,9 милиарда щатски долара, ако се използват и "greenshoe" опциите.</p>
      <p>Това ще бъде най-голямото листване досега през годината. Възможно е то да бъде изместено от излизането на борсата на петролния гигант Saudi Aramco през декември.</p>
      <p>Акциите на Alibaba ще започнат да се търгуват на 26 ноември в Хонконг.</p>
    </article>
  </body>
</html>