<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/20/rossi-kepessegbeli-hianyossagaink-vannak"/>
    <meta property="og:site_name" content="infostart"/>
    <meta property="article:published_time" content="2019-11-20T06:31:06+00:00"/>
    <meta property="og:title" content="Rossi: képességbeli hiányosságaink vannak"/>
    <meta property="og:description" content="Marco Rossi, a magyar labdarúgó-válogatott szövetségi kapitánya elismerte, hogy a walesiek megérdemelten nyerték meg 2-0-ra az Eb-selejtezőt."/>
  </head>
  <body>
    <article>
      <h1>Rossi: képességbeli hiányosságaink vannak</h1>
      <address><time datetime="2019-11-20T06:31:06+00:00">20 Nov 2019, 06:31</time> by <a rel="author">Infostart / InfoRádió</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/sport/2019/11/20/sallai-nem-tudtunk-vegigvinni-egy-normalis-akciot"/>
        <a href="https://infostart.hu/sport/2019/11/19/elo-cardiffbol-wales-magyarorszag-0-0"/>
      </related>
      <h3>Marco Rossi, a magyar labdarúgó-válogatott szövetségi kapitánya elismerte, hogy a walesiek megérdemelten nyerték meg 2-0-ra az Eb-selejtezőt.</h3>
      <p>„A hozzáállásunk megfelelő volt, harcoltunk, küzdöttünk a mérkőzés elejétől a végéig. Az első félidőben sokkal jobban játszottunk mint a másodikban, ellenfelünknek egyetlen helyzete volt, abból gólt is szerzett. Nem sokkal később nekünk is volt egy nagy helyzetünk, azt értékesítenünk kellett volna, ha szeretnénk megvalósítani Eb-álmainkat, az ilyen lehetőségeket be kell rúgni. A fordulás után egyből gólt kaptunk, megint csak egy olyan helyzetből, amit megoldhattunk volna szabálytalanság nélkül.</p>
      <blockquote>Voltak ki nem kényszerített hibáink, nem sikerült megvalósítani, amit elterveztünk, túl sokan játszottak a saját szintjük alatt.</blockquote>
      <p>Az ellenfélnél minőségi játékosok szerepeltek, a két gólt szerző Ramsey-ről tudtuk, hogy jó futballista, de nem tudtunk mit tenni ellene” - mondta a magyar válogatott szövetségi kapitánya.</p>
      <p>Marco Rossi megemlítette, hogy ezen és az előző idegenbeli selejtezőn is sok volt a hiányzó, Horvátországban a komplett középpályája hiányzott, most pedig a komplett védelem esett ki, ebből a szempontból balszerencsések volt a válogatott.</p>
      <p>„Mindenkinek be kell látnia, hogy jelen pillanatban képességbeli hiányosságaink vannak, ezt egyértelműen ki kell jelenteni, és mindenkinek ez alapján kell megítélnie a válogatott teljesítményét. De, ha folytatjuk a közös munkát, képesek leszünk még fejlődni és felvenni a harcot a hasonló játékosokból álló csapatokkal, de nagyon fontos, hogy ehhez fejlődnünk kell” - emelte ki az olasz szakember.</p>
      <p>Rossi a jövőjéről is beszélt.</p>
      <p>„Persze felelős vagyok, szerintem túl sok mérkőzésen kikaptunk, úgyhogy</p>
      <blockquote>ha kell, én elmegyek akár ma este is, ez nekem nem gond, ugyanakkor szeretném megoldani a problémát.</blockquote>
      <p>Tisztelem, hogy a szövetség elnöke biztosított a bizalmáról, de ez nem jelent semmit. Azonnal lemondok, ha erről van szó, ha van olyan, aki úgy gondolja, hogy nélkülem jobb teljesítményre képes a csapat. Ez nem probléma számomra, nálam ez nem pénzkérdés. Engem csak az érdekel, hogy a magyar válogatott sikeres legyen.”</p>
      <p>Hozzátette azt is, hogy semmit sem mondott a csapatnak a lefújás után.</p>
      <h4>Giggs: életem egyik legszebb napja</h4>
      <p>"Különleges este volt. Az egyik legszebb nap az életemben. A nyári vereségek után visszajöttünk és kijutottunk az Eb-re. Ezen a meccsen elszántak voltunk, nem lehetett hibázni és nem is hibáztunk" - mondta Ryan Giggs, a walesiek szakvezetője, aki külön kiemelte a duplázó Aaron Ramseyt, aki sérülései miatt először kezdett a sorozatban, emiatt nagyon hiányzott a csapatából.</p>
      <p>
        <i>Nyitókép: MTI/Kovács Tamás</i>
      </p>
    </article>
  </body>
</html>