<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bizarno/clanek/neverjetno-kaj-vse-ljudje-prodajajo-na-ebayu-244131"/>
    <meta property="og:site_name" content="Slovenske novice"/>
    <meta property="article:published_time" content="2019-11-20T06:50:00+00:00"/>
    <meta property="og:title" content="Neverjetno, kaj vse ljudje prodajajo na eBayu"/>
    <meta property="og:description" content="Kdor za svoje nakupe in pa tudi zato, da se znebi odvečne, a še uporabne šare, zaupa spletnemu oglasniku eBayu, je zanesljivo že naletel na nenavadno ponudbo drugih uporabnikov. Newyorčan Tae In ..."/>
  </head>
  <body>
    <article>
      <h1>Neverjetno, kaj vse ljudje prodajajo na eBayu</h1>
      <h2>Skrajno nenavadno ponudbo gosti eBay, ugotavlja Newyorčan. Na voljo so snežne kepe, cigaretni ogorki, nenavadni modni kosi.</h2>
      <address><time datetime="2019-11-20T06:50:00+00:00">20 Nov 2019, 06:50</time> by <a rel="author">E. B.</a></address>
      <slideshow>
        <figure>
          <img src="https://www.slovenskenovice.si/images/slike/2019/10/29/1655917.jpg"/>
          <figcaption>Res okusna torbica!</figcaption>
        </figure>
        <figure>
          <img src="https://www.slovenskenovice.si/images/slike/2019/10/29/1655918.jpg"/>
          <figcaption>Le kakšen je svet skozi ameriška očala?</figcaption>
        </figure>
      </slideshow>
      <p>Kdor za svoje nakupe in pa tudi zato, da se znebi odvečne, a še uporabne šare, zaupa spletnemu oglasniku eBayu, je zanesljivo že naletel na nenavadno ponudbo drugih uporabnikov. Newyorčan <b>Tae In Ahn</b> se je ob pogledu na določene artikle tako zelo nasmejal ali pa ostal odprtih ust, da je sklenil svoje ugotovitve redno predstavljati na posebnem profilu na instagramu.<br/><br/>In zadel terno, kajti sledi mu že približno 70.000 uporabnikov, ki se zgražajo nad ponujenimi dragocenostmi, marsikdaj pa ni tako zelo šokanten sam artikel, temveč cena. Denimo, za 2500 evrov je bila na voljo ogrlica z bomboni, a ne kakršna koli, pristnost namreč jamči modni velikan Chanel. Če verjamete. Kdor trepeta, da bo letošnja zima dolgočasna in nič kaj bela, si menda lahko naroči snežni kepi. Spominek na strahotne meteže, ki so prizadeli New York leta 2016, čakajo na novega lastnika v zamrzovalni skrinji lastnika, ki vremenski zaklad ponuja za osupljivih 9500 evrov. Za poštnino (pot v zamrzovalniku je pač draga) bo treba odšteti še slaba dva tisočaka, poudarja varuh snežnih kep.</p>
      <h3>Kostum iz las, torbica iz kruha</h3>
      <figure>
        <img src="https://www.slovenskenovice.si/images/slike/2019/10/29/1655918.jpg"/>
        <figcaption>Le kakšen je svet skozi ameriška očala?</figcaption>
      </figure>
      <p>​Če vam nagajajo dlesni ali želite zgolj spodbujati zdravje ustne votline, nujno potrebujete gumijasti masažni prst, ki menda učinkovito spodbuja prekrvitev in preprečuje nevarna obolenja. Vaš bo za dobrih 300 evrov. Za samo 50 evrov pa si je mogoče kupiti slavo in priljubljenost. Kdor si želi blesteti na instagramu, a mu prav zares ni do mukotrpnega nabiranja sledilcev, si lahko kupi že uveljavljeni profil, imenovan Diet Prada. Kdo ve, zakaj, a sledi mu že kar 1,2 milijona uporabnikov. Vsi vemo, da je italijanska moda vrhunska, zato ne gre dvomiti, da bo torba v obliki štruce kruha zažigala. Zelo redek kos garderobe stane okroglega stotaka. Noč čarovnic je že za nami, a nič ne de, prihaja še pust, zato nam bo čarovniški kostum iz človeških las prišel še kako prav. A je zaradi zahtevne izdelave treba zanj odšteti vrtoglavih pet tisočakov.</p>
      <blockquote>5000 evrov za kostum iz človeških las.</blockquote>
      <p>Vrnimo se k modi, motoristi dobro vedo, da je dež skrajno neprijeten zaplet, zato se je dobro opremiti. Z dežnim plaščem za dva, da bo suh tudi sopotnik. Za samo 50 evrov, poudarjajo. Marsikdo vidi svet skozi rožnata očala, kaj ko bi jih skozi ameriška? Sončna očala v obliki ZDA stanejo kar 300 evrov, izkrivljena realnost je verjetno zagotovljena. In še za vse oboževalce <b>Rihanne</b>: za samo 500 evrov je lahko vaš cigaretni ogorek, ki naj bi ga nekoč zavrgla slovita pevka.</p>
    </article>
  </body>
</html>