<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://touchit.sk/nove-mini-john-cooper-works-gp/264635"/>
    <meta property="og:site_name" content="touchIT"/>
    <meta property="article:published_time" content="2019-11-20T06:09:31+00:00"/>
    <meta property="og:title" content="Nové MINI John Cooper Works GP"/>
    <meta property="og:description" content="Raritný model s pretekárskymi génmi stanovuje nové merítka výkonu medzi malými prémiovými vozidlami. Nový model MINI John Cooper Works GP (kombinovaná spotreba paliva: 7,3 l/100 km, kombinované emisie"/>
  </head>
  <body>
    <article>
      <h1>Nové MINI John Cooper Works GP</h1>
      <address><time datetime="2019-11-20T06:09:31+00:00">20 Nov 2019, 06:09</time> by <a rel="author">redakcia touchIT</a></address>
      <p>
        <b>Raritný model s pretekárskymi génmi stanovuje nové merítka výkonu medzi malými prémiovými vozidlami. Nový model MINI John Cooper Works GP (kombinovaná spotreba paliva: 7,3 l/100 km, kombinované emisie CO<sub>2</sub>: 167 g/km) je najrýchlejším vozidlom britskej značky, ktoré sa kedy dostalo do bežnej cestnej premávky.</b>
      </p>
      <p>Exkluzívny charakter nového modelu MINI John Cooper Works GP, nekompromisne zameraného na extrémnu zábavu z jazdy, sa prejavuje vo výkone motora ako aj v jeho mimoriadnych vlastnostiach. Oproti svojej predlohe v podobe modelov MINI a John Cooper Works má oveľa vyšší výkon ako kedykoľvek predtým. Oproti modelu MINI John Cooper Works je výkonnejší až o 55 kW (75 k). Nový model MINI John Cooper Works GP sa tak stavia do pozície výraznejšieho športovca než predchádzajúce dve generácie, ktoré vznikli v sérii obmedzenej na 2 000 kusov. Nový model MINI John Cooper Works GP posúva zážitok z výkonu v prémiovom malom vozidle na úplne novú úroveň. Okrem iného aj tým, že sa bude dodávať iba v sivej metalíze Racing Grey a s karbónovými blatníkmi, vpredu s číslovaním od 0001 po 3 000.</p>
      <p>Prepĺňaný 4-valcový motor s objemom dva litre vybavený technológiou MINI TwinPower Turbo dodáva výkon 225 kW (306 k) pri 5 000 až 6 250 ot./min., ktorý, spolu s krútiacim momentom 450 Nm dostupným medzi 1 750 až 4 500 ot./min., zrýchli iba dvojsedadlový model vychádzajúci z modelu MINI 3-dverové z 0 na 100 km/h iba za 5,2 sekundy. Medzi špeciálne úpravy motora patria zosilnený kľukový hriadeľ s väčšími ojničnými ložiskami, upravené piesty, zmenené ojnice a nový tlmič torzných kmitov s upraveným chladením. Kompresný pomer motora sa znížil na 9,5 : 1, no stúpol plniaci tlak turba umiestneného priamo do zberného výfukového potrubia. Nové vstrekovače sa nachádzajú v strede medzi ventilmi a dodávajú palivo do valcov pod tlakom až do 350 barov. Súčasťou motora sú aj variabilné ovládanie ventilov VALVETRONIC ako aj variabilné časovanie nasávacích aj výfukových ventilov double VANOS. Maximálna rýchlosť bez elektronického obmedzenia hraničí až na hodnote 265 km/h.</p>
      <p>Vozidlo sa prezentuje aj nezameniteľným zvukovým prejavom, ktorý podčiarkuje výnimočný výkon modelu MINI John Cooper Works GP. Ten vychádza z priameho výfukového potrubia, ktorý ústi do veľkého zadného tlmiča so špecifickou vnútornou konštrukciou. Do okolia vychádza cez dve príťažlivo tvarované koncovky s priemerom 90 milimetrov s matným lešteným povrchom umiestnené v strede zadného nárazníka. Pre zníženie emisií dostalo vozidlo aj filter pevných častíc pre benzínové motory. Vďaka tomu spĺňa emisnú normu Euro 6d TEMP.</p>
      <p>S motorom spolupracuje aj upravená 8-stupňová športová prevodovka Steptronic s integrovaným mechanickým samosvorným diferenciálom, ktorá sa ovláda pomocou úplne nového elektronického voliča. Diferenciál umožňuje svornosť až do 31 percent. Vďaka tomu je nový model MINI John Cooper Works GP ešte obratnejší a dokáže ešte dynamickejšie zrýchľovať zo zákrut.</p>
      <p>Intenzívny a puristický pretekársky pocit vychádza z najvýkonnejšieho motora, ktorý sa kedy dostal do malého vozidla značky, z technológie podvozka, ktorú na základe bohatých pretekárskych skúseností upravili špecialisti z oddelenia John Cooper Works a z karosérie, ktorá prešla úpravami pre zníženie hmotnosti, zvýšenie torznej tuhosti a aerodynamiky. Motor je pevnejšie spojený s karosériou, čo zrýchľuje reakcie na pridávanie, úpravami prešiel aj podvozok. Nápravy dostali silnejšie pomocné rámy, čo im pomáha k lepšiemu odolávaniu bočných síl pri zrýchľovaní. Jazdné vlastnosti zlepšuje aj horná vzpera, ktorá zvyšuje tuhosť predných tlmičov a uloženia typu McPherson, vzadu pracuje viacprvková náprava. Obratnosť zlepšuje aj zníženie svetlej výšky o 10 milimetrov oproti modelu MINI John Cooper Works a tuhšie nastavenie tlmičov a uloženia stabilizátorov.</p>
      <p>Zábavu z jazdy umocňuje aj variabilné riadenie, no najmä nové nastavenie stabilizačného systému DSC. Medzi jeho režimy pribudlo nastavenie GP, ktoré obmedzuje zásahy do brzdového systému a do riadenia motora, čím podporuje nezameniteľnú ovládateľnosť vozidla. Pre puristických nadšencov športového jazdenia je k dispozícii aj možnosť úplného vypnutia stabilizačného systému DSC.</p>
      <p>Brzdový systém nového modelu MINI John Cooper Works GP využíva na prednej náprave 4-piestikové pevné strmene nalakované červenou farbou Chili Red a vybavené logom John Cooper Works, ktoré stláčajú kotúče s vnútorným odvetrávaním s priemerom 360 mm, vzadu pracujú 1-piestikové plávajúce strmene. Spojenie s vozovkou zabezpečujú 18-palcové odľahčené kované disky kolies obuté do pneumatík s rozmerom 225/35 R 18.</p>
      <p>Interiér nového modelu MINI John Cooper Works GP sa vyznačuje iba dvojicou športových sedadiel John Cooper Works čalúnených kombináciou Dianmica/koža s červeným prešívaním a zredukovaným použitím zvukovej izolácie, čo znížilo hmotnosť vozidla. Na viacerých miestach sa hrdo vyníma logo GP. Kožou čalúnený volant dostal červené prešívanie a kovovú značku, ktorá vyznačuje stredovú pozíciu. Nechýbajú ani radiace páčky pod volantom, ktoré sú, rovnako ako viacero prvkov interiéru, vyrobené s použitím 3D tlače. Keďže ide o výnimočný model, dostal MINI John Cooper Works GP aj upravenú grafiku 6,5-palcového stredového displeja a digitálny 5-palcový displej nad volantom. Štandardnú výbavu vozidla tvoria aj prvky ako automatická klimatizácia či navigácia Connected Navigation Plus.</p>
      <p>Nový model MINI John Cooper Works GP tak ponúka mimoriadny športový nádych a neprekonateľnú ovládateľnosť. Aerodynamické úpravy sa prejavili na nových nárazníkoch, pričom najmä predný má veľké otvory na vstup vzduchu, výrazný zadný strešný spojler dostal tvar dvojitého krídla. Vytvára súčasť fascinujúcej tradície, ktorá sa úzko spája s Johnom Cooperom, legendárnym konštruktérom Formuly 1, a viaže sa so značkou už od predstavenia klasického Mini pred 60 rokmi. Na cestách aj na pretekárskych tratiach bolo toto spojenie neustálym zdrojom výnimočných športových momentov: od prvého modelu Mini Cooper a víťazstiev v šampionáte British Touring Car Championship, po tri celkové víťazstvá v Rely Monte Carlo, cez pretekársky seriál MINI Challenge, úspechy v Rely Dakar až po najnovšie modely s označením John Cooper Works.</p>
      <p>Počas testovacích jázd, ktoré boli súčasťou vývojového procesu, absolvovalo vozidlo okruh na Severnej slučke legendárnej pretekárskej trate Nürburgring za menej ako osem minút. To je takmer o pol minúty lepší výkon, ako dosiahol jeho predchodca.</p>
      <p>Nové MINI John Cooper Works GP sa verejnosti prvý raz predstaví na autosalóne Los Angeles Auto Show (22. novembra až 1. decembra) a následne sa v edícii limitovanej na 3 000 kusov začne vyrábať v závode MINI v Oxforde. Dodávky pretekárskym nadšencom po celom svete sú naplánované na marec 2020.</p>
      <related>
        <h4>Súvisiace články</h4>
        <a href="https://touchit.sk/mapovanie-prostredia-pomocou-robota-pri-zachrannych-akciach-automaticke-vyhodnocovanie-rontgenovych-snimok-alebo-vylepsene-automaticke-citanie-textu-akademici-vybrali-8-najlepsich-it-diplomovych-pra/264619"/>
        <a href="https://touchit.sk/skoda-auto-vyrobila-vo-vrchlabi-trojmiliontu-priamo-riadenu-automaticku-prevodovku-dq200/264603"/>
        <a href="https://touchit.sk/mio-uviedlo-novy-rad-autokamier-8xx-vlajkovou-lodou-je-dobre-vybavena-mivue-826-wifi/264592"/>
      </related>
    </article>
  </body>
</html>