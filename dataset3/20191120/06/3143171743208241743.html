<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/gotha-il-legame-indicibile-tra-ndrangheta-massoneria-e-servizi-deviati.html"/>
    <meta property="og:site_name" content="Tempostretto"/>
    <meta property="article:published_time" content="2019-11-20T06:53:53+00:00"/>
    <meta property="og:title" content="Gotha – il legame indicibile tra ‘ndrangheta, massoneria e servizi deviati"/>
    <meta property="og:description" content="Si terrà presso la Gilda dei Narratori la prima presentazione in Sicilia di “Gotha – il legame indicibile tra ‘ndrangheta, massoneria e servizi deviati”"/>
  </head>
  <body>
    <article>
      <h1>Gotha – il legame indicibile tra ‘ndrangheta, massoneria e servizi deviati</h1>
      <address><time datetime="2019-11-20T06:53:53+00:00">20 Nov 2019, 06:53</time> by <a rel="author" href="https://www.tempostretto.it/author/adminadmin-com" target="_blank">Redazione</a></address>
      <p>Si terrà sabato 23 novembre alle 17 e 30 presso la Gilda dei Narratori la prima presentazione in Sicilia di “Gotha – il legame indicibile tra ‘ndrangheta, massoneria e servizi deviati”, il libro-inchiesta del giornalista Claudio Cordova, che si avvale della prestigiosa prefazione del procuratore nazionale antimafia, Federico Cafiero De Raho.</p>
      <p>Il libro è edito da Paper First, la collana di libri del Fatto Quotidiano e dopo poco più di un mese dall’uscita è già alla terza edizione.</p>
      <p>A dialogare con il giornalista Claudio Cordova sarà l’avvocato Francesco Rizzo. Insieme all’avvocato Rizzo, Cordova avrà modo di delineare anche i numerosi e inquietanti collegamenti tra la criminalità organizzata calabrese e la Sicilia, anche con particolare riferimento al territorio messinese.</p>
      <p>“Gotha” affonda le proprie radici nella storia della ‘ndrangheta, svelando e analizzando i legami con la massoneria, gli ambienti eversivi e il mondo delle Istituzioni. Attraverso un percorso che nasce dagli anni ’60 e che arriva all’attualità, il volume indaga sul lato più oscuro della criminalità organizzata, con l’obiettivo di scrostare l’immagine – tuttora presente, soprattutto fuori dalla Calabria – di una ‘ndrangheta agro-pastorale, fatta di riti ancestrali e folklore.</p>
    </article>
  </body>
</html>