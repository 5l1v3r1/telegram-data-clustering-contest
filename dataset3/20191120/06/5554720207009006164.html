<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/congress-mp-anand-sharma-raises-the-issue-of-withdrawal-of-spg-cover-to-party-leaders/273127/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-20T06:39:55+00:00"/>
    <meta property="og:title" content="राज्यसभा में कांग्रेस ने उठाया गांधी परिवार से SPG सुरक्षा हटाने का मुद्दा, BJP ने दिया जवाब"/>
    <meta property="og:description" content="गांधी परिवार से विशेष सुरक्षा दल (एसपीजी) सुरक्षा हटाने के मुद्दे को आनंद शर्मा ने राज्यसभा में उठाया है। उन्होंने कहा कि इस मुद्दे पर राजनीति नहीं होनी"/>
  </head>
  <body>
    <article>
      <h1>राज्यसभा में कांग्रेस ने उठाया गांधी परिवार से SPG सुरक्षा हटाने का मुद्दा, BJP ने दिया जवाब</h1>
      <address><time datetime="2019-11-20T06:39:55+00:00">20 Nov 2019, 06:39</time> by <a rel="author">JKR Staff</a></address>
      <p>गांधी परिवार से विशेष सुरक्षा दल (एसपीजी) सुरक्षा हटाने के मुद्दे को कांग्रेस सांसद आनंद शर्मा ने राज्यसभा में उठाया है। इस मुद्दे को उठाते हुए उन्होंने कहा कि इस मुद्दे पर राजनीति नहीं होनी चाहिए। बता दें कि, कांग्रेस सांसदों ने इसी मुद्दे पर मंगलवार को लोकसभा में भी हंगामा किया था।</p>
      <figure>
        <img src="http://www.jantakareporter.com/wp-content/uploads/2019/11/Rajya-Sabha.jpg"/>
      </figure>
      <p>कांग्रेस सांसद आनंद शर्मा ने राज्यसभा में पार्टी नेताओं सोनिया गांधी, मनमोहन सिंह, राहुल गांधी और प्रियंका गांधी वाड्रा को एसपीजी कवर वापस लेने का मुद्दा उठाया। उन्होंने कहा कि “हम सरकार से आग्रह करते हैं कि हमारे नेताओं की सुरक्षा के मुद्दों को पक्षपातपूर्ण राजनीतिक विचारों से परे होना चाहिए।”</p>
      <p>राज्यसभा में आनंद शर्मा ने कहा, ‘सोनिया गांधी, पूर्व प्रधानमंत्री मनमोहन सिंह, राहुल गांधी और प्रियंका गांधी से एसपीजी सिक्यॉरिटी वापस ले ली गई है। मनमोहन सिंह 10 वर्षों तक प्रधानमंत्री रहे हैं। वहीं, सोनिया गांधी पूर्व प्रधानमंत्री इंदिरा गांधी की बहु और पूर्व प्रधानमंत्री राजीव गांधी की पत्नी हैं। हमें नहीं भूलना चाहिए कि दोनों पूर्व प्रधानमंत्रियों की हत्या की गई थी। सरकार पर इनकी सुरक्षा सुनिश्चित करने की जिम्मेदारी है।’</p>
      <p>शर्मा ने कहा कि इस मामले पर हमें राजनीति से उठकर सोचना चाहिए क्योंकि यह किसी की जिंदगी से जुड़ा मामला है। उन्होंने कहा कि मैं राजनीतिक बात नहीं कर रहा, लेकिन याद दिलाना चाहता हूं कि यूपीए के 10 वर्षों के शासन में पूर्व प्रधानमंत्री अटल बिहारी वाजपेयी की एसपीजी सिक्यॉरिटी से कोई छेड़छाड़ नहीं हुई थी।</p>
      <figure>
        <iframe data-src="https://twitter.com/INCIndia/status/1197038898158940160?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>गांधी परिवार से एसपीजी सुरक्षा हटाने के मुद्दे पर जवाब देते हुए भाजपा सांसद व भाजपा के कार्यकारी अध्यक्ष जेपी नड्डा ने राज्यसभा में कहा, “इस मामले में कोई राजनीतिक नहीं हो रही है, गृह मंत्रालय का एक निर्धारित पैटर्न है और एक प्रोटोकॉल है। यह एक राजनेता द्वारा नहीं किया जाता है, यह गृह मंत्रालय द्वारा किया जाता है और खतरे के अनुसार सुरक्षा दी जाती है और वापस ले ली जाती है।”</p>
      <figure>
        <iframe data-src="https://twitter.com/ANI/status/1197027344264777728?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>बता दें कि, हाल ही में केंद्र की नरेंद्र मोदी सरकार ने गांधी परिवार के तीन सदस्यों की विशेष सुरक्षा दल (एसपीजी) सुरक्षा वापस ले ली थी। कांग्रेस अध्यक्ष सोनिया गांधी, कांग्रेस सांसद राहुल गांधी और पार्टी की महासचिव प्रियंका गांधी की एसपीजी सुरक्षा वापस ली गई है। बता दें कि अब तक गांधी परिवार को एसपीजी सुरक्षा मिलती रही है।</p>
      <p>गौरतलब है कि, सोनिया गांधी के पति एवं पूर्व प्रधानमंत्री राजीव गांधी और उनकी सास एवं पूर्व प्रधानमंत्री इंदिरा गांधी दोनों की हत्या की गयी थी। सरकार ने हाल ही में पूर्व प्रधानमंत्री मनमोहन सिंह की एसपीजी सुरक्षा हटायी थी।</p>
    </article>
  </body>
</html>