<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/3JelA9/Mourinho-blir-ny-Tottenham-manager"/>
    <meta property="og:site_name" content="Bergens Tidende"/>
    <meta property="article:published_time" content="2019-11-20T06:43:46+00:00"/>
    <meta property="og:title" content="Mourinho blir ny Tottenham-manager"/>
    <meta property="og:description" content="Tottenham bekrefter ansettelsen."/>
  </head>
  <body>
    <article>
      <h1>Mourinho blir ny Tottenham-manager</h1>
      <h2>Tottenham bekrefter ansettelsen.</h2>
      <address>
        <time datetime="2019-11-20T06:43:46+00:00">20 Nov 2019, 06:43</time>
      </address>
      <p>Jose Mourinho er enig om å overta manageransvaret i Tottenham, etter at<a href="https://www.bt.no/sport/i/jdx8ko/forrige-sesong-ledet-han-tottenham-til-champions-league-finale-naa-er"> Mauricio Pochettino fikk sparken tirsdag</a>.</p>
      <p>– I José har vi en av de mest suksessrike lederne innen fotball. Han har et vell av erfaring, kan inspirere lag og er en god taktiker. Han har vunnet utmerkelser i hver klubb han har trent. Vi tror han vil bringe energi og tro til garderoben, sier Tottenhams styreleder Daniel Levy i en pressemelding.</p>
      <p>Mourinho har undertegnet en avtale ut 2022/23-sesongen. Han har vunnet Premier League tre ganger tidligere, som manager for Chelsea.</p>
      <details>
        <summary>Fakta<br/>Dette er fotballtreneren José Mourinho</summary>
        <p>* Fullt navn: José Mario dos Santos Felix Mourinho</p>
        <p>* Alder: 56 (født 26. januar 1963 i Setubal, Portugal)</p>
        <p>* Klubb:</p>
        <p>* Tidligere klubber som trener: Benfica (2000), União de Leiria (2001-2002), Porto (2002-2004), Chelsea (2004-2007), Inter (2008-2010), Real Madrid (2010-2013), Chelsea (2013-2015), Manchester United (2016-2018).</p>
        <p>* Meritter:</p>
        <p>* Seriemester (8): Porto (2003, 2004), Chelsea (2005, 2006, 2015), Inter (2009, 2010), Real Madrid (2012).</p>
        <p>* Champions League: (2): Porto (2004), Inter (2010).</p>
        <p>* UEFA-cupen/europaligaen (2): Porto (2003), Manchester United (2017).</p>
        <p>* Cupmester (4): Porto (2003), Chelsea (2007), Inter (2010), Real Madrid (2011).</p>
        <p>* Ligacupmester (4): Chelsea (2005, 2007, 2015), Manchester United (2017).</p>
        <p>* Har også vunnet supercupen i Portugal, England, Italia og Spania.</p>
        <p>* Aktuell: Ble onsdag ansatt som trener for Tottenham</p>
      </details>
      <figure>
        <img src="https://images.sacdn.no/v2/images/69855370-bbd1-4e23-9e9c-c9f480b32883?fit=crop&amp;h=1325&amp;w=1900&amp;s=2b155ce9bb9d18e05786c975cfe599dc634a1f30"/>
        <figcaption>José Mourinho vant Europaligaen med Manchester United i 2017.<cite>Martin Meissner / TT NYHETSBYRÅN</cite></figcaption>
      </figure>
      <p>– Jeg er begeistret for å ha tatt over en klubb med så bra historie og lidenskapelige fans, uttalte Mourinho.</p>
      <p>Portugiseren har stått uten jobb siden han fikk sparken som trener i Manchester United i desember i fjor. Han returnerer til Old Trafford allerede om to uker, når Spurs møter Ole Gunnars Solskjær lag 4. desember.</p>
      <p>Mourinho kommer til Nord-London med en lang og imponerende CV som sjef i FC Porto, Inter Milan, Chelsea, Real Madrid og Manchester United. 56-åringen er ligamester i fire forskjellige land, og har vunnet Champions League med FC Porto i 2004 og Inter Milan i 2010.</p>
      <figure>
        <img src="https://images.sacdn.no/v2/images/01e1704e-ec9d-4f82-8ecc-a094d6654119?fit=crop&amp;h=1267&amp;w=1900&amp;s=b7e10042c6d216a77ea28528701c8b10957d5617"/>
        <figcaption>I 2015 sikret Mourinho sitt hittil siste ligamesterskap da han ledet Chelsea til seriegull.<cite>Tim Ireland / TT NYHETSBYRÅN</cite></figcaption>
      </figure>
      <h3>Sportslig kollaps</h3>
      <p>Etter flere gode sesonger under Mauricio Pochettino måtte argentineren ta konsekvensen av en fryktelig ligastart og pakke sammen sakene sine tirsdag. Klubben som så sent som i juni tapte Champions League-finalen, er kun nummer 14 i Premier League.</p>
      <p>Det er langt unna ambisjonene til direktør Daniel Levy og eier Joe Lewis. Med tittelgrossist Mourinho i klubben drømmer duoen om at Tottenham skal løfte sitt første seriemesterskap siden 1961.</p>
      <related>
        <h4>Mest lest akkurat nå</h4>
        <a href="https://www.bt.no/sport/i/pLx0nR/midtstopperen-kobles-til-brann-dette-sier-jakob-glesnes-om-en-mulig-o"/>
        <a href="https://www.bt.no/nyheter/direkte/i/BR649v/nyheter-direkte"/>
        <a href="https://www.bt.no/nyheter/direkte/i/8mGLLd/trafikken-direkte"/>
        <a href="https://www.bt.no/nyheter/okonomi/i/pLx0GR/jacob-schram-57-blir-ny-konsernsjef-i-norwegian"/>
        <a href="https://www.bt.no/btmeninger/debatt/i/AdBj25/vi-skal-ikke-kimse-av-instinkter-og-intuisjon"/>
        <a href="https://www.bt.no/nyheter/lokalt/i/2GgLJG/fjerner-masse-i-bunnen-av-joelstravatnet-etter-nytt-metallfunn"/>
      </related>
      <ol>
        <li>
          <a href="https://www.bt.no/tag/Mauricio_Pochettino">Mauricio Pochettino</a>
        </li>
        <li>
          <a href="https://www.bt.no/tag/Jos%C3%A9_Mourinho">José Mourinho</a>
        </li>
      </ol>
    </article>
  </body>
</html>