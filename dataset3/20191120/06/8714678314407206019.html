<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/markedsforing/2019/11/her-er-juryen-som-skal-finne-arets-beste-influencere/"/>
    <meta property="og:site_name" content="Kampanje"/>
    <meta property="article:published_time" content="2019-11-20T06:58:58+00:00"/>
    <meta property="og:title" content="Her er juryen som skal finne årets beste influencere"/>
    <meta property="og:description" content="- Vi har vokst litt, og vi har fått med oss folk som har god oversikt over enda flere ulike deler av bransjen, sier juryleder."/>
  </head>
  <body>
    <article>
      <h1>Her er juryen som skal finne årets beste influencere</h1>
      <address>
        <time datetime="2019-11-20T06:58:58+00:00">20 Nov 2019, 06:58</time>
      </address>
      <p>
        <b>- Vi har vokst litt, og vi har fått med oss folk som har god oversikt over enda flere ulike deler av bransjen, sier juryleder.</b>
      </p>
      <p>Det skal på nytt kåres hvem som er landets beste blogger eller influencere enten det er via egne kanaler eller i sosiale medier.  Vinnerne offentliggjøres under en prisutdeling på Gamle Logen i Oslo 31. januar 2020 og juryen skal ledes av sosiale medier-rådgiver <b>Astrid Valen-Utvik</b>.</p>
      <p>- Vi gleder oss til en ny runde med Vixen Awards, og er klare for å dykke ned i noe av det beste norske influencere har å by på av engasjerende, kreativt og godt innhold, sier Valen-Utvik.</p>
      <p>Hun sier det i årets jury er litt flere medlemmer enn tidligere år.</p>
      <p>- Vi har vokst litt, og vi har fått med oss folk som har god oversikt over enda flere ulike deler av bransjen, noe jeg tror vil medføre at vi får et enda bredere og bedre erfaringsgrunnlag i juryeringen, sier hun.</p>
      <p>Det er publikum som nominerer uavhengig av om påvirkningen skjer på blogg, i en podcast, på Instagram, YouTube eller i tilsvarende kanaler. Du kan nominere din favoritt her.</p>
      <p>- Vi håper at folk vil nominere et bredt utvalg av dyktige influencere i alle de ulike kategoriene, og så skal vi love å gjøre en god jobb med å velge ut de vi mener fortjener en verdig plass som semifinalister» sier jurylederen.</p>
      <p>Hun får med seg i juryen, journalist i podcast-selskapet Svarttrost Produksjoner <b>Sindre Leganger</b>, kommunikasjonsdirektør i Schibsted <b>Camilla Kim Kielland</b>, direktør for innovasjon og forretningsutvikler i Nettavisen <b>Pål Nisja Wilhelmsen</b>, administrerende direktør i Meltwater <b>Benedicte Kristiansen</b>, redaktør i 730.no<b> Janne Monsen Tveit</b>, leder for salgs- og kundeteamet i Inzpire.me <b>Knut Anders Thorset</b>, og redaktør i Melk &amp; Honning <b>Ida Elise Eide Einarsdóttir</b>.</p>
      <p>I en pressemelding fra Vixen Awards heter det at juryen vil vurdere hver enkelt influencer etter en rekke kriterier, både kvantitative og kvalitative og myke som harde.</p>
      <p>- God, dårlig eller manglende merking, samt det estetiske og moralske vil også bli vurdert.  Juryen vil påse etter beste evne at vinnerne holder seg innenfor gjeldende lover og regler, som eksempelvis markedsføringsloven, åndsverksloven, alkoholloven og straffeloven, men juryen vil ikke kunne kvalitetssjekke alle publiserte poster inneværende år, på alle nominerte kandidater, heter det i meldingen.</p>
      <figure>
        <img src="https://kampanje.com/globalassets/sosiale-medier/astrid-valen-utvik-2019.jpg"/>
        <figcaption>
          <b>Vixen-sjefen: <br/></b>
          <i>Juryleder i år som i fjor vil være sosiale medier-rådgiver Astrid Valen-Utvik.</i>
        </figcaption>
      </figure>
    </article>
  </body>
</html>