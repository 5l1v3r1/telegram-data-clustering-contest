<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/economia/unicredit-innovazione-1.4896472"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-20T06:59:15+00:00"/>
    <meta property="og:title" content="UniCredit e l'impresa, soci di innovazione"/>
    <meta property="og:description" content="Intervista ad Andrea Burchi, regional manager del Centro Nord: &quot;La rivoluzione tecnologica ha cambiato i comportamenti di tutti noi&quot;"/>
  </head>
  <body>
    <article>
      <h1>UniCredit e l'impresa, soci di innovazione</h1>
      <h2>Intervista ad Andrea Burchi, regional manager del Centro Nord: "La rivoluzione tecnologica ha cambiato i comportamenti di tutti noi"</h2>
      <address><time datetime="2019-11-20T06:59:15+00:00">20 Nov 2019, 06:59</time> by <a rel="author">ALBERTO LEVI</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4896479.1574233155!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Andrea Burchi</figcaption>
      </figure>
      <p>Roma, 20 novembre 2019 - <b>Competere</b> sui mercati e <b>innovare </b>oggi non sono che due facce della stessa medaglia: quella offerta dalla rivoluzione digitale. Tutto cambia, il mercato, il modo di fare impresa, la visione dei rischi e delle opportunità. Uno scenario che ha coinvolto il mondo bancario.</p>
      <p><b>In che modo è cambiato il modo di fare banca per UniCredit?</b><br/>"La rivoluzione tecnologica ha cambiato i comportamenti di ciascuno di noi – risponde<b> Andrea Burchi,</b> Regional Manager UniCredit centro nord – . L’evoluzione ha portato a netti miglioramenti di customer experience, aumentando le aspettative dei clienti in termini di accessibilità e personalizzazione dei servizi. A ciò si aggiunge un ulteriore vantaggio legato alla diminuzione dei costi".</p>
      <p><b>Come vi siete mossi nel campo della digitalizzazione?</b><br/>"Le iniziative nel campo della digitalizzazione sono state in questi anni uno degli elementi principali della nostra azione: come previsto dal piano Transform 2019, dal 2016 il Gruppo ha investito 2,4 miliardi di euro per l’aggiornamento e il rafforzamento dei sistemi IT. Anche la semplificazione dei processi chiave è un importante driver dell’innovazione per UniCredit".</p>
      <p><b>Quali sono le caratteristiche del cliente 4.0? </b><br/>"Che sia un privato o un’impresa, il cliente vuole che la banca sia customer-friendly. Che fornisca prodotti semplici e mirati e sia in grado di offrire risposte sempre più rapide ed esaustive: soluzioni più chiare che soddisfino precise esigenze. Attraverso l’open banking e le direttive sui servizi di pagamento possono mettere più facilmente a confronto prodotti e servizi di diversi fornitori. Ciò promuove una sana competizione e UniCredit è pronta ad accettare la sfida".</p>
      <p><b>Sfida significa anche confrontarsi sui pagamenti mobile.</b><br/>"Parte della nostra strategia consiste anche nella collaborazione con aziende fintech di rilievo, per esplorare e sviluppare tecnologie e soluzioni che possano essere rese disponibili per la clientela. UniCredit è stata, ad esempio, la prima banca in Italia a offrire ai propri clienti Alipay, Apple Pay, Samsung Pay e Google Pay: le 4 principali forme di pagamento via mobile oggi disponibili. In termini di soluzioni innovative per i servizi alla clientela, UniCredit ha anche portato avanti una strategia tesa alla sperimentazione al proprio interno. Un caso di successo è Buddybank, la banca conversazionale di UniCredit, con un servizio di concierge disponibile 24 ore su 24, che oltre ai bisogni finanziari, risponde anche alle esigenze di lifestyle".</p>
      <p><b>Un’innovazione di servizio…</b><br/>"E’ un’innovazione culturale. Come azienda e come partner del territorio. Un ruolo che portiamo avanti lavorando e confrontandoci con le reali esigenze dei nostri interlocutori, talvolta anticipandoli. E’ il caso di Easy Export, con cui sosteniamo le imprese nel business con l’estero offrendo anche l’accesso ad Alibaba".</p>
      <p><b>Qualche esempio?</b><br/>"Da gennaio abbiamo sottoscritto contratti con circa 1000 imprese - 247 nell’area Centro Nord che comprende Emilia Romagna, Toscana, Umbria e Marche - che hanno visto aumentare il loro giro d’affari con l’estero del 24%".</p>
      <p><b>Su quali settori, in particolare, avete puntato?</b><br/>"Abbiamo realizzato diversi servizi dedicati a vari comparti. Il mese scorso, per esempio, abbiamo lanciato Made4Italy. Si tratta di un programma volto a favorire lo sviluppo di un sistema integrato turismo-agricoltura grazie ad un piano operativo nazionale che include consulenza, networking e un plafond di 5miliardi di euro".</p>
      <p><b>E l’innovazione in termini di accesso al credito come si sostanzia?</b><br/>"Sempre più imprese cominciano a guardare al mercato dei capitali. UniCredit si impegna a supportarle in un percorso di innovazione che passa anche per l’accesso al mercato dei capitali, ad esempio con lo strumento dei Minibond: ad oggi siamo leader in Italia con una quota di mercato del 25% ed emissioni per 150milioni di euro. E diamo grande attenzione alle start up. Ciò attraverso UniCredit Start Lab, programma avviato nel 2016 che include percorsi di finanza agevolata e attività di networking; e partecipando attivamente ad iniziative di supporto allo sviluppo delle nuove idee imprenditoriali, come Match Er che abbiamo ospitato la scorsa settimana a Palazzo Magnani. A ciò si aggiungono sinergie con autorevoli partner a supporto della crescita in innovazione. Ad ottobre abbiamo siglato un accordo grazie al quale con Cna lavoreremo insieme per fornire supporto finanziario agli investimenti in innovazione e digitalizzazione. La settimana scorsa abbiamo dato il via ai nuovi appuntamenti della nostra Banking Academy: un percorso di formazione che portiamo avanti in partnership con Confapi, dedicato all’export management e alla digitalizzazione a supporto dei processi di internazionalizzazione".</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>