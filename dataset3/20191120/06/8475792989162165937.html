<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/sormland/polis-hittade-pistolliknande-foremal-i-centrala-nykoping-tva-anhallna"/>
    <meta property="og:site_name" content="SVT Nyheter"/>
    <meta property="article:published_time" content="2019-11-20T06:10:45+00:00"/>
    <meta property="og:title" content="Polis hittade vapen i gränd i centrala Nyköping – två anhållna"/>
    <meta property="og:description" content="Under natten till onsdag hittade polisen ett pistolliknande föremål i en gränd efter att ha kontrollerat några personer som de kände igen i centrala Nyköping. Två män greps och de sitter nu anhållna misstänkta för grovt vapenbrott."/>
  </head>
  <body>
    <article>
      <h1>Polis hittade vapen i gränd i centrala Nyköping – två anhållna</h1>
      <address><time datetime="2019-11-20T06:10:45+00:00">20 Nov 2019, 06:10</time> by <a rel="author">Peter Widén</a></address>
      <p>
        <b>Under natten till onsdag hittade polisen ett pistolliknande föremål i en gränd efter att ha kontrollerat några personer som de kände igen i centrala Nyköping. Två män greps och de sitter nu anhållna misstänkta för grovt vapenbrott.</b>
      </p>
      <p>Det var vid klockan 00.54 som polisen befann sig på S:t Annegatan i centrala Nyköping för att kontrollera några personer de kände igen. </p>
      <p>– Vi snurrade runt i centrum som vi brukar göra på nätterna och såg några personer som vi kände igen och tänkte att vi skulle kontrollera dem. En person försvann in i en gränd och kom tillbaka, när han kom tillbaka visiterade vi honom men hittade inget, säger polisens presstalesperson Björn Öberg. </p>
      <h3>Fann pistolliknande föremål i en gränd </h3>
      <p>Personen som gick in i gränden, en man i 25-årsåldern, lämnade platsen efter visitationen. Men en man i 20-årsåldern var kvar. </p>
      <p>– Sen kollade vi i gränden och hittade vapnet. På något sätt så ska den andre mannen visat tecken på att han blev nervös av vår närvaro, han hade ett avvikande beteende helt enkelt.  </p>
      <p>
        <i>Vad vet ni om vapnet? </i>
      </p>
      <p>– Vår uppfattning i nuläget är att det verkar vara en skarpladdad pistol, men den ska analyseras.</p>
      <h3>Greps och anhölls</h3>
      <p>Mannen som stod kvar greps på plats och den äldre mannen kunde polisen gripa senare, båda är misstänkta för grovt vapenbrott. </p>
      <p>– Vi ska hålla flera förhör och båda personerna har anhållits, säger Björn Öberg.</p>
    </article>
  </body>
</html>