<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/society/u-pomisniy-cerkvi-rozkazali-yake-viprobovuvannya-chekaje-na-batyushok-moskovskogo-patriarhatu-640954.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-20T06:00:40+00:00"/>
    <meta property="og:title" content="У Помісній церкві розказали, яке випробовування чекає на батюшок Московського патріархату"/>
    <meta property="og:description" content="«Батюшка, ви ж нам 25 років казали, що ми – українська церква. А тепер виходить…»"/>
  </head>
  <body>
    <article>
      <h1>У Помісній церкві розказали, яке випробовування чекає на батюшок Московського патріархату</h1>
      <address>
        <time datetime="2019-11-20T06:00:40+00:00">20 Nov 2019, 06:00</time>
      </address>
      <h4>«Батюшка, ви ж нам 25 років казали, що ми – українська церква. А тепер виходить…»</h4>
      <p>Заступник голови Управління зовнішніх церковних зв’язків Української православної церкви, архієпископ Чернігівський і Ніжинський Євстратій (Зоря) впевнений, що Московська церква «включить всі можливості – прокуратуру, Нацполіцію і суди», щоб зірвати перехід парафій до Української православної церкви.</p>
      <p>Про це архієпископ Євстратій розповів <a href="https://glavcom.ua/interviews/jevstratiy-zorya-na-cherzi-druga-velika-hvilya-perehodiv-parafiy-do-pomisnoji-cerkvi-640733.html">в інтерв’ю «Главкому».</a></p>
      <p>За словами архієпископа, у Вінниці представники Московської церкви показали, що вони можуть робити з тими, хто вирішив від них піти.</p>
      <p>Нагадаємо, про <a href="https://glavcom.ua/vinnytsia/news/apelyaciyniy-sud-vinnici-zadovolniv-apelyaciyu-chinovnika-yakiy-perevodiv-gromadi-v-pcu-633636.html">ситуацію, яка склалася на Вінничині</a>. Слідчі в Управлінні національностей та релігій Вінницької облдержадміністрації вилучили документи у справах про реєстрацію громад <a href="https://glavcom.ua/country/society/file:///C:/Users/Admin/Downloads/%D0%92%D1%96%D0%B7%D0%B8%D1%82%20%D0%BF%D1%80%D0%B5%D0%B4%D1%81%D1%82%D0%BE%D1%8F%D1%82%D0%B5%D0%BB%D1%8F,%20%D0%B2%20%D0%BF%D0%B5%D1%80%D1%88%D1%83%20%D1%87%D0%B5%D1%80%D0%B3%D1%83,%20%D0%B1%D1%83%D0%B2%20%D0%BF%D0%BE%D0%B2%E2%80%99%D1%8F%D0%B7%D0%B0%D0%BD%D0%B8%D0%B9%20%D0%B7%20%D0%BE%D1%82%D1%80%D0%B8%D0%BC%D0%B0%D0%BD%D0%BD%D1%8F%D0%BC%20%D0%BD%D0%B0%D0%B3%D0%BE%D1%80%D0%BE%D0%B4%D0%B8%20%D0%B7%20%D0%BF%D1%80%D0%B0%D0%B2%20%D0%BB%D1%8E%D0%B4%D0%B8%D0%BD%D0%B8%20%D0%BD%D0%B0%20%D1%87%D0%B5%D1%81%D1%82%D1%8C%20%D0%BF%D0%B0%D1%82%D1%80%D1%96%D0%B0%D1%80%D1%85%D0%B0%20%D0%90%D1%84%D1%96%D0%BD%D0%B0%D0%B3%D0%BE%D1%80%D0%B0%20%D1%96%20%D0%B7%20%D0%B7%D0%B0%D1%85%D0%B8%D1%81%D1%82%D0%BE%D0%BC%20%D1%80%D0%B5%D0%BB%D1%96%D0%B3%D1%96%D0%B9%D0%BD%D0%BE%D1%97%20%D1%81%D0%B2%D0%BE%D0%B1%D0%BE%D0%B4%D0%B8">УПЦ</a>. Міський суд відсторонив начальника Управління. Таке рішення суд ухвалив з подачі Нацполіції та прокуратури за зверненням керівника Вінницької єпархії Московської церкви Варсонофія.</p>
      <p>Євстратій (Зоря) впевнений, що у Вінниці московські священники намагаються «сформувати тенденцію». «Вінничина – це єдиний випадок переходу цілої єпархії з Московського патріархату до <a href="https://glavcom.ua/country/society/file:///C:/Users/Admin/Downloads/%D0%92%D1%96%D0%B7%D0%B8%D1%82%20%D0%BF%D1%80%D0%B5%D0%B4%D1%81%D1%82%D0%BE%D1%8F%D1%82%D0%B5%D0%BB%D1%8F,%20%D0%B2%20%D0%BF%D0%B5%D1%80%D1%88%D1%83%20%D1%87%D0%B5%D1%80%D0%B3%D1%83,%20%D0%B1%D1%83%D0%B2%20%D0%BF%D0%BE%D0%B2%E2%80%99%D1%8F%D0%B7%D0%B0%D0%BD%D0%B8%D0%B9%20%D0%B7%20%D0%BE%D1%82%D1%80%D0%B8%D0%BC%D0%B0%D0%BD%D0%BD%D1%8F%D0%BC%20%D0%BD%D0%B0%D0%B3%D0%BE%D1%80%D0%BE%D0%B4%D0%B8%20%D0%B7%20%D0%BF%D1%80%D0%B0%D0%B2%20%D0%BB%D1%8E%D0%B4%D0%B8%D0%BD%D0%B8%20%D0%BD%D0%B0%20%D1%87%D0%B5%D1%81%D1%82%D1%8C%20%D0%BF%D0%B0%D1%82%D1%80%D1%96%D0%B0%D1%80%D1%85%D0%B0%20%D0%90%D1%84%D1%96%D0%BD%D0%B0%D0%B3%D0%BE%D1%80%D0%B0%20%D1%96%20%D0%B7%20%D0%B7%D0%B0%D1%85%D0%B8%D1%81%D1%82%D0%BE%D0%BC%20%D1%80%D0%B5%D0%BB%D1%96%D0%B3%D1%96%D0%B9%D0%BD%D0%BE%D1%97%20%D1%81%D0%B2%D0%BE%D0%B1%D0%BE%D0%B4%D0%B8">УПЦ</a>. Тобто, участь <a href="https://glavcom.ua/news/mitropolit-simeon-pro-perehid-v-pomisnu-cerkvu-u-mene-bulo-320-parafiy-zaraz-lishilosya-20-604213.html">митрополита Симеона</a> в творенні <a href="https://glavcom.ua/country/society/file:///C:/Users/Admin/Downloads/%D0%92%D1%96%D0%B7%D0%B8%D1%82%20%D0%BF%D1%80%D0%B5%D0%B4%D1%81%D1%82%D0%BE%D1%8F%D1%82%D0%B5%D0%BB%D1%8F,%20%D0%B2%20%D0%BF%D0%B5%D1%80%D1%88%D1%83%20%D1%87%D0%B5%D1%80%D0%B3%D1%83,%20%D0%B1%D1%83%D0%B2%20%D0%BF%D0%BE%D0%B2%E2%80%99%D1%8F%D0%B7%D0%B0%D0%BD%D0%B8%D0%B9%20%D0%B7%20%D0%BE%D1%82%D1%80%D0%B8%D0%BC%D0%B0%D0%BD%D0%BD%D1%8F%D0%BC%20%D0%BD%D0%B0%D0%B3%D0%BE%D1%80%D0%BE%D0%B4%D0%B8%20%D0%B7%20%D0%BF%D1%80%D0%B0%D0%B2%20%D0%BB%D1%8E%D0%B4%D0%B8%D0%BD%D0%B8%20%D0%BD%D0%B0%20%D1%87%D0%B5%D1%81%D1%82%D1%8C%20%D0%BF%D0%B0%D1%82%D1%80%D1%96%D0%B0%D1%80%D1%85%D0%B0%20%D0%90%D1%84%D1%96%D0%BD%D0%B0%D0%B3%D0%BE%D1%80%D0%B0%20%D1%96%20%D0%B7%20%D0%B7%D0%B0%D1%85%D0%B8%D1%81%D1%82%D0%BE%D0%BC%20%D1%80%D0%B5%D0%BB%D1%96%D0%B3%D1%96%D0%B9%D0%BD%D0%BE%D1%97%20%D1%81%D0%B2%D0%BE%D0%B1%D0%BE%D0%B4%D0%B8">єдиної помісної церкви</a> створила прецедент. Тому для МП категорично важливо також створити свій прецедент для того, щоб всіх, хто перебуває у цій структурі (особливо єпархіальних архієреїв), застерегти: не йдіть цим шляхом, не переходьте до <a href="https://glavcom.ua/country/society/file:///C:/Users/Admin/Downloads/%D0%92%D1%96%D0%B7%D0%B8%D1%82%20%D0%BF%D1%80%D0%B5%D0%B4%D1%81%D1%82%D0%BE%D1%8F%D1%82%D0%B5%D0%BB%D1%8F,%20%D0%B2%20%D0%BF%D0%B5%D1%80%D1%88%D1%83%20%D1%87%D0%B5%D1%80%D0%B3%D1%83,%20%D0%B1%D1%83%D0%B2%20%D0%BF%D0%BE%D0%B2%E2%80%99%D1%8F%D0%B7%D0%B0%D0%BD%D0%B8%D0%B9%20%D0%B7%20%D0%BE%D1%82%D1%80%D0%B8%D0%BC%D0%B0%D0%BD%D0%BD%D1%8F%D0%BC%20%D0%BD%D0%B0%D0%B3%D0%BE%D1%80%D0%BE%D0%B4%D0%B8%20%D0%B7%20%D0%BF%D1%80%D0%B0%D0%B2%20%D0%BB%D1%8E%D0%B4%D0%B8%D0%BD%D0%B8%20%D0%BD%D0%B0%20%D1%87%D0%B5%D1%81%D1%82%D1%8C%20%D0%BF%D0%B0%D1%82%D1%80%D1%96%D0%B0%D1%80%D1%85%D0%B0%20%D0%90%D1%84%D1%96%D0%BD%D0%B0%D0%B3%D0%BE%D1%80%D0%B0%20%D1%96%20%D0%B7%20%D0%B7%D0%B0%D1%85%D0%B8%D1%81%D1%82%D0%BE%D0%BC%20%D1%80%D0%B5%D0%BB%D1%96%D0%B3%D1%96%D0%B9%D0%BD%D0%BE%D1%97%20%D1%81%D0%B2%D0%BE%D0%B1%D0%BE%D0%B4%D0%B8">УПЦ</a>. Тому що будете мати ті ж самі проблеми. Ми зробимо все для того, щоб вам не дати піти цим шляхом», - наголошує архієпископ.</p>
      <p>При цьому заступник голови Управління зовнішніх церковних зв’язків Української православної церкви підкреслює, що «з точки зору закону, ніякої ні логіки, ні підстав для таких рішень суду немає».</p>
      <p>«Це – виключно волюнтаристські рішення, мотивація яких точно не в захисті законності і правопорядку. Таким чином намагаються залякати людей по всій Україні», - впевнений Зоря.</p>
      <p>Архієпископ наводить приклад, що на Чернігівщині особи, на яких покладено обов’язок вносити до державного реєстру відповідні про перереєстрацію громад просто бояться це робити. «І прямо посилаються на <a href="https://glavcom.ua/vinnytsia/news/apelyaciyniy-sud-vinnici-zadovolniv-apelyaciyu-chinovnika-yakiy-perevodiv-gromadi-v-pcu-633636.html">прецедент на Вінничині</a>. Хоча ніяких підстав, з юридичної точки зору, немає. Якщо статут зареєстровано в ОДА, то внесення відомостей до реєстру – це абсолютно технічна справа. Людина, яка це робить, повинна просто взяти дані з зареєстрованого документу і внести їх в електронний реєстр. І все! Ця людина не повинна вирішувати – правильно це чи неправильно, на підставі яких документів це зроблено…», - наголошує Євстратій (Зоря) і додає, що «ці перепони – це частина тієї стратегії, яку обрала Московська церква щодо нинішньої ситуації».</p>
      <p>«В цілому вони сподіваються, що все повернеться для них кращим чином. Вони кажуть, що от був президент Ющенко, а потім прийшов Янукович і став їм допомагати і церковну ситуацію обернув на їхню користь. Але далі чомусь не продовжують цю думку. Не кажуть про те, що далі сталося з Януковичем, що сталося з авторитетом їхньої церкви, що всі нинішні події – це наслідок їхньої співпраці з Януковичем на найглибшому рівні», - зауважує архієпископ.</p>
      <p>І все ж Євстратій вважає, що попри тиск Московської церкви незабаром парафії знову масово переходитимуть до Української церкви і «каталізатором другої хвилі» стане те, що закон <a href="https://glavcom.ua/news/upc-mp-ne-hoche-zminyuvati-nazvu-sud-vidkriv-provadzhennya-581265.html">про перейменування релігійних громад</a> запрацює:</p>
      <p>«Тоді ці громади постануть перед вибором. Вони повинні будуть провести збори і обрати назву – чи вони будуть українськими, чи вони будуть громадами РПЦ. Я думаю, що тоді дуже багато громад прозріють і багато парафіян поставлять своїм священикам незручні запитання: «Батюшка, ви ж нам 25 років казали, що ми українська церква. А тепер виходить, що ми будемо російською церквою?»</p>
      <blockquote><b>Читайте більше: <br/></b><br/>   •  <a href="https://glavcom.ua/interviews/jevstratiy-zorya-na-cherzi-druga-velika-hvilya-perehodiv-parafiy-do-pomisnoji-cerkvi-640733.html"><b>Євстратій Зоря: На черзі друга велика хвиля переходів парафій до Помісної церкви<br/></b></a>   •  <a href="https://glavcom.ua/country/society/abreviatura-upc-oficiyno-zakriplena-za-pomisnoyu-cerkvoyu-dokument-565975.html"><b>Абревіатура УПЦ офіційно закріплена за помісною церквою (ДОКУМЕНТ)</b></a><b> </b>   •  <b><a href="https://glavcom.ua/country/society/patriarh-filaret-epifaniy-pomilka-moya-velika-ale-ne-golovna-600919.html">Патріарх Філарет: Епіфаній - помилка моя велика, але не головна...</a></b></blockquote>
      <related>
        <a href="https://glavcom.ua/country/society/v-ukrajinskiy-pravoslavniy-cerkvi-ochikuyut-na-drugu-hvilyu-perehodu-parafiy-z-moskovskogo-patriarhatu-640768.html"/>
        <a href="https://glavcom.ua/country/society/ostannoyu-ce-zrobit-rosiyska-cerkva-v-epifaniya-vpevneni-usi-pravoslavni-cerkvi-viznayut-upc-640766.html"/>
        <a href="https://glavcom.ua/news/istoriya-yaku-ne-perepishesh-10-rokiv-tomu-patriarh-filaret-zrobiv-arhimandrita-epifaniya-jepiskopom-upc-kp-foto-640146.html"/>
      </related>
    </article>
  </body>
</html>