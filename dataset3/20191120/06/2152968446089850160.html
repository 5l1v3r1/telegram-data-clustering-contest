<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/20/aferata-ibisa-dovede-do-aresti-v-avstriia.430181"/>
    <meta property="og:site_name" content="Dnes.bg"/>
    <meta property="article:published_time" content="2019-11-20T06:10:00+00:00"/>
    <meta property="og:title" content="&quot;Аферата Ибиса&quot; доведе до арести в Австрия"/>
    <meta property="og:description" content="Обиски са направени във Виена и Залцбург | Dnes.bg"/>
  </head>
  <body>
    <article>
      <h1>"Аферата Ибиса" доведе до арести в Австрия</h1>
      <h2>Обиски са направени във Виена и Залцбург</h2>
      <address><time datetime="2019-11-20T06:10:00+00:00">20 Nov 2019, 06:10</time> by <a rel="author" href="https://www.dnes.bg/author/217" target="_blank">Александър Попов</a></address>
      <p>След извършени обиски полицията е арестувала вчера няколко лица, заподозрени за участие в "аферата Ибиса", която преди половин година стана причина за правителствена криза в Австрия и сложи край на политическата кариера на австрийския вицеканцлер Хайнц Кристиан Щрахе.</p>
      <p>Вицеканцлерът и лидер на крайнодясната Австрийска партия на свободата Щрахе подаде оставка през май, след като беше публикуван направен със скрита камера видеозапис през 2017 г. в Ибиса, на който той се среща с жена, представяща се за племенница на руски олигарх, и предлага да й уреди държавни договори.</p>
      <p>Виенската прокуратура потвърди появилите се в по-ранни часове вчера съобщения в някои австрийски издания.</p>
      <p>Както съобщи ежедневникът "Йостеррайх", обиски са направени във Виена и Залцбург.</p>
      <p>Според онлайн платформата ЕС-инфотек обиските са извършени по домовете на лица, които се причисляват към "по-тесния кръг" на детектив, участвал в "аферата Ибиса". Той е придружавал мнимата племенница на руски олигарх и вероятно е играл ключова роля в аферата. Вестник "Кроне" съобщава, че става дума за бившата приятелка на детектива и предприемач. Жената е била същевременно секретарка на предприемача. Тези твърдения не са потвърдени официално.</p>
      <p>Според изявления на говорителка на прокуратурата пред австрийската осведомителна агенция АПА лицата ще останат в ареста. Вестник "Курир" пише, че са задържани лицата, инициирали видеото, което компрометира шефа на Австрийската партия на свободата Хайнц Кристиан Щрахе и неговия довереник Йохан Гуденус. В заснемането на материала вероятно са участвали шест лица, пише БТА.</p>
      <p>"Залцбургер нахрихтен" съобщава хипотезата на следователите, допускаща възможност създателите на материала да са искали за получат пари от Хайнц Кристиан Щрахе. Замесеният в историята детектив е призовавал своите съучастници да поискат "поне 400 000 евро" за целия материал.</p>
      <p>Засега не са известни имената и броят на арестуваните.</p>
      <related>
        <h4>Още по темата</h4>
        <a href="https://www.dnes.bg/eu/2019/06/04/shtrahe-podade-jalba-v-germaniia-za-videoto-ot-ibisa.412338"/>
        <a href="https://www.dnes.bg/notifikacii/2019/05/27/sled-vot-na-nedoverie-padna-pravitelstvoto-na-kurc.411626"/>
        <a href="https://www.dnes.bg/eu/2019/05/26/i-ot-politskandala-v-ibisa-specheli-red-bul.411436"/>
        <a href="https://www.dnes.bg/notifikacii/2019/05/23/ibizageit-oshte-trese-avstriia-shtrahe-tyrsi-spravedlivost.411131"/>
      </related>
    </article>
  </body>
</html>