<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/aktualis/politika/az-amerikai-szenatus-egyhangulag-megszavazta-a-hongkongi-tiltakozokat-tamogato/ck5h07q"/>
    <meta property="og:site_name" content="Blikk.hu"/>
    <meta property="article:published_time" content="2019-11-20T06:41:29+00:00"/>
    <meta property="og:title" content="Az amerikai szenátus egyhangúlag megszavazta a hongkongi tiltakozókat támogató törvényjavaslatot"/>
    <meta property="og:description" content="Az amerikai szenátus helyi idő szerint kedden este egyhangúlag megszavazta a hongkongi tiltakozókat támogató és egyben Kínát az erőszak veszélyeire figyelmeztető törvényjavaslatot - írja az MTI."/>
  </head>
  <body>
    <article>
      <h1>Az amerikai szenátus egyhangúlag megszavazta a hongkongi tiltakozókat támogató törvényjavaslatot</h1>
      <address><time datetime="2019-11-20T06:41:29+00:00">20 Nov 2019, 06:41</time> by <a rel="author" href="https://www.blikk.hu/szerzo/blikk-informacio" target="_blank">Blikk-információ</a></address>
      <p>
        <i>
          <b>
            <b> Az amerikai szenátus helyi idő szerint kedden este egyhangúlag megszavazta a hongkongi tiltakozókat támogató és egyben Kínát az erőszak veszélyeire figyelmeztető törvényjavaslatot - írja az MTI.</b>
          </b>
        </i>
      </p>
      <p>Az elfogadott jogszabály értelmében, <b>az Egyesült Államoknak évente felül kellene vizsgálnia a Hongkongnak nyújtott támogatását</b>. Ennek érdekében a külügyminiszternek évente igazolnia kellene, hogy<b> Hongkong kellő mértékben független Pekingtől</b>, és ezzel mintegy kezességet vállal az 1997-ben Kínához visszacsatolt, 263 szigetből álló városállam különleges státusának megőrzéséért.</p>
      <p>(<a href="https://www.blikk.hu/legfrissebb">A legfrissebb hírek itt</a>)</p>
      <p> A Hongkongi Emberi Jogok és Demokrácia Törvénye névre elkeresztelt törvényjavaslat megbízná az Egyesült Államok elnökét, hogy <b>szankciókat szabjon ki azokra, akik csorbítják az emberi jogokat e különleges közigazgatási területen.</b></p>
      <p>A jogszabályt a szenátus kedden este, a voksolás után, átküldte a képviselőháznak, amely egyébként már október végén megszavazta a saját törvénytervezetét a hongkongi emberi jogok védelméről. A szenátusi törvénytervezet abban különbözik a képviselőházitól, hogy a szankciók foganatosításához kevesebb feltételt szab. A két törvényjavaslatot előbb "összefésülik", azaz egyeztetik a bennük foglaltakat, majd ezt követően küldik a Fehér Házba, ahol az elnök aláírásával válik törvénnyé.</p>
      <p><b>A képviselőházi javaslat elfogadásakor Peking elégedetlenségét fejezte ki,</b> leszögezve, hogy egy ilyen törvény életbeléptetése ártana a kínai-amerikai viszonynak.</p>
      <p>Kedden este a szenátus megszavazott egy másik törvényjavaslatot is, amely megtiltja bizonyos, a tüntetők ellen alkalmazott rendőri kényszerítő eszközök (például könnygázbombák, paprikaspray-k, gumilövedékek, kábító fegyverek) exportját.</p>
    </article>
  </body>
</html>