<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/sport/fuldoklott-a-vizben-kihagyja-az-eb-t-cseh-laszlo/186950"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-20T06:15:00+00:00"/>
    <meta property="og:title" content="Fuldoklott a vízben, kihagyja az Eb-t Cseh László"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Fuldoklott a vízben, kihagyja az Eb-t Cseh László</mark>
      </h1>
      <address><time datetime="2019-11-20T06:15:00+00:00">20 Nov 2019, 06:15</time> by <a rel="author">Kövér Dávid</a></address>
      <p>
        <b>Mindent egy lapra tesz fel a kétszeres világbajnok Cseh László. Ha rosszul sikerül számára a márciusi úszó ob, visszavonul. De nemcsak a felkészülés jegyében hagyja ki a decemberi Eb-t, hanem azért is, mert légzési zavarokat okoz neki a glasgow-i medence. </b>
        <b>Mindent egy lapra tesz fel a kétszeres világbajnok Cseh László. Ha rosszul sikerül számára a márciusi úszó ob, visszavonul. De nemcsak a felkészülés jegyében hagyja ki a decemberi Eb-t, hanem azért is, mert légzési zavarokat okoz neki a glasgow-i medence.</b>
      </p>
      <p>
        <b>Valóban visszavonul, ha rosszul sikerül az országos bajnokság?</b>
      </p>
      <p>Igen. Ha ott nem megy jól az úszás, akkor a tokiói olimpián sem fog. Minek erőltessem, ha nem jönnek az időeredmények, nem érzem a versenyzést?</p>
      <p>
        <b>A glasgow-i rövidpályás Eb-t is ezért hagyja ki, hogy még jobban felkészülhessen az ob-ra?</b>
      </p>
      <p>Részben. Az olimpia előtti fő versenyemnek az országos bajnokságot tekintem.</p>
      <p>
        <b>És mit takar a részben másik oldala?</b>
      </p>
      <p>A glasgow-i uszodát. A tavalyi nagymedencés Eb-n rossz tapasztalataim voltak. Elsősorban a bemelegítőmedencével nem voltam elégedett. Tíz perc után elkezdtem köhögni, szabályosan fuldokoltam. Ez is megnehezítette a versenyemet.</p>
      <p>
        <b>Pillangón bizonyítana az ob-n meg az olimpián?</b>
      </p>
      <p>A 200 méter vegyesre készülök. Meglátjuk, milyen formában leszek, az alapján döntök a többi versenyszámról. A pillangót sem vetettem el.</p>
      <p>
        <b>Legutóbb 2014-ben, a berlini Eb-n szerzett aranyérmet 200 vegyesen. Miért tért vissza régi számához?</b>
      </p>
      <p>Jelenleg én rendelkezem a legjobb idővel, elvileg kint is vagyok az olimpián. De hangsúlyozom: mindenáron nem szeretnék ott lenni Tokióban. Pillangón már más a helyzet, ott a legjobb két versenyző közé kell beverekednem magam.</p>
      <p>
        <b>Sikerülhet?</b>
      </p>
      <p>Ha jó felkészültségi állapotban érkezem az ob-ra, nem lesz probléma. Ha meg nem megy, akkor nem erőltetem.</p>
      <figure>
        <img src="http://media.borsonline.hu/cikk/20/192555/gallery-picture/645w/2029106_cseh-laszlo-02-cz11.jpg"/>
        <figcaption>A 33 éves úszó szeretne újfent olimpiai formába kerülni © Czerkl Gábor</figcaption>
      </figure>
      <p>
        <b>Hogy tetszik az új úszóso­rozat, az ISL?</b>
      </p>
      <p>Érdekes. A legszokatlanabb, hogy minden alá van rendelve a csapatsikernek. Hiába vagy jó egy versenyszámban, ha másban több pontot tudsz szerezni, akkor abban indulsz.</p>
      <p>
        <b>Csapatjátékosnak tarja magát?</b>
      </p>
      <p>Igen. Nemcsak az ISL-ben, a magyar válogatottnál is mindig odatettem magam, ha váltóversenyekre került sor.</p>
      <p>
        <b>Nem Hosszú Katinka csapatában, hanem az Aqua Centurionsban versenyez. Milyen az olasz klubja?</b>
      </p>
      <p>Nagyon jó a csapatösszhang. Nagyszerű, hogy külföldi klubot választottam, mert ezáltal kinyílt a világ. Megismerkedhettem olyan úszókkal, akikkel eddig csak köszönőviszonyban voltam. Most több időnk volt egymással beszélgetni, hülyéskedni, az ISL által sokkal közelebb kerültünk egymáshoz.</p>
    </article>
  </body>
</html>