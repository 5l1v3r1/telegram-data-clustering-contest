<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/598211/arxizei-to-katastatiko-synedrio-tou-elk-ypopsifios-kai-o-aneofytou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-20T06:35:00+00:00"/>
    <meta property="og:title" content="Αρχίζει το καταστατικό συνέδριο του ΕΛΚ - Υποψήφιος και ο Α.Νεοφύτου"/>
    <meta property="og:description" content="Σε πανηγυρικό κλίμα και με τη συμμετοχή ηγετών της ευρωπαϊκής κεντροδεξιάς, μεταξύ άλλων του πρωθυπουργού και προέδρου της ΝΔ Κυριάκου Μητσοτάκη, της..."/>
  </head>
  <body>
    <article>
      <h1>Αρχίζει το καταστατικό συνέδριο του ΕΛΚ - Υποψήφιος και ο Α.Νεοφύτου</h1>
      <address><time datetime="2019-11-20T06:35:00+00:00">20 Nov 2019, 06:35</time> by <a rel="author">SigmaLive</a></address>
      <p>Σε πανηγυρικό κλίμα και με τη συμμετοχή ηγετών της ευρωπαϊκής κεντροδεξιάς, μεταξύ άλλων του πρωθυπουργού και προέδρου της ΝΔ Κυριάκου Μητσοτάκη, της Γερμανίδας καγκελαρίου Άγγελα Μέρκελ, του προέδρου της Ευρωπαϊκής Επιτροπής Ζαν-Κλοντ Γιούνκερ και της διαδόχου του Ούρσουλα φον ντερ Λάιεν, καθώς και του Προέδρου της Κυπριακής Δημοκρατίας Νίκου Αναστασιάδη, ξεκινούν σήμερα οι διήμερες εργασίες του καταστατικού συνεδρίου του Ευρωπαϊκού Κόμματος για την εκλογή της νέας ηγεσίας του, καθώς και της συνόδου κορυφής του.</p>
      <p>Η εκλογή του απερχόμενου προέδρου του Ευρωπαϊκού Συμβουλίου Ντόναλντ Τουσκ στη θέση του προέδρου του Ευρωπαϊκού Λαϊκού Κόμματος αναμένεται να εξελιχθεί σε τυπική διαδικασία, καθώς είναι ο μοναδικός υποψήφιος. Ο Πολωνός Τουσκ θα διαδεχθεί στο τιμόνι του ΕΛΚ τον Γάλλο πολιτικό Ζοζέφ Ντολ, ενώ μεταξύ των 12 υποψήφιων για τις 10 θέσεις αντιπροέδρων του ΕΛΚ είναι ο πρόεδρος του κυπριακού κόμματος ΔΗΣΥ Αβέρωφ Νεοφύτου και ο πρώην πρόεδρος του Ευρωπαϊκού Κοινοβουλίου Αντόνιο Ταγιάνι. Για τη θέση του ταμία του κόμματος έχει καταθέσει υποψηφιότητα ο Γερμανός βουλευτής των Χριστιανοκοινωνιστών, Κρίστιαν Σμιτ.</p>
      <p>Ο κ. Μητσοτάκης αναμένεται να φτάσει στην πρωτεύουσα της Κροατίας το μεσημέρι της Τετάρτης για να συμμετάσχει στις εργασίες της συνόδου του ΕΛΚ, που ξεκινούν στις 14:00 (15:00 ώρα Κύπρου) με τους εναρκτήριους χαιρετισμούς του οικοδεσπότη του συνεδρίου, Κροάτη πρωθυπουργό, Αντρέι Πλένκοβιτς, του απερχόμενου προέδρου του ΕΛΚ Ζόζεφ Ντολ και του υποψήφιου Ντόναλντ Τουσκ.</p>
      <p>Στις 15:00 (16.00 ώρα Κύπρου), ο κ. Μητσοτάκης θα μιλήσει ως ειδικός προσκεκλημένος σε εκδήλωση με θέμα τη συμμετοχή της νεολαίας στην ευρωπαϊκή πολιτική. Στη συνέχεια, στις 16:45 (17.45 ώρα Κύπρου), ο πρωθυπουργός θα συμμετάσχει σε πάνελ του δικτύου νέων ευρωβουλευτών του ΕΛΚ.</p>
      <p>Την ίδια ημέρα έχουν προγραμματιστεί διμερείς συναντήσεις του πρωθυπουργού με τον επικεφαλής διαπραγματευτή της Ευρωπαϊκής Επιτροπής για το Brexit, Μισέλ Μπαρνιέ, τον πρωθυπουργό της Ρουμανίας Λούντοβικ Όρμπαν, την πρωθυπουργό της Νορβηγίας Έρνα Σόλμπεργκ και τον πρώην καγκελάριο της Αυστρίας Σεμπάστιαν Κουρτς.</p>
      <p>Η πρώτη ημέρα των εργασιών του συνεδρίου θα ολοκληρωθεί με τις ομιλίες της νέας προέδρου της Ευρωπαϊκής Επιτροπής Ούρσουλα φον ντερ Λάιεν και του νέου προέδρου του ΕΛΚ και με τη διεξαγωγή διευρυμένης συνόδου κορυφής του ΕΛΚ.</p>
      <p>Την Πέμπτη, στις 08.00 (09:00), ο Έλληνας πρωθυπουργός θα συναντηθεί με τον ομόλογό του της Κροατίας Αντρέι Πλένκοβιτς. Στις 10:00 (11:00 ώρα Ελλάδος) ο κ. Μητσοτάκης θα συμμετάσχει σε πάνελ του συνεδρίου με θέμα τις πρωτοβουλίες του ΕΛΚ για την αντιμετώπιση της κλιματικής αλλαγής. Στις 11:50 (12:50) αναμένεται η κεντρική ομιλία του πρωθυπουργού στην ολομέλεια του συνεδρίου του ΕΛΚ.</p>
      <p>Σε μήνυμα του ενόψει του συνεδρίου ο Ζοζέφ Ντολ σημειώνει πως το ΕΛΚ αναδείχθηκε εκ νέου στις ευρωεκλογές του Μαΐου η ηγέτιδα δύναμη του Ευρωκοινοβουλίου. Επισημαίνει πως πέρα από την εκλογή της νέας ηγεσίας, οι συμμετέχοντες στο συνέδριο θα πρέπει να αντιμετωπίσουν κρίσιμα ζητήματα στα οποία η ΕΕ θα πρέπει να αναλάβει ηγετικό ρόλο. Εναπόκειται στο ΕΛΚ να προτείνει και να εφαρμόσει προτάσεις για αποτελεσματική δράση για το κλίμα, για ενδυνάμωση της νέας γενιάς και για την προστασία της ειρήνης τόσο στην ευρωπαϊκή ήπειρο όσο και στη γειτονιά μας, προσθέτει.</p>
      <p>Ο οικοδεσπότης του συνεδρίου, Κροάτης πρωθυπουργός Αντρέι Πλένκοβιτς αναφέρει πως στο συνέδριο του Ζάγκρεμπ θα αναδειχθεί η νέα ηγεσία της μεγαλύτερης ευρωπαϊκής πολιτικής οικογένειας, που θα δουλεύει παράλληλα με τους νεοεκλεγέντες ευρωβουλευτές και τη νέα Ευρωπαϊκή Επιτροπή. Υπογραμμίζει πως το 2020 η Κροατία θα αναλάβει για πρώτη της φορά την 6μηνιαία προεδρία της ΕΕ, ως το νεότερο μέλος της. «Αυτό είναι πολύ σημαντικό για τη χώρα μου που κέρδισε την ανεξαρτησία της λιγότερο από 30 χρόνια και σήμερα προετοιμάζεται για να συμμετάσχει στη ζώνη Σένγκεν και να υιοθετήσει το ευρώ» συμπληρώνει ο Κροάτης πρωθυπουργός.</p>
      <p>Στην κορυφή της ατζέντας της συνεδρίου θα βρεθούν η διεύρυνση της ΕΕ στα Δυτικά Βαλκάνια, η αντιμετώπιση της κλιματικής αλλαγής και πολιτικές για την ενίσχυση των νέας γενιάς. Αναλυτικότερα, σύμφωνα με ανακοίνωση του ΕΛΚ, το συνέδριο του Ζάγκρεμπ θα επικεντρωθεί σε «αποτελεσματικές πολιτικές για την καταπολέμηση της κλιματικής αλλαγής, στην ενδυνάμωση των νεότερων γενεών και στα Δυτικά Βαλκάνια». Επίσης, σύμφωνα με πηγές από το ΕΛΚ, στις εργασίες θα υπάρχει ψήφισμα για την καταδίκη των παράνομων γεωτρήσεων στην κυπριακή ΑΟΖ.</p>
      <p>Στο συνέδριο που θα διεξαχθεί στη Ζάγρεμπ αρένα της κροατικής πρωτεύουσας, έχουν προσκληθεί για να συμμετάσχουν 2.000 συμμετέχοντες από περισσότερες από 40 χώρες.</p>
      <p>Με 182 έδρες το ΕΛΚ αποτελεί τη μεγαλύτερη πολιτική ομάδα του Ευρωπαϊκού Κοινοβουλίου. Το Ευρωπαϊκό Λαϊκό Κόμμα ιδρύθηκε το 1976 και κατά τη διάρκεια της ιστορίας του πρόεδροι έχουν διατελέσει ο Λέο Τίντεμανς (1976-1985), ο Πιέ Μπουκμάν (1985-1987), ο Ζακ Σαντέρ (1987-1990), ο Βίλφιρντ Μάρτενς (1990-2013) και ο Ζοζέφ Ντολ (2013-2019).</p>
    </article>
  </body>
</html>