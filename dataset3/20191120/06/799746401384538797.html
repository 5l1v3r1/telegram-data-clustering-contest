<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/20/7103246/"/>
    <meta property="og:site_name" content="Європейська правда"/>
    <meta property="article:published_time" content="2019-11-20T06:43:00+00:00"/>
    <meta property="og:title" content="Україна сподівається, що Берлін не зробить виняток для &quot;Північного потоку-2&quot;"/>
    <meta property="og:description" content="Україна сподівається на повну імплементацію змін до Третього енергетичного пакета ЄС у законодавство Німеччини, а також відповідну діяльність незалежного регулятора Німеччини стосовно газопроводів, які з’єднують Німеччину з третіми країнами."/>
  </head>
  <body>
    <article>
      <h1>Україна сподівається, що Берлін не зробить виняток для "Північного потоку-2"</h1>
      <address>
        <time datetime="2019-11-20T06:43:00+00:00">20 Nov 2019, 06:43</time>
      </address>
      <p>Україна сподівається на повну імплементацію змін до Третього енергетичного пакета ЄС у законодавство Німеччини, а також відповідну діяльність незалежного регулятора Німеччини стосовно газопроводів, які з’єднують Німеччину з третіми країнами.</p>
      <p>Як повідомили у пресслужбі уряду, про це прем’єр-міністр Олексій Гончарук заявив главі МЗС Німеччини Гайко Маасу на зустрічі в Києві у вівторок, пише "Європейська правда".</p>
      <p>Гончарук зазначив, що Україна отримує "тривожні сигнали" щодо можливого виключення "Північного потоку-2" з-під дії консенсусної директиви ЄС німецьким незалежним регулятором.</p>
      <p>"Такий розвиток подій вважаю неприпустимим", - зауважив глава уряду.</p>
      <p>Гончарук додав, що Україна має намір захищати норми європейського енергетичного закону разом з європейськими партнерами.</p>
      <p>"У разі преференційного виведення газопроводу з-під дії Газових директив ЄС "Газпром" отримує можливість для зловживання своїм монопольним становищем. Україна зацікавлена в сильній Європі і ми будемо робити все, щоб європейська ідея, європейські цінності були сильними, і їм не можна було завдати шкоди жодними маніпуляціями", - сказав він.</p>
      <p>Прем'єр-міністр також зазначив, що попереду складні перемовини по транзиту газу, і Київ сподівається на участь Берліна.</p>
      <p> "Ми розраховуємо на те, що участь Німеччини в консультаціях сприятиме продовженню транзиту російського газу до Європи через Україну на розумних умовах та європейських практиках", - зауважив Гончарук.</p>
      <p>Нагадаємо, торговий представник України Тарас Качка раніше заявляв: якщо Німеччина зробить у своєму законодавстві виняток  для газопроводу "Північний потік-2" , цей крок буде <b><a href="https://www.eurointegration.com.ua/news/2019/11/7/7102749/">оскаржений</a></b> у Суді ЄС.</p>
      <p>Минулого тижня Бундестаг з другої спроби <b><a href="https://www.eurointegration.com.ua/news/2019/11/13/7103012/">ухвалив</a></b> енергетичне законодавство, яке стосується газопроводу "Північний потік-2".  В українському уряд заявили, що з ухваленого законодавства <b><a href="https://www.eurointegration.com.ua/news/2019/11/13/7103013/">прибрали</a></b> проблемні норми.</p>
      <p>
        <b>Читайте докладніше про ухвалене Бундестагом рішення: <a href="https://www.eurointegration.com.ua/articles/2019/11/14/7103015/">Між "зрадою" і "перемогою": що насправді ухвалила Німеччина щодо "Північного потоку-2"</a></b>
      </p>
      <related>
        <a href="https://www.eurointegration.com.ua/articles/2019/11/5/7102632/"/>
      </related>
    </article>
  </body>
</html>