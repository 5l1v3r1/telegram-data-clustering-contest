<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/eveniment-fara-precedent-toti-ambasadorii-nato-au-vizitat-scutul-de-la-deveselu-in-semn-de-solidaritate-cu-alianta-nord-atlantica.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-20T06:37:17+00:00"/>
    <meta property="og:title" content="Eveniment fără precedent: toți ambasadorii NATO au vizitat scutul de la Deveselu, în semn de solidaritate cu alianța nord-atlantică"/>
    <meta property="og:description" content="Toți ambasadorii statelor membre NATO au făcut marți o vizită la baza militară de la Deveseu, care găzduiește interceptorii anti-rachetă, parte a scutului"/>
  </head>
  <body>
    <article>
      <h1> Eveniment fără precedent: toți ambasadorii NATO au vizitat scutul de la Deveselu, în semn de solidaritate cu alianța nord-atlantică </h1>
      <address><time datetime="2019-11-20T06:37:17+00:00">20 Nov 2019, 06:37</time> by <a rel="author">Cristian Pantazi</a></address>
      <p>Toți ambasadorii statelor membre NATO au făcut marți o vizită la baza militară de la Deveseu, care găzduiește interceptorii anti-rachetă, parte a scutului construit de SUA și România și operat de NATO. Evenimentul, organizat de ambasada SUA la București și la care a participat și ministrul Apărării, Nicolae Ciucă, a avut ca scop reafirmarea atașamentului față de NATO după mișcările tot mai agresive ale Rusiei în zona Mării Negre.</p>
      <p>Vizita comună la Deveselu a venit și pe fondul declarațiilor recente ale președintelui Franței, Emmanuel Macron, care a spus că „suntem pe punctul de a asista la moartea cerebrală a NATO”.</p>
      <p>Ambasadorul SUA, Hans Klemm, a declarat la Deveselu că NATO rămâne principala structură de apărare a aliaților din Europa și American de Nord și a reiterat angajamentul SUA de a-și apăra aliații, conform articolului 5 din Tratatul alianței.</p>
      <figure>
        <img src="https://cdn.g4media.ro/wp-content/uploads/2019/11/scutul-deveselu-Agerpres-Alex-Micsik.jpeg"/>
      </figure>
      <figure>
        <img src="https://cdn.g4media.ro/wp-content/uploads/2019/11/scutul-deveselu-Agerpres-Alex-Micsik.jpeg"/>
      </figure>
      <p>
        <i>Foto: Scutul de la Deveselu (Agerpres / Alex Micsik)</i>
      </p>
      <p>Nicolae Ciucă, ministrul Apărării, a spus că România își va menține și în bugetul din 2020 alocația de 2% din PIB pentru apărare, arătând că țara noastră e una dintre puținele care folosesc cea mai mare parte a acestei alocații bugetare pentru înzestrare.</p>
      <p>Ambasadoarea Franţei la Bucureşti, Michele Ramis, a nuanțat declaraţiile preşedintelui Macron, arătând că nu sunt „o critică a structurii NATO”, ci acesta a transmis, mai degrabă, că „există o nevoie de consens politic” în Alianţă. „Ce a spus preşedintele meu nu este o critică a funcţionării NATO în sine şi a structurii militare. NATO este o organizaţie foarte eficace, foarte structurată, cu o ierarhie ce funcţionează foarte bine, interoperabilitate şi aceste declaraţii nu se refereau la structura militară. A spus că există probabil, în interiorul NATO, o nevoie de consens politic mai mare între aliaţi, când se iau decizii individuale. Asta e tot. Nu a pus sub semnul întrebării pertinenţa”, a spus Michele Ramis.</p>
      <p>Ambasadorul Germaniei la Bucureşti, Cord Meier Klodt, a spus că NATO e esențială pentru securitatea regiunii: „Cred că este foarte clar pentru noi toţi – avem nevoie de mai multă Europa în sistemul nostru de apărare, avem nevoie de coeziune, de un impact mai mare al Europei, dar nu ca substitut, ci să fie coordonată îndeaproape în cadrul NATO. Aceasta este poziţia Germaniei. Sunt convins că Franţa ştie că putem avea securitatea de care avem nevoie, într-o lume de ameninţări , doar dacă suntem coordonaţi. Poate topica şi accentele sunt diferite, dar noi, Germania, credem cu putere că trecem de provocări numai în acest sistem”.</p>
      <p>Comandanții bazelor militare de la Deveselu – baza românească și cea a SUA – au prezentat modul de funcționare și au subliniat că sistemul anti-rachetă este pur defensiv.</p>
    </article>
  </body>
</html>