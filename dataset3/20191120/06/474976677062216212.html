<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/obserwator-mediow/121012/gazeta-polska-ujawnia-afere-z-tomaszem-grodzkim-w-tle.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-20T06:56:00+00:00"/>
    <meta property="og:title" content="&quot;Gazeta Polska&quot; ujawnia aferę z Tomaszem Grodzkim w tle"/>
    <meta property="og:description" content="Tomasz Grodzki, będąc szefem klubu radnych PO w Szczecinie, zmieniał zdanie ws. rozbudowy centrum handlowego Galaxy – pisze &quot;Gazeta Polska&quot;. W ocenie tygodnika zachowanie obecnego marszałka Senatu było podejrzane."/>
  </head>
  <body>
    <article>
      <h1>"Gazeta Polska" ujawnia aferę z Tomaszem Grodzkim w tle</h1>
      <address>
        <time datetime="2019-11-20T06:56:00+00:00">20 Nov 2019, 06:56</time>
      </address>
      <h4>Tomasz Grodzki, będąc szefem klubu radnych PO w Szczecinie, zmieniał zdanie ws. rozbudowy centrum handlowego Galaxy – pisze "Gazeta Polska". W ocenie tygodnika zachowanie obecnego marszałka Senatu było podejrzane.</h4>
      <p>"GP" pisze w środę, że 8 października 2013 r. Tomasz Grodzki, wtedy szef klubu radnych PO w Szczecinie, zapowiedział, że radni tej partii nie poprą uchwały pozwalającej na rozbudowę centrum handlowego Galaxy, "aby w tym miejscu stworzyć coś, co byłoby wizytówką miasta".</p>
      <p>W ocenie gazety dzień później w restauracji Sowa i Przyjaciele Krzysztof K., przedstawiciel właściciela Galaxy, podpowiedział Olgierdowi Geblewiczowi, marszałkowi województwa, jak radni PO mogą wycofać się z blokowania jego rozbudowy, mówiąc m.in.: "Niech się pójdą wy*rać, k*wa, w tym momencie".</p>
      <p>Pięć dni później obecny marszałek Senatu zmienił zdanie w sprawie Galaxy i zagłosował "za". Jak wyjaśnił, przekonały go "bardzo rzeczowe" argumenty inwestora – czytamy w dzisiejszym numerze "Gazety Polskiej".</p>
      <p>Tomasz Grodzki (Koalicja Obywatelska) został 12 listopada wybrany na marszałka Senatu. Za jego kandydaturą głosowało 51 senatorów. Dwa dni później Grodzki wygłosił orędzie w TVP.</p>
      <footer>/ Źródło: <a href="http://www.gazetapolska.pl/">Gazeta Polska<br/></a>/ dcy</footer>
    </article>
  </body>
</html>