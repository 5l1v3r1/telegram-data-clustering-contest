<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nczas.com/2019/11/20/usa-zmienia-zdanie-dotychczas-nielegalne-osiedla-izraela-sa-juz-legalne-onz-komentuje/"/>
    <meta property="og:site_name" content="Najwyższy Czas!"/>
    <meta property="article:published_time" content="2019-11-20T06:15:40+00:00"/>
    <meta property="og:title" content="USA zmienia zdanie. Dotychczas nielegalne osiedla Izraela są już legalne. ONZ komentuje"/>
    <meta property="og:description" content="Izraelskie osadnictwo na Zachodnim Brzegu Jordanu nie jest sprzeczne z prawem międzynarodowym – ogłosił sekretarz stanu USA Mike Pompeo. To zmiana w dotychczasowym stanowisku amerykańskiego rządu, jeśli chodzi o tę kwestię. Organizacja Narodów Zjednoczonych wydała oświadczenie w tej sprawie."/>
  </head>
  <body>
    <article>
      <h1>USA zmienia zdanie. Dotychczas nielegalne osiedla Izraela są już legalne. ONZ komentuje</h1>
      <address><time datetime="2019-11-20T06:15:40+00:00">20 Nov 2019, 06:15</time> by <a rel="author" href="https://nczas.com/author/km/" target="_blank">KM</a></address>
      <p>Izraelskie osadnictwo na Zachodnim Brzegu Jordanu nie jest sprzeczne z prawem międzynarodowym – ogłosił sekretarz stanu USA Mike Pompeo. To zmiana w dotychczasowym stanowisku amerykańskiego rządu, jeśli chodzi o tę kwestię. Organizacja Narodów Zjednoczonych wydała oświadczenie w tej sprawie.</p>
      <p>– <i>Zakładanie izraelskich cywilnych osiedli na Zachodnim Brzegu nie jest samo w sobie sprzeczne z prawem międzynarodowym </i>– oświadczył Pompeo.</p>
      <p>Jego deklaracja stoi w sprzeczności z opinią prawną departamentu stanu USA z 1978 roku, która utrzymywała, że osiedla są <i>„sprzeczne z prawem międzynarodowym”</i>. Zdaniem Pompeo nazywanie osiedli nielegalnymi <i>„nie przyczyniło się do pokoju”</i>.</p>
      <p>– <i>Prawda jest taka, że nie będzie rozwiązania sądowego tego konfliktu, a spór o to, kto w prawie międzynarodowym ma rację a kto nie, nie przybliży pokoju</i> – powiedział.</p>
      <p>Szef amerykańskiej dyplomacji podkreślił także, że status Zachodniego Brzegu powinien zostać wynegocjowany w rozmowach między Izraelczykami i Palestyńczykami.</p>
      <p>Deklaracja Pompeo ucieszyła premiera Izraela Benjamina Netanjahu, który ocenił, że <i>„poprawia się historyczna niesprawiedliwość”</i>. – <i>Myślę, że to wielki dzień dla Izraela i osiągnięcie, które przetrwa dekady</i> – powiedział.</p>
      <p>
        <b>ONZ komentuje</b>
      </p>
      <p>Po dość zaskakującej deklaracji Pompeo do sprawy w imieniu ONZ odniósł się rzecznik biura Wysokiego Komisarza Narodów Zjednoczonych do spraw praw człowieka, Rupert Colville.</p>
      <p>– <i>Trzymamy się wieloletniego stanowiska ONZ, że izraelskie osiedla są sprzeczne z prawem międzynarodowym. Zmiana polityki jednego z państw nie zmienia istniejących praw międzynarodowych i ich interpretacji przez Międzynarodowy Trybunał Sprawiedliwości i Radę Bezpieczeństwa</i> – oświadczył.</p>
      <p>Międzynarodowy Trybunał Sprawiedliwości w opinii wydanej w 2004 roku stwierdził, że zakładanie izraelskich osiedli na okupowanych terytoriach Palestyny, w tym we Wschodniej Jerozolimie, jest niezgodne z prawem międzynarodowym.</p>
      <p>Nowe stanowisko Stanów Zjednoczonych spotkało się również z krytyką Palestyńczyków i Jordańczyków. Przedstawiciele obu państw zgodnie stwierdzili, że izraelskie osiedla na Zachodnim Brzegu są nielegalne i całkowicie sprzeczne z prawem międzynarodowym.</p>
      <p>Po oświadczeniu Pompeo amerykańska ambasada w Izraelu wydała ostrzeżenie dla obywateli USA przed podróżowaniem do Jerozolimy, na Zachodni Brzeg i do Strefy Gazy.</p>
      <p>
        <b>Konflikt ciągnący się latami</b>
      </p>
      <p>Dolina Jordanu rozciąga się od Morza Martwego na południu do izraelskiego miasta Bet Szean na północy. Zajmuje powierzchnię ok. 2400 km kwadratowych i stanowi ok. 30 procent terytorium Zachodniego Brzegu Jordanu.</p>
      <p>Na zamieszkanych przez ok. 3 mln Palestyńczyków terenach Zachodniego Brzegu i wschodniej Jerozolimy osiedliło się do tej pory ok. 600 tys. Izraelczyków.</p>
      <p>Izrael zajął Zachodni Brzeg Jordanu, Strefę Gazy i wschodnią część Jerozolimy w wyniku wojny sześciodniowej w roku 1967. W 2005 roku Izraelczycy wycofali się ze Strefy Gazy, lecz setki tysięcy żydowskich osadników pozostają we Wschodniej Jerozolimie i na Zachodnim Brzegu. Sprzeciwiają się temu Palestyńczycy.</p>
      <p>Społeczność międzynarodowa w zdecydowanej większości uważa izraelskie osiedla za nielegalne. Argumentowane jest to często IV konwencją genewską, która zakazuje okupantowi na przemieszczanie swojej cywilnej ludności na terytorium okupowane.</p>
      <p>Źródło: PAP/NCzas.com</p>
      <related>
        <h4>PODOBNE ARTYKUŁY</h4>
        <a href="https://nczas.com/2019/11/20/przesladowania-chrzescijan-na-swiecie-wsciekly-tlum-wdarl-sie-do-kosciola-i-pobil-ksiedza-video/"/>
        <a href="https://alaluna.pl/newsy/pijesz-kawe-swietnie-najnowsze-badania-potwierdzaja-ze-to-cudowny-napoj/"/>
        <a href="https://nczas.com/2019/11/20/jestesmy-krok-iii-wojny-swiatowej-krzysztof-jackowski-nie-ma-zadnych-watpliwosci/"/>
        <a href="https://nczas.com/2019/11/20/co-za-przypadek-jacht-kulczyka-od-tygodni-cumuje-na-florydzie-milioner-mial-tam-wille/"/>
        <a href="https://nczas.com/2019/11/20/list-z-wizja-ojca-pio-trafil-do-watykanu-jego-tresc-przeraza-to-bedzie-koniec-dla-ludzkosci/"/>
        <a href="https://nczas.com/2019/11/20/powraca-widmo-zarazy-ktora-zdziesiatkowala-europe-pojawily-sie-zakazenia-nieuleczalna-choroba-wladza-ukrywa-epidemie/"/>
        <a href="https://nczas.com/2019/11/19/sadownictwo-w-sluzbie-politycznej-poprawnosci-w-usa-skazano-ludzi-ktorzy-odkryli-handel-organami-abortowanych-dzieci/"/>
        <a href="https://nczas.com/2019/11/19/papiez-franciszek-udaje-sie-z-pielgrzymka-do-tajlandii-i-japonii-spotka-tam-swoja-kuzynke-misjonarke/"/>
        <a href="https://nczas.com/2019/11/19/tajemnicza-smierc-alfonsa-pedofilow-zarzuty-dla-straznikow-ktorzy-mieli-go-pilnowac-epsteina/"/>
      </related>
    </article>
  </body>
</html>