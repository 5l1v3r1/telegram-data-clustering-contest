<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.welingelichtekringen.nl/sport/voetbal/1265959/debutanten-van-az-dromen-van-ek-met-oranje.html"/>
    <meta property="og:site_name" content="Welingelichte Kringen"/>
    <meta property="article:published_time" content="2019-11-20T06:03:05+00:00"/>
    <meta property="og:title" content="Debutanten van AZ dromen van EK met Oranje"/>
    <meta property="og:description" content="AMSTERDAM (ANP) - Doelpuntenmaker Myron Boadu kon na het gewonnen thuisduel met Estland (5-0) wel leven met zijn eerste minuten voor het Nederlands elftal. Zijn vriend Calvin Stengs had liever meer laten zien dan puntgave assists. Beide debutanten van AZ delen ook weer een droom. Ze willen met Oranje naar het EK."/>
  </head>
  <body>
    <article>
      <h1>Debutanten van AZ dromen van EK met Oranje</h1>
      <address><time datetime="2019-11-20T06:03:05+00:00">20 Nov 2019, 06:03</time> by <a rel="author" href="https://www.welingelichtekringen.nl/author/anp" target="_blank">anp</a></address>
      <p>Doelpuntenmaker Myron Boadu kon na het gewonnen thuisduel met Estland (5-0) wel leven met zijn eerste minuten voor het Nederlands elftal. Zijn vriend Calvin Stengs had liever meer laten zien dan puntgave assists. Beide debutanten van AZ delen ook weer een droom. Ze willen met Oranje naar het EK.</p>
      <p>De twintigjarige Stengs vierde zijn debuut bij Oranje met een basisplaats. "Ik startte wat onwennig", bekende hij. "Ik weet niet of het zenuwen waren, maar na rust ging het gelukkig een stuk beter. Dan bereid ik ook twee doelpunten van Georginio Wijnaldum voor. Dat was wel lekker."</p>
      <p>De achttienjarige Boadu mocht direct na rust invallen, als veertiende debutant onder de huidige bondscoach Koeman. "Ik werd gelukkig heel veel aangespeeld door Frenkie de Jong", zei hij. "En mijn eerste acties lukten meteen. Dan maak ik ook nog de 5-0, al was dat niet zo bedoeld. Ik wilde voor een hoek kiezen, maar ik scoorde met een bal door de benen van de keeper. Ach, wat maakt het uit? Hij zat er in."</p>
      <p>Wie nog niet opgevallen is hoe goed AZ presteert, die moet eens naar de aanval van Oranje in het laatste half uur van het duel met Estland kijken. Wout Weghorst, oud-spits van de nummer twee van de eredivisie, werd geflankeerd door Stengs en Boadu. De grootste talenten van het huidige AZ genoten. "Al merk je wel dat het niveau een stuk hoger ligt dan bij onze club", zei Stengs. "Wij hebben nog iets langer nodig om een bal te controleren", erkende Boadu.</p>
      <p>Koeman was tevreden over zijn twee debutanten. "Ze speelden in ieder geval vooruit en met flair. Daar houd ik wel van", zei hij. "Ik weet niet of ze al goed genoeg zijn voor een plaats in de EK-selectie. Maar ze hebben een grote toekomst."</p>
      <p>Meer opties</p>
      <p>Stengs en Boadu dankten hun debuut mede aan een blessure van Ryan Babel. Memphis Depay speelde maar een helft tegen Estland. Ook aanvallers als Steven Bergwijn, Donyell Malen, Justin Kluivert Javairô Dilrosun en Arnaut Danjuma Groeneveld ontbraken om uiteenlopende reden in de Johan Cruijff ArenA. "Gelukkig hebben we ook aanvallend gezien steeds meer opties", zei Koeman,</p>
      <p>Het Nederlands elftal komt in maart bij elkaar voor twee oefenwedstrijden. "Hopelijk zijn we er dan weer bij", zei Stengs. "We spelen met AZ niet in de Champions League, maar de bondscoach zal ook de Europa League en eredivisie volgen."</p>
      <p>Boadu is voorlopig de eerste international van Oranje die in de 21e eeuw geboren is. "Dat is in ieder geval al iets", reageerde hij. "Maar ik wil meer. Ik wil het de bondscoach nog lastiger maken. Eén zo'n invalbeurt smaakt naar heel veel meer."</p>
    </article>
  </body>
</html>