<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pcforum.hu/hirek/21887/szupertitkossa-teszi-a-netezest-a-microsoft-a-windows-10-ben"/>
    <meta property="og:site_name" content="PC Forum"/>
    <meta property="article:published_time" content="2019-11-20T06:30:00+00:00"/>
    <meta property="og:title" content="Szupertitkossá teszi a netezést a Microsoft a Windows 10-ben"/>
    <meta property="og:description" content="Immár a névfeloldás is titkosított lesz, így senki nem tudhatja majd mit nézünk"/>
  </head>
  <body>
    <article>
      <h1>Szupertitkossá teszi a netezést a Microsoft a Windows 10-ben</h1>
      <address><time datetime="2019-11-20T06:30:00+00:00">20 Nov 2019, 06:30</time> by <a rel="author">Sting</a></address>
      <p>A Microsoft a Windows 10-ben hamarosan egy olyan fejlesztést <a href="https://techcommunity.microsoft.com/t5/Networking-Blog/Windows-will-improve-user-privacy-with-DNS-over-HTTPS/ba-p/1014229">fog bevezetni</a>, aminek köszönhetően az még jobban képes lesz a felhasználók privátszféráját megvédeni. Az ún. DNS over HTTPS (DoH) révén ugyanis már az internetes címek névfeloldása is titkos lesz, így sem a szolgáltató, sem a kormányzati szervek - vagy a hálózaton lehallható más entitások - nem tudhatják majd meg, hogy a felhasználó pontosan milyen oldalakat is keres fel.<br/><br/>A HTTPS az utóbbi években történt széleskörű elterjedésének köszönhetően ugyan már most is nehéz utóbbiak számára megtudni azt, hogy a felhasználók egy szájton belül milyen cikkeket olvasnak el, milyen üzeneteket küldenek oda be, vagy miket töltenek le. Ugyanakkor azt, hogy milyen weboldalakat vagy szolgáltatásokat hívnak a felhasználók fel még mindig könnyű megállapítani, mivel a HTTPS kapcsolat felépítését követően az internetes címek (pl. "pcforum.hu") feloldása titkosítatlanul, a hagyományos DNS protokollon keresztül történik meg.<br/><br/>Az új DNS over HTTPS azonban már ezt a műveletet is titkosítaná, ami gyakorlati szempontból lehetetlenné teszi majd akár csak ennek az információnak a kifejtését is pusztán a hálózati kommunikáció monitorozásán keresztül harmadik felek számára. Bár egyes esetekben az IP-címük alapján továbbra is azonosítani lehet majd a weblapokat, ha utóbbiak közül több is elérhető egy szerveren, ez már problémás lesz.<br/><br/>Ezen kívül a névfeloldás titkosított csatornára terelésével nehezebbé válik majd a kormányzatok vagy szolgáltatók számára oldalak és szolgáltatások szelektív blokkolása, azaz, gyakorlatilag az internet cenzúrázása az általuk nem megfelelőnek tartott tartalmak vonatkozásában.<br/><br/>A Microsoft egyelőre nem közölte, hogy mikor lesz várható az új, immár titkos névfeloldási lehetőség bevezetése a Windows 10-be. Azok akik addig is jobban szeretnék a fent írt információkat a kíváncsi szemek elől eltitkolni használhatják a Firefox és a Chrome kísérleti opcióit - ezekben a böngészőkben ugyanis előzetes jelleggel már most <a href="https://pcforum.hu/hirek/21705/titokban-fogja-tartani-a-firefox-hogy-milyen-webhelyet-latogatunk-meg">be lehet kapcsolni</a> a DNS over HTTPS névfeloldást.</p>
    </article>
  </body>
</html>