<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jablickar.cz/jak-v-ios-13-narovnat-fotografii-vyfocenou-nakrivo/"/>
    <meta property="og:site_name" content="Jablíčkář.cz"/>
    <meta property="article:published_time" content="2019-11-20T06:00:05+00:00"/>
    <meta property="og:title" content="Jak v iOS 13 narovnat fotografii vyfocenou nakřivo"/>
    <meta property="og:description" content="Čas od času se může při focení stát, že nějakou fotografii vyfotíte jednoduše nakřivo. Mnohokrát se ono „křivé vyfocení“ projevuje například při fotografování budov, které jsou ve většině případech ve tvaru obdélníku. Součástí iOS 13 jsou však skvělé nástroje, pomocí kterých můžete mimo jiné i fotografii vyfocenou nakřivo upravit. Už tedy nemusíte sahat po aplikacích třetí strany, které by dokázaly perspektivu fotografie upravit – vše už je jednoduše součástí iOS 13 či iPadOS 13. Pojďme se společně v rámci tohoto článku podívat, jak nástroje pro úpravu perspektivy využívat."/>
  </head>
  <body>
    <article>
      <h1>Jak v iOS 13 narovnat fotografii vyfocenou nakřivo</h1>
      <address><time datetime="2019-11-20T06:00:05+00:00">20 Nov 2019, 06:00</time> by <a rel="author">Pavel Jelič</a></address>
      <p>Čas od času se může při focení stát, že nějakou fotografii vyfotíte jednoduše nakřivo. Mnohokrát se ono „křivé vyfocení“ projevuje například při fotografování budov, které jsou ve většině případech ve tvaru obdélníku. Součástí iOS 13 jsou však skvělé nástroje, pomocí kterých můžete mimo jiné i fotografii vyfocenou nakřivo upravit. Už tedy nemusíte sahat po aplikacích třetí strany, které by dokázaly perspektivu fotografie upravit – vše už je jednoduše součástí iOS 13 či iPadOS 13. Pojďme se společně v rámci tohoto článku podívat, jak nástroje pro úpravu perspektivy využívat.</p>
      <related>
        <a href="https://jablickar.cz/jak-si-nechat-vratit-penize-za-aplikace-koupene-v-app-store/"/>
      </related>
      <h3>Jak v iOS 13 narovnat fotografii vyfocenou nakřivo</h3>
      <p>Na vašem iPhonu či iPadu, který máte aktualizovaný na iOS 13, popřípadě iPadOS 13, se přesuňte do nativní aplikace <b>Fotky,</b> kde si poté <b>najděte</b> a <b>otevřete fotografii,</b> u které chcete perspektivu upravit. Jakmile tak učiníte, tak v pravém horním rohu klepněte na tlačítko <b>Upravit.</b> Nyní se budete nacházet v režimu úprav fotografie, kde se ve spodním menu přesuňte do poslední sekce, která má <b>ikonu ořezu a narovnání</b>. Zde už se poté stačí jednoduše přepínat mezi třemi nástroji pro změnu perspektivy – <b>narovnání a svislá či vodorovná perspektiva</b>. Ve většině případů pomůže hned první nástroj <b>narovnání,</b> avšak pokud jste provedli větší úpravy, tak budete muset fotografii doladit ještě pomocí úpravy <b>svislé</b> a <b>vodorovné</b> perspektivy.</p>
      <slideshow>
        <figure>
          <img src="https://jablickar.cz/wp-content/uploads/2019/11/narovnani_fotky_ios13_5.jpeg"/>
        </figure>
        <figure>
          <img src="https://jablickar.cz/wp-content/uploads/2019/11/narovnani_fotky_ios13_4.jpeg"/>
        </figure>
        <figure>
          <img src="https://jablickar.cz/wp-content/uploads/2019/11/narovnani_fotky_ios13_3.jpeg"/>
        </figure>
        <figcaption>
          <a href="https://jablickar.cz/jak-v-ios-13-narovnat-fotografii-vyfocenou-nakrivo/gallery/148832,148834,148833,148832,148831,148830">+ 2 Fotky</a>
        </figcaption>
      </slideshow>
      <p>Kromě těchto nástrojů je součástí Fotek v iOS 13 či iPadOS 13 také mnoho dalších funkcí. Mezi ně patří například jednoduchá úprava videa, které nově můžete jednoduše otáčet či překlápět (to samé platí samozřejmě i pro fotografie). Dále můžete použít vestavěné nástroje pro úpravu jasu, expozice, kontrastu, živosti a dalších aspektů fotografie. V neposlední řadě jsou k dispozici také zajímavé filtry, které můžete opět aplikovat jak na fotky, tak na videa.</p>
      <figure>
        <a href="https://jablickar.cz/jak-nalozit-s-fotografiemi-ktere-zabiraji-hodne-mista-v-ulozisti/fotky-fb/">
          <img src="https://jablickar.cz/wp-content/uploads/2019/07/fotky-fb.jpg"/>
        </a>
      </figure>
    </article>
  </body>
</html>