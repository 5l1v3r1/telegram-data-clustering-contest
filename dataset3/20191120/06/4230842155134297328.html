<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/lifestyle/20191120-katolytske-rizdvo-istoriya-ta-tradytsiyi-svyata/"/>
    <meta property="og:site_name" content="ФАКТИ"/>
    <meta property="article:published_time" content="2019-11-20T06:08:08+00:00"/>
    <meta property="og:title" content="Католицьке Різдво: історія та традиції свята"/>
    <meta property="og:description" content="Католицьке Різдво 2019 західні християни святкують 25 грудня. Детальніше про одне з найважливіших християнських свят – читайте в матеріалі."/>
  </head>
  <body>
    <article>
      <h1>Католицьке Різдво: історія та традиції свята</h1>
      <address>
        <time datetime="2019-11-20T06:08:08+00:00">20 Nov 2019, 06:08</time>
      </address>
      <p>Католицьке Різдво 2019 західні християни святкують 25 грудня. Детальніше про одне з найважливіших християнських свят – читайте в матеріалі.</p>
      <p>У 2019 році католицьке Різдво припадає на середу. В цей день в місті Віфлеємі народився син Божий Ісус Христос.</p>
      <p>Як святкувати католицьке Різдво, а також детальніше про історію свята розповідають Факти ICTV.</p>
      <h3>Історія свята</h3>
      <p>Схід першої вечірньої зорі в ніч на 25 грудня знаменує собою народження Сина Божого.</p>
      <p>Маленький Христос з’явився на світло в печері, де пастухи переховувались з худобою від негоди. Світ дізнався про те, що народився Спаситель від янголів, які сповістили пастухів.</p>
      <p>Волхви, які прямували за світлом яскравої зірки, принесли Сину Божому свої дари – ладан, золото і миро. Саме сцена народження Христа стала головним символом свята Різдва.</p>
      <p>Дата святкування Різдва була встановлена ​​ще 431 році на Третьому Вселенському соборі, який відбувся в місті Ефес.</p>
      <figure>
        <img src="https://fakty.com.ua/wp-content/uploads/2018/12/19/katolytske-rizdvo-.jpg?1574178979"/>
      </figure>
      <h3>Церковні традиції</h3>
      <p>Однією з головних традицій для католиків є <b>Адвент</b> – період покаяння, який триває чотири тижні до свята. Віруючі в цей час сповідаються, щоб з чистим серцем брати участь в Різдвяних богослужіннях і прийняти Причастя, а духовенство одягається в шати фіолетового кольору.</p>
      <p>У храмах біля вівтарів встановлюється вінок з чотирма свічками. В кожну неділю Адвенту запалюється по одній свічці. Кругла форма вінка символізує вічність, а його зелений колір – надію.</p>
      <p><b>Святкування починається</b> зі сходом першої вечірньої зорі і триває протягом восьми днів. У ці дні католики згадують святих.</p>
      <p><b>Різдвяний час</b> продовжується аж <b>до свята Хрещення,</b> яке в римсько-католицькому календарі відзначається в першу неділю за Богоявленням (6 січня).</p>
      <p><b>Читайте:</b> <a href="https://fakty.com.ua/ua/lifestyle/20191112-vyhidni-u-grudni-2019-skilky-vidpochyvatymut-ukrayintsi/">Вихідні у грудні 2019: скільки відпочиватимуть українці</a></p>
      <h3>Святвечір</h3>
      <p>На Святвечір або <b>Вігілій</b> (від латинського vigilia, – пильнування) прикрашають ялинки і встановлюють ясла, а хто не встиг посповідатися, йде до церкви.</p>
      <p>На святкову вечерю подають пісні страви. У центрі столу ставлять освячений прісний хліб.</p>
      <p>Перед початком вечері глава сім’ї читає уривок з Євангелія від Луки про народження Ісуса Христа. Потім всі присутні беруть зі столу хліб і діляться ним один з одним, бажаючи  миру і добра. Після цього починається вечеря Святвечора.</p>
      <p>У Святвечір за столом залишають одне вільне місце. Цей знак пам’яті про близьких і дорогих людей, які не можуть в цей день зустріти свято разом з сім’єю.</p>
      <p>Після вечері вся сім’я йде на месу.</p>
      <figure>
        <img src="https://fakty.com.ua/wp-content/uploads/2018/12/19/advent-.jpg?1574179247"/>
      </figure>
      <h3>Традиції різних країн</h3>
      <p>В католицьких країнах діти та молодь в масках тварин з піснями і добрими побажаннями ходять від будинку до будинку. За це вони отримують солодощі і різні смаколики.</p>
      <p>Безліч прикмет пов’язано з різдвяною рослиною – <b>омелою</b> (Viscum). Наприклад, в <b>Скандинавії</b> її вважають уособленням добра і миру, а жителі інших держав вірять, що вона оберігає будинки від блискавки, а також відлякує нечисть.</p>
      <p>До речі,<b> англійці </b>з настанням Різдва цілуються під гілками цієї рослини.</p>
      <p>У <b>Чехії</b> напередодні Різдва члени сім’ї <b>ворожать на яблуках. </b>Вони вірять, якщо розрізати плід поперек і побачити правильну зірочку з кісточок, то наступний рік обов’язково буде щасливим.</p>
      <figure>
        <img src="https://fakty.com.ua/wp-content/uploads/2018/12/19/rizdvo.jpg?1574179821"/>
      </figure>
      <p>В <b>Австрії</b> двері в цей день не замикають, бо вірять, що до святкового столу можуть в будь-який момент приєднатися друзі і знайомі.</p>
      <p>В <b>Іспанії</b> в різдвяну ніч одягаються у народні костюми і виходять на вулиці, веселяться, танцюють і співають пісні. Перед самим початком різдвяної літургії в церкві люди збираються біля центрального входу в храм, беруться за руки і танцюють.</p>
      <p>А от в <b>США</b> святкування Різдва – це суцільні веселощі. Всі завалюють один одного подарунками, співають різдвяні пісні, ходять в гості.</p>
      <p>На католицьке Різдво українці матимуть додаткові вихідні. Тому Факти ICTV публікували топ-5 бюджетних напрямків, <a href="https://fakty.com.ua/ua/lifestyle/20191024-kudy-poyihaty-na-katolytske-rizdvo-top-5-byudzhetnyh-napryamkiv/">куди поїхати на католицьке Різдво.</a></p>
    </article>
  </body>
</html>