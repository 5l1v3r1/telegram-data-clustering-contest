<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/int-politics/sasht-pritesneni-iran-kupuva-moderni-iztrebiteli-i-tankove-ot-rusiya-i-kitay.html"/>
    <meta property="og:site_name" content="News.bg"/>
    <meta property="article:published_time" content="2019-11-20T06:00:29+00:00"/>
    <meta property="og:title" content="САЩ притеснени: Иран купува модерни изтребители и танкове от Русия и Китай"/>
    <meta property="og:description" content="Техеран се опитвал да се превърне в доминираща сила в Близкия Изток"/>
  </head>
  <body>
    <article>
      <h1>САЩ притеснени: Иран купува модерни изтребители и танкове от Русия и Китай</h1>
      <address>
        <time datetime="2019-11-20T06:00:29+00:00">20 Nov 2019, 06:00</time>
      </address>
      <p><b>Иран вероятно ще купи нови модерни изтребители и танкове от Русия и Китай</b> през 2020 година, когато е планирано да бъде отменено оръжейното ембарго, наложено от Съвета за сигурност на ООН. Това е разкрил източник от разузнаването на САЩ, който е пожелал да остане анонимен, съобщава "Асошиейтед прес".</p>
      <p>Разузнавателната служба на Пентагона публикува нова оценка на военните способности на Иран, според която <b>Техеран се опитва да се превърне в доминираща сила в Близкия Изток</b>.</p>
      <p>В доклада се предупреждава, че Ислямската република отбелязва бърз напредък в разработването на нападателни безпилотни самолети (дронове) и ракетни системи.</p>
      <p>САЩ възобновиха през миналата година тежките икономически санкции срещу Техеран и те най-вероятно ще се запазят и след вдигането на оръжейното ембарго на ООН.</p>
      <p>В момента Иран разполага със съветски танкове от 1970-те години и немалък брой по-стари изтребители. По силата на ядреното споразумение, сключено през 2015 г., оръжейното ембарго на ООН срещу Иран трябва да бъде отменено през октомври 2020 г. </p>
    </article>
  </body>
</html>