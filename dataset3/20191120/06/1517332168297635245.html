<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/esteri/iran-amnesty-international-denuncia-almeno-106-persone-uccise-in-21-citta/"/>
    <meta property="og:site_name" content="fanpage.it"/>
    <meta property="article:published_time" content="2019-11-20T06:31:18+00:00"/>
    <meta property="og:title" content="Iran, Amnesty International denuncia: “Almeno 106 persone uccise in 21 città”"/>
    <meta property="og:description" content="Almeno 106 persone uccise in manifestazioni in 21 città dell'Iran. Lo riferisce Amnesty International, precisando di basarsi su 'filmati verificati, testimoni oculari e informazioni raccolte da attivisti fuori dal Paese, che mettono in luce una serie di uccisioni illegali da parte delle forze di sicurezza iraniane'."/>
  </head>
  <body>
    <article>
      <h1>Iran, Amnesty International denuncia: “Almeno 106 persone uccise in 21 città”</h1>
      <h2>Almeno 106 persone uccise in manifestazioni in 21 città dell’Iran. Lo riferisce Amnesty International, precisando di basarsi su “filmati verificati, testimoni oculari e informazioni raccolte da attivisti fuori dal Paese, che mettono in luce una serie di uccisioni illegali da parte delle forze di sicurezza iraniane”.</h2>
      <address><time datetime="2019-11-20T06:31:18+00:00">20 Nov 2019, 06:31</time> by <a rel="author" href="https://www.fanpage.it/author/susanna-picone/" target="_blank">Susanna Picone</a></address>
      <p>Più di cento vittime in <b>Iran.</b> È la denuncia di <b>Amnesty International</b>, secondo cui sarebbero almeno 106 le persone uccise in 21 città del Paese negli scontri degli ultimi giorni. E il bilancio definitivo delle vittime potrebbe essere molto più alto, “con alcune notizie che portano il numero degli uccisi fino a 200”. Amnesty International basa le proprie stime su "filmati verificati, testimoni oculari e informazioni raccolte da attivisti fuori dal Paese, che mettono in luce una serie di <b>uccisioni illegali da parte delle forze di sicurezza iraniane</b>". In uno dei filmati, spiega l’organizzazione, è possibile vedere "cecchini che sparano sulla folla dai tetti di edifici e, in un caso, da un elicottero". La gran parte delle manifestazioni era pacifica e solo "un piccolo numero di persone lanciava pietre e dava alle fiamme banche e scuole”. Secondo l'organizzazione, forze di sicurezza hanno trascinato via corpi privi di vita e feriti senza fornire alcuna notizia ai parenti delle vittime. E sempre secondo Amnesty, il perdurante blocco di Internet servirebbe "a creare un black-out dell'informazione sulla brutale repressione".</p>
      <p><b>L’allarme delle Nazioni Unite –</b> "Siamo particolarmente allarmati che l'uso di proiettili veri abbia, presumibilmente, causato un numero significativo di morti in tutto il Paese", ha dichiarato anche il portavoce dell'<b>Alto Commissariato per i diritti umani delle Nazioni Unite</b> (Unhcr), Rupert Colville. Secondo quanto ha spiegato il portavoce, sebbene il bilancio delle vittime sia difficile da verificare, i media iraniani e altre fonti parlano di "decine di persone che potrebbero essere state uccise".</p>
      <p><b>I leader delle violente proteste verranno impiccati –</b> Sarebbero anche pronte le punizioni. Il quotidiano conservatore Kayhan, vicino alla Guida suprema dell'Iran, <b>ha minacciato di "impiccagione" i leader dei manifestanti,</b> scesi in piazza nel Paese contro il caro benzina, definiti "criminali ingaggiati" dall'esterno. Il quotidiano ha scritto che le autorità giudiziarie emetteranno un verdetto con pena capitale per i leader delle proteste.</p>
    </article>
  </body>
</html>