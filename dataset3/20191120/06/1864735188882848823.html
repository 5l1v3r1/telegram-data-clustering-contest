<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/economia/manovra-news-imu-1.4896387"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-20T06:05:37+00:00"/>
    <meta property="og:title" content="Multe e Imu, mannaia sui morosi. I pignoramenti diventano sprint"/>
    <meta property="og:description" content="Le novità della manovra: gli Enti locali potranno ottenere il blocco del conto corrente per le tasse non versate dai contribuenti. Nel pacchetto di emendamenti sì anche ai rimborsi fino a duemila euro per chi usa le carte di credito"/>
  </head>
  <body>
    <article>
      <h1>Multe e Imu, mannaia sui morosi. I pignoramenti diventano sprint</h1>
      <h2>Le novità della manovra: gli Enti locali potranno ottenere il blocco del conto corrente per le tasse non versate dai contribuenti. Nel pacchetto di emendamenti sì anche ai rimborsi fino a duemila euro per chi usa le carte di credito</h2>
      <address><time datetime="2019-11-20T06:05:37+00:00">20 Nov 2019, 06:05</time> by <a rel="author">CLAUDIA MARIN</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4866889.1572771733!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Imu, foto generica (foto Torres)</figcaption>
      </figure>
      <p>Roma, 20 novembre 2019 - Il governo tenta di stringere con i gruppi di maggioranza su un pacchetto di <b>emendamenti </b>concordati, per evitare imboscate e arrivare alla introduzione di un sistema a punti per rimborsare, addirittura fino a 2 mila euro, chi faccia acquisti tracciabili. Ma, inserita sottotraccia nella <b>legge di Bilancio</b>, rischia di esplodere una nuova grana di tutto rilievo: è stato previsto che i <b>Comuni </b>e gli altri <b>Enti locali </b>potranno richiedere il <b>pignoramento </b>del<b> conto corrente </b>del contribuente già dopo la mancata risposta all’<b>avviso di accertamento </b>e all<b>’intimazione di pagamento.</b> In pratica, viene estesa l’applicazione dell’accertamento esecutivo anche ai<b> tributi locali</b>, comprese le <b>multe</b>.</p>
      <p>Insomma, oltre alla semplificazione della procedura di pagamento delle tasse locali, con la <b>nuova Imu</b>, l’abolizione della Tasi e la local tax, la <b>manovra </b>punta anche a far fare cassa ai Comuni e agli altri enti locali con lo snellimento della procedura per il recupero delle tasse non versate. E così dal prossimo primo gennaio l’avviso di accertamento inviato dal comune al contribuente conterrà l’intimazione ad adempiere. Una volta trascorso il <b>termine di 60 giorni</b> per la presentazione del ricorso, l’atto diventerà immediatamente esecutivo e al<b> mancato pagamento</b> della somma indicata nell’avviso l’ente creditore potrà rispondere con il <b>pignoramento del conto corrente.</b></p>
      <p>Rispetto a oggi, il meccanismo di<b> recupero delle somme</b> non pagate sarà decisamente <b>più veloce</b>. Senza necessità di attendere i tempi di iscrizione a ruolo del debito (e dunque la cartella esattoriale) potranno essere avviate immediatamente tutte le procedure esecutive e cautelari previste: dal fermo amministrativo all’ipoteca, fino al pignoramento del conto. E questo potrà riguardare non solo i tributi locali, ma anche le multe autostradali. Il risultato è che i cittadini rischieranno di trovarsi con i depositi bancari e postali bloccati in tutto o in parte.</p>
      <p>Una sola cautela è prevista. Prima del pignoramento del conto, del fermo amministrativo e dell’ipoteca, verrà inviato <b>un sollecito di pagamento</b>, in presenza di debiti di importo non superiore a 10.000 euro. E se si vorrà evitare il blocco, si dovrà regolarizzare in pochi giorni la propria posizione, pagando il debito <b>anche a rate</b>, da un minimo di 4 fino ad un massimo di 72 rate, in base all’importo del debito.</p>
      <p>Sul versante manovra è atteso per oggi il <b>via libera di Bruxelles</b>, ma è di ieri la novità del ritorno al sistema premiale per l’<b>uso di carte </b>e <b>bancomat</b>. Si punta su un <b>sistema a punti </b>per rimborsare chi fa acquisti tracciabili, che premierà di più chi paga con carte e bancomat il meccanico o l’idraulico, rispetto a chi abitualmente già passa il bancomat per fare la spesa al supermercato. Un meccanismo che potrebbe fruttare ai più virtuosi fino a<b> 2mila euro </b>di <b>cashback</b>. E la spinta alla moneta elettronica passerà anche per tagli drastici delle commissioni.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>