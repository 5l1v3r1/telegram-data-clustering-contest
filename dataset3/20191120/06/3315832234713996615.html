<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/1eac380b87658b04/parchetul-suedez-renunta-la-urmarirea-lui-julian-assange-pentru-viol.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-20T06:43:07+00:00"/>
    <meta property="og:title" content="Parchetul suedez renunţă la urmărirea lui Julian Assange pentru viol"/>
    <meta property="og:description" content="Parchetul suedez a anunţat că a abandonat urmărirea lui Julian Assange pentru viol, după aproape zece ani, relatează Agerpres."/>
  </head>
  <body>
    <article>
      <h1>Parchetul suedez renunţă la urmărirea lui Julian Assange pentru viol</h1>
      <address><time datetime="2019-11-20T06:43:07+00:00">20 Nov 2019, 06:43</time> by <a rel="author">Jurnal.md</a></address>
      <p>
        <b>Parchetul suedez a anunţat că a abandonat urmărirea lui Julian Assange pentru viol, după aproape zece ani, relatează Agerpres.</b>
      </p>
      <p>"Am convocat această conferinţă de presă pentru a anunţa decizia de a clasa ancheta" împotriva lui Assange, a spus procurorul şef adjunct Eva Marie Persson. Ea a precizat că toate etapele anchetei au fost "epuizate fără a aduce dovezile necesare pentru o condamnare".</p>
      <p>Deşi cele susţinute de reclamantă au fost considerate credibile, după aproape un deceniu amintirile martorilor s-au estompat, a indicat procuroarea, potrivit Reuters.</p>
      <p>Australianul în vârstă de 48 de ani, fondator al site-ului de dezvăluiri WikiLeaks, a negat în mod repetat violul de care a fost acuzat în 2010.</p>
      <p>Redactorul şef al WikiLeaks, jurnalistul islandez Kristinn Hrafnsson, şi-a îndemnat urmăritorii, într-un mesaj difuzat pe Twitter după anunţul parchetului suedez, să se concentreze "asupra pericolului în legătură cu care Assange avertizează de mai mulţi ani, sistemul beligerant de procuratură al SUA şi ameninţarea pe care o reprezintă acesta pentru Primul Amendament".</p>
      <p>Julian Assange a fost arestat pe 11 aprilie la Londra după ce Quito i-a revocat azilul diplomatic graţie căruia fondatorul WikiLeaks a rămas timp de aproape şapte ani în ambasada ecuadoriană din capitala Marii Britanii. El s-a refugiat în 2012 la ambasada Ecuadorului de la Londra pentru a nu fi extrădat în Suedia, unde era acuzat de viol.</p>
      <p>La scurt timp după anunţarea arestării sale, procuratura suedeză a solicitat emiterea unui mandat de arestare, în absenţă, împotriva lui Julian Assange, în ancheta ce fusese închisă iniţial în mai 2017 din lipsă de progrese. La 1 mai, Assange a fost condamnat de tribunalul londonez din Southwark la 50 de săptămâni de închisoare pentru încălcarea termenilor eliberării condiţionate. În luna iunie, fostul ministru de interne britanic Sajid Javid a semnat un ordin ce permite extrădarea lui Assange în SUA, procesul privind extrădarea sa fiind programat să înceapă la 25 februarie 2020.</p>
      <p>Statele Unite îl acuză pe Assange că a pus în pericol surse prin dezvăluirea în 2010 de către WikiLeaks a unei cantităţi imense de documente militare şi diplomatice clasificate. Australianul este acuzat de ''complot'' împreună cu fostul analist militar Bradley (ulterior Chelsea) Manning, aflat la originea acestei scurgeri fără precedent de documente, riscând să fie condamnat la zeci de ani de detenţie.</p>
    </article>
  </body>
</html>