<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/20/israel-pligmata-enantion-iranikwn-syriakwn-thesewn"/>
    <meta property="og:site_name" content="euronews"/>
    <meta property="article:published_time" content="2019-11-20T06:51:46+00:00"/>
    <meta property="og:title" content="Συρία: Δύο νεκροί από ισραηλινά πλήγματα"/>
    <meta property="og:description" content="Επιθέσεις σε αντίποινα για εκτόξευση ρουκετών της Τρίτης εξαπέλύσε το Ισραήλ"/>
  </head>
  <body>
    <article>
      <h1>Συρία: Δύο νεκροί από ισραηλινά πλήγματα</h1>
      <address><time datetime="2019-11-20T06:51:46+00:00">20 Nov 2019, 06:51</time> by <a rel="author">euronews </a></address>
      <p>Δύο άμαχοι σκοτώθηκαν και μερικοί τραυματίστηκαν από τις ισραηλινές αεροπορικές επιδρομές εναντίον της Δαμασκού, μετέδωσαν σήμερα τα συριακά μέσα ενημέρωσης.</p>
      <p>Οι ένοπλες δυνάμεις του Ισραήλ εξαπέλυσαν επιθέσεις εναντίον ιρανικών και συριακών θέσεων τα ξημερώματα της Τετάρτης, σε αντίποινα για την εκτόξευση ρουκετών εναντίον της ισραηλινής επικράτειας μία ημέρα νωρίτερα, δήλωσε ο εκπρόσωπός τους αντισυνταγματάρχης Αβιχάι Αντραΐ.</p>
      <p>Συστοιχίες των συστημάτων αντιπυραυλικής και αντιαεροπορικής άμυνας της Συρίας κατάφεραν να αναχαιτίσουν και να καταστρέψουν τους περισσότερους από τους πυραύλους που εκτοξεύθηκαν από ισραηλινά μαχητικά αεροσκάφη πριν πλήξουν τους στόχους τους, μετέδωσε νωρίτερα το συριακό κρατικό πρακτορείο ειδήσεων SANA, επικαλούμενο πηγή προσκείμενη στον συριακό στρατό.</p>
      <p>Ανταποκριτής του Γαλλικού Πρακτορείου στη Συρία μετέδωσε ότι άκουσε πολλές εκκωφαντικές εκρήξεις.</p>
      <p>Ανταποκριτής του ρωσικού κρατικού πρακτορείου ειδήσεων Sputnik μετέδωσε πως άκουσε τουλάχιστον 20 εκρήξεις, τη μια πίσω από την άλλη κάθε περίπου πέντε δευτερόλεπτα, μετά τις 01:30 [τοπική ώρα και ώρα Ελλάδας].</p>
      <p>Το κρατικό συριακό τηλεοπτικό δίκτυο αλ Ιχμπαρίγια μετέδωσε ότι αποκρούστηκε επίθεση εναντίον της Δαμασκού και προαστίων της, διευκρινίζοντας ότι καταρρίφθηκαν «πολλοί πύραυλοι».</p>
      <p>Ο ισραηλινός στρατός ανακοίνωσε ότι η επιδρομή ήρθε ως αντίδραση στην εκτόξευση από την Συρία 4 ρουκετών εναντίον του Ισραήλ, οι οποίες κατεστράφησαν από το σύστημα αντιπυραυλικής άμυνας Σιδηρούς Θόλος.</p>
      <p>«Μαχητικά αεροσκάφη επέδραμαν εναντίον δεκάδων στρατιωτικών στόχων που ανήκαν στην ιρανική Δύναμη Κουντς και στον συριακό στρατό εντός της συριακής επικράτειας, συμπεριλαμβανομένων πυραύλων επιφανείας-αέρος, αρχηγείων, αποθηκών όπλων και στρατιωτικών βάσεων, σε αντίδραση για τη χθεσινή εκτόξευση ρουκετών από τη Συρία εναντίον του Ισραήλ», ανέφερε ο αντισυνταγματάρχης Αντραΐ μέσω Twitter.</p>
      <p>Η Δύναμη Κουντς — επίλεκτη μονάδα των Φρουρών της Επανάστασης, ειδικού σώματος των ιρανικών ένοπλων δυνάμεων — φέρεται να εκτελεί επιχειρήσεις στο εξωτερικό.</p>
      <p>Σύμφωνα με το SANA, τρεις άνθρωποι τραυματίστηκαν στην ισραηλινή επίθεση.</p>
      <p>Από την έναρξη της σύρραξης στη Συρία το 2011, το Ισραήλ έχει εξαπολύσει εκατοντάδες επιδρομές στη χώρα, τόσο εναντίον θέσεων του καθεστώτος όσο και συμμάχων του, ιδίως του Ιράν και του ένοπλου σιιτικού κινήματος Χεζμπολάχ του Λιβάνου, ορκισμένων εχθρών του εβραϊκού κράτους. Λέει ότι τα πλήγματα αυτά έχουν στόχο να αποτρέψουν την απόκτηση ιρανικών ερεισμάτων και την παράδοση προηγμένων οπλικών συστημάτων στη Χεζμπολάχ.</p>
      <p>«Η χθεσινή ιρανική επίθεση εναντίον της ισραηλινής επικράτειας με την εκτόξευση πυραύλων (...) είναι η καλύτερη απόδειξη του αληθινού σκοπού του Ιράν στη Συρία», όπου η εγκατάσταση ιρανικών δυνάμεων «εγείρει απειλή για την ασφάλεια του Ισραήλ και τη σταθερότητα της περιοχής», σύμφωνα με τον Αντραΐ.</p>
      <p>Η επίθεση καταγράφηκε την επομένη βομβαρδισμών του Ισραήλ στο έδαφος της Συρίας, κοντά στη Δαμασκό, «σε αντίποινα» για τις εκτοξεύσεις ρουκετών εναντίον του κατεχόμενου από τους ισραηλινούς τμήματος του Υψιπέδου του Γκολάν, σύμφωνα με μια ΜΚΟ.</p>
    </article>
  </body>
</html>