<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/syrie-izrael-rakety-utok_1911200630_zit"/>
    <meta property="og:site_name" content="iROZHLAS"/>
    <meta property="article:published_time" content="2019-11-20T06:30:00+00:00"/>
    <meta property="og:title" content="Izraelská armáda zaútočila na cíle v Sýrii. Rakety zabily dva civilisty, další lidé jsou zranění"/>
    <meta property="og:description" content="Izraelské střely byly podle SANA odpáleny z izraelských letounů nad Golanskými výšinami a Mardžajúnem, většinu z nich ale systém protiraketové obrany podle syrských médií zneškodnil."/>
  </head>
  <body>
    <article>
      <h1>Izraelská armáda zaútočila na cíle v Sýrii. Rakety zabily dva civilisty, další lidé jsou zranění</h1>
      <address><time datetime="2019-11-20T06:30:00+00:00">20 Nov 2019, 06:30</time> by <a rel="author">ČTK</a></address>
      <p>
        <b>Izraelská armáda ve středu při odvetném úderu v Sýrii zasáhla desítky íránských a syrských cílů. S odvoláním na izraelské bezpečnostní složky o tom informovala agentura Reuters. Při útoku zemřeli dva civilisté a další lidé byli zraněni, syrská protiraketová obrana však nad Damaškem několik izraelských raket sestřelila, napsala syrská státní agentura SANA.</b>
      </p>
      <p>Izraelské střely byly podle SANA odpáleny z izraelských letounů nad Golanskými výšinami a Mardžajúnem, většinu z nich ale systém protiraketové obrany podle syrských médií zneškodnil.</p>
      <p>Dva lidé zemřeli poté, co jejich dům ve městě jihozápadně od Damašku zasáhl šrapnel. Při náletu bylo zraněno i několik dalších lidí poblíž hlavního města, včetně dívky na předměstí Kudsajá severozápadně od Damašku.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/syrie-izrael-armada-strely-golanske-vysiny_1911191048_dok"/>
      </related>
      <p>Izraelská armáda uvedla, že útok byl odvetou za úterní rakety, které na Golanské výšiny, jejichž část Izrael okupuje, vypálila Sýrie. Všechny čtyři střely Izrael zneškodnil.</p>
      <p>„V reakci na rakety odpálené íránskými silami ze syrského území na Izrael včera večer bojové letouny izraelské armády zasáhly vojenské cíle íránských jednotek Al-Kuds a syrských ozbrojených sil, včetně raket země-vzduch, vojenských základen a skladišť se zbraněmi,“ uvedla izraelská armáda ve středečním prohlášení.</p>
      <p>Od začátku syrského konfliktu v roce 2011 vedl Izrael několik útoků v Sýrii proti režimu syrského prezidenta Bašára Asada a proti jeho spojencům, Íránu a libanonskému Hizballáhu.</p>
      <p>Syrská občanská válka, kterou zažehlo utlačování prodemokratických demonstrací v roce 2011, se během let zapojením různých regionálních a zahraničních sil zkomplikovala. Násilí si vyžádalo již nejméně 400 000 obětí a přes 11 milionů obyvatel, tedy polovina předválečné populace, muselo opustit své domovy.</p>
      <p>Z toho 5,6 milionu lidí uprchlo do ciziny. Do bojů se na straně prezidenta Bašára Asada zapojilo v roce 2015 Rusko, což do značné míry ovlivnilo poměr sil ve prospěch režimu.</p>
      <related>
        <h4>Související články</h4>
        <a href="https://www.irozhlas.cz/zpravy-svet/izrael-pasmo-gazy-islamsky-dzihad-blizky-vychod-terorista-benjamin-netanjahu_1911120941_gak"/>
        <a href="https://www.irozhlas.cz/zpravy-svet/deportace-zajaty-bojovnik-islamsky-stat-turecko-usa_1911111316_kro"/>
        <a href="https://www.irozhlas.cz/zpravy-svet/syrie-bomba-tall-abjad_1911101751_zit"/>
      </related>
    </article>
  </body>
</html>