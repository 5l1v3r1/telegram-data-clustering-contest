<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/mihai-eminescu-in-timpul-este-miscarea-din-moldova-factice----123921.html"/>
    <meta property="og:site_name" content="Timpul.md"/>
    <meta property="article:published_time" content="2019-11-20T06:31:00+00:00"/>
    <meta property="og:title" content="Mihai Eminescu în TIMPUL: ESTE MIŞCAREA DIN MOLDOVA FACTICE..."/>
    <meta property="og:description" content="Este mişcarea din Moldova factice şi o operă a dlui Cogălniceanu, precum zice „Românul&quot;, sau este un sâmbure real în ea - iată întrebarea."/>
  </head>
  <body>
    <article>
      <h1>Mihai Eminescu în TIMPUL: ESTE MIŞCAREA DIN MOLDOVA FACTICE...</h1>
      <address>
        <time datetime="2019-11-20T06:31:00+00:00">20 Nov 2019, 06:31</time>
      </address>
      <p>
        <b>Este mişcarea din Moldova factice şi o operă a dlui Cogălniceanu, precum zice „Românul", sau este un sâmbure real în ea - iată întrebarea.</b>
      </p>
      <p>Văzând că chestiunea servă ca argument pro și contra unui om, am fi într-adevăr ademeniţi a crede că mişcarea e factice, ca multe lucruri de la noi din ţară; dar din nenorocire dl Cogălniceanu nu este inspiratorul nemulţumirilor generale din Moldova, ci d-sa le dă numai accentul cuvenit prin organul amicilor săi politici. „Românul" este, aşadar, desigur inexact când atribuie dlui X sau „României libere" începătura mişcării semnalate, căci aceasta e împărtăşită de organe de cea mai deosebită nuanţă politică.</p>
      <p>Semnalul i-a dat „Vocea Covurluiului", organ mai mult conservator. Apoi a urmat „Steaua României", organul tuturor oamenilor oneşti din Iaşi, pe care gospodăria bandei fracţioniste i-a înspăimântat şi i-a îngrămădit la un loc spre comună apărare.</p>
      <p>S-au asociat la mişcare ,,Curierul intereselor generale", care nu e de nici o nuanţă politică; în fine însăşi „Ştafeta", organul fracţioniştilor, sprijină nemulţămirile moldovenilor.</p>
      <p>Între gazetele din Moldova, cea mai mică, dar nu cea mai rea, „Muncitorul", redijat de d. Rosetti-Teţcanu, care n-a avut<br/>niciodată simpatii tocmai pronunţate pentru dl Cogălniceanu, scrie în termeni mult mai aspri despre starea rea a Moldovei decât<br/>chiar "România liberă".</p>
      <p>Se înţelege că prin asta noi nu ne facem câtuşi de puţin apărătorii dlui Cogălniceanu. Constatăm numai, în interesul adevărului, că acum, ca întotdeauna, „Românul" caută a da lucrurilor un caracter neadevărat, prefăcând chestiuni într-adevăr grele în chestiuni de coterie şi de persoane.</p>
      <p>
        <i>
          <b>Mihai Eminescu<br/>20 ianuarie 1879</b>
        </i>
      </p>
    </article>
  </body>
</html>