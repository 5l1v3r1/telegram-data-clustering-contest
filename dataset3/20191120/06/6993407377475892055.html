<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/stefanchk-skoryk-kabanov-khata-dlia-deputata/30281113.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-20T06:21:50+00:00"/>
    <meta property="og:title" content="Хата для депутата: за що Стефанчук, Скорик і Кабанов отримали компенсацію?"/>
    <meta property="og:description" content="«Слуга народу» Руслан Стефанчук орендує квартиру у своєї ж тещі. Чи є в цьому проблема?"/>
  </head>
  <body>
    <article>
      <h1>Хата для депутата: за що Стефанчук, Скорик і Кабанов отримали компенсацію?</h1>
      <address><time datetime="2019-11-20T06:21:50+00:00">20 Nov 2019, 06:21</time> by <a rel="author" href="https://www.radiosvoboda.org/author/%D1%81%D0%BE%D1%84%D1%96%D1%8F-%D1%81%D0%B5%D1%80%D0%B5%D0%B4%D0%B0/_iy_qo" target="_blank">Софія Середа</a></address>
      <p>
        <b>Понад три мільйони гривень<a href="https://data.rada.gov.ua/ogd/fin/komp/2019/komp_mps_2019-10.pdf"> у жовтні отримали 120 народних депутатів як компенсацію за житло</a>. Так, наприклад, <a href="https://www.chesno.org/post/3692/">виявилось</a>, що «слуга народу» Руслан Стефанчук орендує квартиру у своєї ж тещі, а його колега по фракції –​ екскварталівець Олександр Кабанов –​ згідно, з декларацією, знімає квартиру у брата першого помічника президента Сергія Шефіра Бориса (хоча <a href="https://www.chesno.org/post/3692/">і сам Кабанов</a>, і Шефір стверджують, що ця інформація застаріла). Тим часом Микола Скорик з ОПЗЖ отримує відшкодування за готельний номер, хоча у Києві його родина мешкає на безоплатній основі у квартирі ексначальника Одеського порту. Чи є у цьому проблема? Детальніше про це – у матеріалі проєкту Радіо Свобода «Ньюзрум».</b>
      </p>
      <figure>
        <iframe src="https://www.youtube.com/embed/af4aTnZ9YbM" width="640" height="360" data-service="Youtube" scrolling="no"/>
      </figure>
      <p>Згідно з офіційною інформацією, у жовтні більшості народним обранцям, які отримують компенсацію за житло <a href="https://data.rada.gov.ua/ogd/fin/komp/2019/komp_mps_2019-10.pdf">нарахували в середньому 20-21 тисячі гривень.</a></p>
      <p>Однак були і ті, хто <a href="https://data.rada.gov.ua/ogd/fin/komp/2019/komp_mps_2019-10.pdf">отримав понад 40 тисяч.</a> Один із них – член фракції <b>«</b>Опозиційна платформа – <b>«</b>За життя<b>»</b> <a href="https://www.youtube.com/watch?v=W8jRMpvSPDo"><b>Микола Скорик</b></a>.</p>
      <figure>
        <img src="https://gdb.rferl.org/76A0480B-0734-4622-9107-6F20092F7C95.jpg"/>
      </figure>
      <p>За оренду житла у жовтні йому як депутату <a href="https://data.rada.gov.ua/ogd/fin/komp/2019/komp_mps_2019-10.pdf">нарахували майже 42 тисячі гривень</a>.</p>
      <p>От тільки<a href="https://declarations.com.ua/declaration/nacp_7aa07109-8f26-4459-a07a-6ef1d6f4619d">, згідно з декларацією</a>, у столиці він проживає хоч і на зйомній квартирі, утім, безкоштовно. Знімає її у ексначальника Одеського порту Миколи Павлюка.</p>
      <p>При цьому сам Скорик <a href="https://declarations.com.ua/declaration/nacp_7aa07109-8f26-4459-a07a-6ef1d6f4619d">є власником</a> численної нерухомості на Одещині, елітних годинників і низки цінних паперів. А ще він має майже півмільйона гривень та понад 16 тисяч доларів готівкових заощаджень.</p>
      <p>Радіо Свобода запитало у депутата, для чого йому у такому випадку компенсація за житло:</p>
      <p>
        <b>
          <i>– Кошти за оренду. Це за що?</i>
        </b>
      </p>
      <p>
        <i>– За готель. Біля 20 тисяч на місяць.</i>
      </p>
      <p>
        <b>
          <i>– А в яких випадках ви номером готелю користуєтесь?</i>
        </b>
      </p>
      <p>
        <i>– Кожен день, коли буваю у Верховній Раді. Для перепочинку і для роботи.</i>
      </p>
      <p>
        <b>
          <i>– Ви орендуєте квартиру у Миколи Павлюка.</i>
        </b>
      </p>
      <p>
        <i>– Орендую не я, а моя жінка. На безоплатній основі.</i>
      </p>
      <p>
        <b>
          <i>–​ А квартирою Павлюка Ви користуєтеся?</i>
        </b>
      </p>
      <p>
        <i>– Звичайно, я ж спільно проживаю з дружиною.</i>
      </p>
      <p><a href="https://data.rada.gov.ua/ogd/fin/komp/2019/komp_mps_2019-10.pdf">Майже 40 тисяч гривень на житло у Києві отримав </a>і «співочий прокурор» зі «Слуги народу» <b>Владлен Неклюдов</b>.</p>
      <figure>
        <img src="https://gdb.rferl.org/20D5D9C5-51BF-44F5-B4BB-7D24F9DE7141.jpg"/>
      </figure>
      <p><a href="https://declarations.com.ua/declaration/nacp_8fc64503-23cf-428c-af6c-14c95c55c1b2">Згідно з декларацією</a>, від початку серпня цього року він орендує у столиці квартиру на майже 93 квадрати.</p>
      <p>Її власниця – Наталія Темненко – донедавна чиновниця Мін’юсту.</p>
      <p><a href="https://data.rada.gov.ua/ogd/fin/komp/2019/komp_mps_2019-10.pdf">39 тисяч гривень за житло у жовтні відшкодували</a> і екскварталівцю, а нині «Слузі народу»<b> Олександру Кабанову</b>.</p>
      <p>Згідно з декларацією, уже майже як 5 років він разом з дружиною мешкає у столиці у квартирі на 75 квадратів.</p>
      <p>Її власник <i>–</i> інший кварталівець, брат першого помічника президента Зеленського Сергія Шефіра<b> Борис Шефір</b>. Щоправда, на яких саме умовах він надав у користування Кабанову свою нерухомість з декларації останнього незрозуміло.</p>
      <p>Відтак Радіо Свобода звернулось за роз'ясненням безпосередньо до Бориса Шефіра:</p>
      <p>
        <b>
          <i>– Хотіла запитати, чи до цих пір він у вас її знімає?</i>
        </b>
      </p>
      <p>
        <i>– Ні, вже не орендує. Уже два місяці, як він мені її здав. Я не рахував, скільки він у мене її знімав. Це була моя така більше допомога йому. Тому що він наш співробітник, я йому допомагав. Я йому здавав, недорого здавав.</i>
      </p>
      <p>
        <b>
          <i>– А скільки? Можливо, ви можете озвучити цифру?</i>
        </b>
      </p>
      <p>
        <i>– Ну, слухайте, я ще це буду озвучувати.</i>
      </p>
      <p>
        <b>
          <i>– Чому ви розійшлися?</i>
        </b>
      </p>
      <p>
        <i>– Він сказав, що йому дорого. Сказав, що я більше не можу у тебе так дешево знімати. Вона коштує дорожче. Пробуй, здавай.</i>
      </p>
      <p>У скандал через оренду житла втрапив і віцеспікер парламенту <b>Руслан Стефанчук</b>.</p>
      <figure>
        <img src="https://gdb.rferl.org/65F730D6-450E-468B-B08E-4C274B9C7011.jpg"/>
      </figure>
      <p><a href="https://www.chesno.org/post/3692/">Як виявили журналісти руху «Чесно»</a>, житло у столиці він знімає у своєї ж тещі.</p>
      <p>Сам Стефанчук зради у цьому не бачить.</p>
      <p>«Право обирати орендодавця – моє право, як орендаря. Це чітко випливає із принципу свободи договору, гарантованого мені статтею 6 Цивільного кодексу України», – відреагував він на хвилю обурення у себе на «Фейсбуці».</p>
      <p>Чи справді в подібних випадках немає проблеми? Відповідь на це запитання дає аналітикиня руху «Чесно» <b>Оксана Ставнійчук</b>.</p>
      <p>«Формального порушення немає. Просто це така вже етична площина, яка формує суспільну довіру. Тому я би сказала, що це недоопрацювання, мабуть, цієї статті 35 «про статус народного депутата». Очевидно, її треба якось змінювати і прописувати деталі», – говорить вона.</p>
      <p>Компенсація за оренду житла передбачена з<a href="https://zakon.rada.gov.ua/laws/main/2790-12">аконом «Про статус народного депутата України»</a>. Але отримати її можуть лише ті, хто зареєстрований на відстані понад 30 кілометрів від меж Києва.</p>
      <figure>
        <iframe src="https://www.youtube.com/embed/LlccHGeYGh0" width="640" height="360" data-service="Youtube" scrolling="no"/>
      </figure>
      <p>Наразі <a href="https://www.chesno.org/post/3537/">НАБУ розслідує факт</a> ймовірного зловживання коштами за проживання низкою депутатів попереднього скликання ради.</p>
    </article>
  </body>
</html>