<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/kosmos/ekthesi-ypourgeiou-amynas-ipa-to-ik-ekmetalleythike-tin-tourkiki-eisvoli-gia-na-anasyntaxthei/2919421/"/>
    <meta property="og:site_name" content="Newsit.gr"/>
    <meta property="article:published_time" content="2019-11-20T06:30:08+00:00"/>
    <meta property="og:title" content="Έκθεση Υπουργείου Άμυνας ΗΠΑ: Το ΙΚ εκμεταλλεύθηκε την τουρκική εισβολή για να ανασυνταχθεί"/>
    <meta property="og:description" content="Ανησυχία προκαλεί έκθεση του Γενικού Επιθεωρητή του υπουργείου Άμυνας των ΗΠΑ. Αναφέρει ότι το Ισλαμικό Κράτος εκμεταλλεύθηκε την τουρκική εισβολή για να ανασυνταχθεί."/>
  </head>
  <body>
    <article>
      <h1>Έκθεση Υπουργείου Άμυνας ΗΠΑ: Το ΙΚ εκμεταλλεύθηκε την τουρκική εισβολή για να ανασυνταχθεί</h1>
      <h2>Ανησυχία προκαλεί έκθεση του Γενικού Επιθεωρητή του υπουργείου Άμυνας των ΗΠΑ. Αναφέρει ότι το Ισλαμικό Κράτος εκμεταλλεύθηκε την τουρκική εισβολή για να ανασυνταχθεί.</h2>
      <address><time datetime="2019-11-20T06:30:08+00:00">20 Nov 2019, 06:30</time> by <a rel="author">kostas.papadopoulos</a></address>
      <p>Νέες επιθέσεις εναντίον στόχων στη Δύση είναι πιθανόν να ετοιμάζει το Ισλαμικό Κράτος προειδοποιεί έκθεση ανεξάρτητου αμερικανικού οργανισμού. Οπως αναφέρει αξιοποίησε με τον καλύτερο τρόπο την τουρκική εισβολή στη Συρία και την απόσυρση των δυνάμεων των ΗΠΑ από το βορειοανατολικό τμήμα της χώρας για να ανασυντάξει τις δυνάμεις του.</p>
      <p>Ο αμερικανός πρόεδρος Ντόναλντ Τραμπ ανακοίνωσε την 6η Οκτωβρίου ότι θα απέσυρε περίπου 1.000 στρατιωτικούς των ΗΠΑ που ήταν ανεπτυγμένοι στη βορειοανατολική Συρία, ουσιαστικά ανοίγοντας τον δρόμο στις τουρκικές δυνάμεις να αρχίσουν την επίθεσή τους εναντίον των κουρδικών δυνάμεων, παρότι αυτές αποτέλεσαν την αιχμή του δόρατος στις επιχειρήσεις του διεθνούς συνασπισμού εναντίον των τζιχαντιστών του ΙΚ.</p>
      <p>Δεχόμενος έντονες επικρίσεις — και από μέλη της δικής του παράταξης, των Ρεπουμπλικάνων — ο Τραμπ άλλαξε κατεύθυνση πολλές φορές, πριν εντέλει ανακοινώσει πως θα μείνει μια μικρή δύναμη στην ανατολική Συρία για να «προστατεύει» τις πετρελαιοπηγές.</p>
      <p>«Το ΙΚ εκμεταλλεύθηκε την τουρκική επίθεση και την απόσυρση των αμερικανικών δυνάμεων (…) για να ανακτήσει δυνατότητες και πόρους στη Συρία και να ενισχύσει την ικανότητά του να σχεδιάζει επιθέσεις στο εξωτερικό», αναφέρει έκθεση που δημοσιοποιήθηκε από το γραφείο του Γενικού Επιθεωρητή του Πενταγώνου, ανεξάρτητου οργανισμού αρμόδιου για τη διενέργεια εσωτερικών ερευνών στην πολυπλόκαμη αμερικανική στρατιωτική διοίκηση.</p>
      <p>Επικαλούμενο την υπηρεσία πληροφοριών του Πενταγώνου (Defense Intelligence Agency, DIA), το γραφείο του Γενικού Επιθεωρητή προσθέτει ότι το ΙΚ θέλει να «αξιοποιήσει το κενό ασφάλειας» για να «στοχοθετήσει τη Δύση διότι θα έχει περισσότερο “χρόνο και χώρο” για να προετοιμάζει επιθέσεις και να υποστηρίζει τους 19 βραχίονές του σε διεθνές επίπεδο».</p>
      <p>Μακροπρόθεσμα, το ΙΚ «πιθανόν θα επιδιώξει να ανακτήσει τον έλεγχο ορισμένων κοινοτήτων στη Συρία και να επεκτείνει τη σφαίρα επιρροής του σε διεθνές επίπεδο», προστίθεται στην έκθεση.</p>
      <h3>Tο ΙΚ είχε προετοιμαστεί για να αντέξει τον θάνατο του Αλ Μπαγκντάντι</h3>
      <p>Εξάλλου, ο θάνατος του επικεφαλής της τζιχαντιστικής οργάνωσης, του Αμπού Μπακρ αλ Μπαγκντάντι, κατά τη διάρκεια επιχείρησης των αμερικανικών ειδικών δυνάμεων την 26η Οκτωβρίου δεν αναμένεται να εμποδίσει το ΙΚ να ανασυνταχθεί, κατά το κείμενο.</p>
      <p>«Σύμφωνα με τη DIA, το ΙΚ είχε προετοιμαστεί για να αντέξει τον θάνατο του Αλ Μπαγκντάντι και αναμένεται να μπορέσει να “συνεχίσει τις επιχειρήσεις του, να διατηρήσει την παγκόσμια συνοχή του και να διατηρήσει τη σημερινή του θέση»”.</p>
      <p>Πλέον το ΙΚ «έχει ενεργοποιήσει πυρήνες εν υπνώσει για να πολλαπλασιάσουν τις επιθέσεις εναντίον των Συριακών Δημοκρατικών Δυνάμεων» (ΣΔΔ), της κουρδοαραβικής συμμαχίας η οποία, με αεροπορική υποστήριξη του διεθνούς συνασπισμού υπό τις ΗΠΑ, εξεδίωξε την άνοιξη τους τζιχαντιστές από ό,τι είχε απομείνει από το «χαλιφάτο» που είχαν εγκαθιδρύσει το 2014 στα αχανή τμήματα της Συρίας και του Ιράκ που είχαν κυριεύσει.</p>
      <p>Στην έκθεση του Γενικού Επιθεωρητή διευκρινίζεται ότι οι αμερικανικές δυνάμεις στη Συρία συνεχίζουν να εξοπλίζουν τις ΣΔΔ, αλλά πλέον σταμάτησαν να τις εκπαιδεύουν. Στο τέλος του τρίτου τριμήνου, οι ΣΔΔ είχαν στις τάξεις τους περίπου 100.000 μαχητές, σύμφωνα με το ίδιο έγγραφο.</p>
    </article>
  </body>
</html>