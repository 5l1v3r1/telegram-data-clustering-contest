<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121007/grodzki-expose-morawieckiego-brzmialo-jak-z-prl-u.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-20T06:32:00+00:00"/>
    <meta property="og:title" content="Grodzki: Exposé Morawieckiego brzmiało jak z PRL-u"/>
    <meta property="og:description" content="Marszałek Senatu Tomasz Grodzki ocenił, że wczorajsze exposé premiera Morawieckiego brzmiało niczym przemowy z czasów PRL-u. Polityk opozycji nie szczędził premierowi gorzkich słów."/>
  </head>
  <body>
    <article>
      <h1>Grodzki: Exposé Morawieckiego brzmiało jak z PRL-u</h1>
      <address>
        <time datetime="2019-11-20T06:32:00+00:00">20 Nov 2019, 06:32</time>
      </address>
      <h4>Marszałek Senatu Tomasz Grodzki ocenił, że wczorajsze exposé premiera Morawieckiego brzmiało niczym przemowy z czasów PRL-u. Polityk opozycji nie szczędził premierowi gorzkich słów.</h4>
      <p>Wczoraj po godzinie 10 rano premier Morawiecki wygłosił exposé, w którym nakreślił ramowy plan działania jego rządu na najbliższe kilka lat. – Kwestia, czy podobało mi się exposé premiera Mateusza Morawieckiego nie jest istotna. Pierwsza impresja, była trochę jak z PRL-u "jesteśmy 10. potęgą gospodarczą świata, a na półkach bywało pusto". Bardzo mnie zmartwiło, że mało było o ochronie zdrowia, która jest mi szczególnie bliska – stwierdził Grodzki w programie Polsat News.</p>
      <p>Gdy prowadzący rozmowę Bogdan Rymanowski zauważył, że premier walczył z PRL-em, Grodzki odparł "ja też z nim walczyłem i chyba trochę dłużej z racji wieku". – Nie chodzi mi o brak szacunku do premiera Morawieckiego. Jednak pamiętam exposé różnych premierów. W PRL-u było tak, że co innego się mówiło, a ludzie widzieli co innego, był rozdźwięk między rzeczywistością, a deklaracjami – kontynuował polityk.</p>
      <h3>Obrona dzieci</h3>
      <p>Następnie marszałek stwierdził, że prawa strona sali sejmowej "najbardziej burzliwymi oklaskami reagowała na sprawy ideologiczne, które są najmniej istotne".</p>
      <p>W trakcie programu Grodzki nawiązał do słów premiera, który obiecał, że nie pozwoli na ideologizację dzieci i będzie bronił rodziny.</p>
      <p>Grodzki odniósł się do słów premiera Morawieckiego, który w expose stwierdził, że dzieciom zagraża obca ideologia. Marszałek stwierdził, że widzi wiele innych rzeczy, które zagrażają dzieciom. – Począwszy od chorób wywołanych ruchami antyszczepionkowymi, po inne rzeczy i niegodne zachowania dorosłych – ocenił.</p>
      <p>Polityk podkreślił, że to rodzice mają decydować o wychowaniu swoich dzieci. – Mam dwie dorosłe córki i małe wnuczki. Nikt mi nigdy nie dyktował i nie będzie dyktował jak mam wychowywać własne dzieci – mówił gość Polsat News.</p>
      <footer>/ Źródło: <a href="http://www.polsatnews.pl/">Polsat News<br/></a>/ jfi</footer>
      <related>
        <h4>Czytaj także</h4>
        <a href="https://www.dorzeczy.pl/kraj/121004/ci-poslowie-po-poparli-rzad-morawieckiego-zapewniaja-ze-to-pomylka.html"/>
        <a href="https://www.dorzeczy.pl/kraj/120885/profesor-oskarzyla-grodzkiego-reaguje-rektor-uniwersytetu.html"/>
      </related>
    </article>
  </body>
</html>