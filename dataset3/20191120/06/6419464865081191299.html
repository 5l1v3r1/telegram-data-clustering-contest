<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/politiki/voyli-i-syzitisi-gia-tin-anatheorisi-toy-syntagmatos/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-20T06:20:55+00:00"/>
    <meta property="og:title" content="Βουλή: Η συζήτηση για την αναθεώρηση του συντάγματος"/>
    <meta property="og:description" content="Βουλή: Τα άρθρα που αφορούν εκλογή Προέδρου της Δημοκρατίας, συγκρότηση Εξεταστικών Επιτροπών, λαϊκές νομοθετικές πρωτοβουλίες"/>
  </head>
  <body>
    <article>
      <h1>Βουλή: Η συζήτηση για την αναθεώρηση του συντάγματος</h1>
      <address>
        <time datetime="2019-11-20T06:20:55+00:00">20 Nov 2019, 06:20</time>
      </address>
      <p><a href="https://neaselida.gr/tag/vouli/">Βουλή</a>: Τα άρθρα που αφορούν εκλογή <a href="https://neaselida.gr/tag/ptd/"><b>Προέδρου της Δημοκρατίας</b>,</a> συγκρότηση <b>Εξεταστικών Επιτροπών, λαϊκές νομοθετικές πρωτοβουλίες</b> αλλά και δημοψηφίσματα για κύρωση διεθνών συνθηκών και συμβάσεων είναι στην ημερήσια διάταξη της σημερινής, τρίτης συνεδρίασης της <a href="https://neaselida.gr/tag/olomeleia-voylis/">Ολομέλειας,</a> για την <a href="https://neaselida.gr/tag/anatheorisi-syntagmatos/">αναθεώρηση του Συντάγματος.</a></p>
      <p><b>Το επίμαχο και κρίσιμο άρθρο 32 παρ.4 γ</b>ια την εκλογή του Προέδρου της Δημοκρατίας, αναμένεται να βρεθεί στο επίκεντρο των αντιπαραθέσεων αλλά και των ζυμώσεων μεταξύ των κομμάτων.</p>
      <p><b>Όλα τα κόμματα, πλην του ΚΚΕ,</b> συμφωνούν στην αποσύνδεση της εκλογής του Προέδρου της Δημοκρατίας από τη πρόωρη διάλυση της βουλής ωστόσο διαφωνούν ως προς τον τρόπο και τη διαδικασία εκλογής του.</p>
      <p><b>Η κυβερνητική πλειοψηφία</b> απορρίπτει τη πρόταση της αξιωματικής αντιπολίτευσης η οποία προβλέπει και την άμεση εκλογή του Προέδρου της Δημοκρατίας από το λαό, σε περίπτωση που αποβούν άκαρπες οι κοινοβουλευτικές ψηφοφορίες.</p>
      <h3>Ειδικότερα, η πρόταση της ΝΔ προβλέπει ότι:</h3>
      <p>«Αν δεν επιτευχθεί ούτε και στην τρίτη ψηφοφορία η αυξημένη πλειοψηφία, η ψηφοφορία επαναλαμβάνεται μέσα σε πέντε ημέρες και εκλέγεται Πρόεδρος της Δημοκρατίας εκείνος που συγκέντρωσε την απόλυτη πλειοψηφία του όλου αριθμού των βουλευτών. Αν δεν επιτευχθεί ούτε αυτή η πλειοψηφία, η ψηφοφορία επαναλαμβάνεται μία ακόμη φορά, ύστερα από πέντε ημέρες, μεταξύ των δύο προσώπων που πλειοψήφησαν, και θεωρείται ότι έχει εκλεγεί Πρόεδρος της Δημοκρατίας εκείνος που συγκέντρωσε τη σχετική πλειοψηφία. Σε περίπτωση ισοψηφίας, θεωρείται ότι έχει εκλεγεί Πρόεδρος της Δημοκρατίας εκείνος που συγκέντρωσε μεγαλύτερο αριθμό ψήφων στην πρώτη ψηφοφορία της προηγούμενης παραγράφου, και, σε περίπτωση ισοψηφίας κατά την ψηφοφορία εκείνη, ο πρεσβύτερος στην ηλικία μεταξύ των δύο υποψηφίων».</p>
      <h3>Από την πλευρά του, ο ΣΥΡΙΖΑ προτείνει :</h3>
      <p>« Αν δεν επιτευχθεί ούτε και στην τρίτη ψηφοφορία η αυξημένη αυτή πλειοψηφία, οι ψηφοφορίες επαναλαμβάνονται ανά μήνα μέχρις ότου επιτευχθεί η πλειοψηφία των τριών πέμπτων ή μέχρι τη συμπλήρωση εξαμήνου από την έναρξη της διαδικασίας εκλογής. Μετά την παρέλευση του εξαμήνου, ο Πρόεδρος της Δημοκρατίας εκλέγεται μεταξύ των δύο προσώπων που πλειοψήφησαν στην τελευταία ψηφοφορία, με άμεση, καθολική και μυστική ψηφοφορία από τους πολίτες που έχουν εκλογικό δικαίωμα, όπως νόμος ορίζει».</p>
      <p>Στη δυνατότητα της μειοψηφίας να συγκροτεί Εξεταστικές Επιτροπές όλα τα κόμματα είναι θετικά με τη ΝΔ να προτείνει δύο ανά κοινοβουλευτική περίοδο μετά από πρωτοβουλία 10 βουλευτών.</p>
      <p>Θετικούς βρίσκει βουλευτές ακόμα και της συμπολίτευσης, η πρόταση του ΣΥΡΙΖΑ για το άρθρο 73 που προβλέπει ότι, «προτάσεις νόμων μπορεί επίσης να υποβληθούν από εκατό χιλιάδες πολίτες που έχουν το εκλογικό δικαίωμα, με τη διαδικασία και τους όρους που ορίζει ο νόμος. Η πρόταση αυτή εισάγεται υποχρεωτικά προς συζήτηση στην Ολομέλεια».</p>
      <p>Ειδικότερα στη σημερινή συνεδρίαση θα συζητηθούν τρεις θεματικές ενότητες αναθεωρητέων διατάξεων:</p>
      <h3>Πρώτη Θεματική Ενότητα:</h3>
      <p>-Διορισμός πρωθυπουργού και κυβέρνησης (άρθρο 37 παρ. 3)</p>
      <p>-Κυβέρνηση απαλλαγή καθηκόντων (άρθρο 38 παρ. 1 και 2)</p>
      <p>-Κοινοβουλευτικές και Εξεταστικές Επιτροπές (άρθρο 68 παρ. 2)</p>
      <p>-Εμπιστοσύνη της Βουλής – αρχή της δεδηλωμένης (άρθρο 84 παρ. 2)</p>
      <h3>Δεύτερη Θεματική Ενότητα:</h3>
      <p>-Κανόνες του διεθνούς δικαίου και διεθνείς οργανισμοί (άρθρο 28 παρ. 2)</p>
      <p>-Πράξεις νομοθετικού περιεχομένου, ψηφίσματα, διαγγέλματα (άρθρο 44 παρ. 2)</p>
      <p>-Δικαίωμα πρότασης νόμου (άρθρο 73)</p>
      <p>Τρίτη Θεματική Ενότητα:</p>
      <p>-Εκλογή Προέδρου της Δημοκρατίας (άρθρο 32 παρ. 4 και 5)</p>
      <related>
        <a href="https://neaselida.gr/politiki/mitsotakis-sto-zagkremp-gia-tin-eklogi-tis-neas-igesias-toy-elk/"/>
      </related>
    </article>
  </body>
</html>