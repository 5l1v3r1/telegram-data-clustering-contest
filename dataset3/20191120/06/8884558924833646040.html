<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/goriska/gradnja-bloka-v-prvacini-s-stanovanji-za-mlade-dob"/>
    <meta property="og:site_name" content="Primorske novice"/>
    <meta property="article:published_time" content="2019-11-20T06:02:00+00:00"/>
    <meta property="og:title" content="Gradnja bloka v Prvačini s stanovanji za mlade dobro napreduje"/>
    <meta property="og:description" content="Če bi hotel zadostiti vsem potrebam, bi novogoriški stanovanjski sklad potreboval 150 dodatnih stanovanj. Toliko je namreč prosilcev na listi. Razveseljivo pa je, da v Prvačini gradnja bloka z osmimi stanovanji za mlade kljub slabemu vremenu dobro napreduje. Mladi naj bi se vselili v drugi polovici prihodnjega leta."/>
  </head>
  <body>
    <article>
      <h1>Gradnja bloka v Prvačini s stanovanji za mlade dobro napreduje</h1>
      <address><time datetime="2019-11-20T06:02:00+00:00">20 Nov 2019, 06:02</time> by <a rel="author">Mitja Marussig</a></address>
      <p>
        <b>Če bi hotel zadostiti vsem potrebam, bi novogoriški stanovanjski sklad potreboval 150 dodatnih stanovanj. Toliko je namreč prosilcev na listi. Razveseljivo pa je, da v Prvačini gradnja bloka z osmimi stanovanji za mlade kljub slabemu vremenu dobro napreduje. Mladi naj bi se vselili v drugi polovici prihodnjega leta.</b>
      </p>
      <figure>
        <img src="https://static.primorske.si/foto/highres/gorica/720427_267-stan_prvacina03.jpg"/>
        <figcaption>Po devetih letih sklad spet gradi, tokrat v Prvačini. Gradnja kljub dežju dobro napreduje. Mladi naj bi se vselili v drugi polovici prihodnjega leta.  Foto: Mitja Marussig</figcaption>
      </figure>
      <p><b>NOVA GORICA, PRVAČINA</b> &gt; “Gradnja kljub vremenu poteka po načrtih, ob ugodnih vremenskih razmerah bo objekt pokrit do konca novembra, zaključen naj bi bil junija 2020, ko naj bi dobili uporabno dovoljenje,” je včeraj ob ogledu gradbišča povedal direktor novogoriškega stanovanjskega sklada <b>Matjaž Kompara</b>. Projekt je sicer začel njegov predhodnik na skladu <b>Tomica Dumančić</b>. Celotna naložba z davkom stane 948.000 evrov, gre za nizkoenergetsko stavbo, v kateri bodo imela približno 75 kvadratnih metrov velika stanovanja med drugim rekuperacijo, ogrevanje na toplotno črpalko in denimo grobo instalacijo za polnilnico za električne avtomobile. “Ocenjujemo, da bodo stroški ogrevanja letno med sto in 150 evri,” je povedal projektant <b>Uroš Uršič</b>.</p>
      <h3>Osem mladih bo dobilo stanovanje v Prvačini</h3>
      <p>Projekt so že prijavili na Eko sklad, ki lahko povrne do 50 odstotkov stroškov gradnje. Kot sta poudarila Kompara in župan <b>Klemen Miklavič</b>, z nadzorom ves čas spremljajo, da se vgrajujejo pravi materiali, da so dela natančno izvedena in bo gradnja kakovostna. “V preteklosti smo imeli slabe izkušnje z gradnjami za stanovanjski sklad, ne le pri nas, ampak po vsej Sloveniji,” je razložil Miklavič.</p>
      <blockquote><b>Matjaž Kompara, direktor stanovanjskega sklada <br/></b>“Mladim želimo zagotoviti prvo namestitev, da si lahko ustvarijo družine in dobijo zaposlitev, končni cilj je, da pridejo do svojih stanovanj.”</blockquote>
      <p>Medtem ko gradbinci gradijo, na skladu pripravljajo dokumentacijo za razpis za oddajo teh osmih stanovanj. Namenjena bodo mladim. “Pripravljamo pogoje, razpis bomo objavili po novem letu. Takrat bi začeli zbirati prve prijave,” napoveduje Kompara. Za zdaj se še niso odločili, za koliko let jih bodo oddali v najem. “Ideje so različne, vsekakor želimo mladim zagotoviti prvo namestitev, da si lahko ustvarijo družine in dobijo zaposlitev, končni cilj je, da kasneje pridejo do svojih stanovanj. Ne gre za neomejen rok nastanitve.” Osmerica se bo z družinami vselila v drugi polovici prihodnjega leta.</p>
      <p>Osem stanovanj pa je le kaplja v morje potreb sklada. Na zadnji razpis se je prijavilo približno 150 prosilcev, ki čakajo na listi. Sklad ima tudi več kot sto prošenj za nastanitev v oskrbovanih stanovanjih. “Potrebe so velike, sploh z vidika neprofitne najemnine. Pred kratkim smo kupili dve v centru Nove Gorice, aktivno delamo na projektih, da bi zagotovili ustrezna stanovanja,” pravi Kompara.</p>
      <h3>Veliko projektov, a noben še pripravljen</h3>
      <p>Pogovori z nepremičninskim skladom ZPIZ o gradnji oskrbovanih stanovanj ob Kornu tečejo že dolgo, dogovora pa še ni. Kompara računa tudi na gradnjo ob Erjavčevi ulici, kjer se je sicer omenjal dnevni center za dementne, a je tam treba odpraviti težave zaradi prostorskih aktov, ki predvidevajo zahodno vpadnico. “To se rešuje tudi na ravni države,” pravi Kompara. Tudi o gradnji 22 stanovanj v Grgarju v sodelovanju z republiškim skladom in zasebnim investitorjem, ki jo je omenjal že Dumančić, ni nič dorečenega. “Je še aktualna, se pogovarjamo, pripravljamo dokumentacijo, idejni projekti se bodo lahko še popravili.” V nasprotju s predhodnikom pa Kompara za zdaj ne namerava prodajati prevelikih stanovanj na Vojkovi cesti. Dobra novica je, da je republiški sklad pridobil zemljišča v Liskurju v Rožni Dolini, kjer se z občino dogovarja o gradnji, “a to je dolgoročen projekt.”</p>
      <p>Kot pravi Kompara, je velik strošek sklada, ki ima 377 stanovanj, najstarejša pa so stara celo sto let, vzdrževanje. Zato si kar precej obeta od najavljenega novega stanovanjskega zakona, ki naj bi uvedel stroškovne najemnine. To bi skladu olajšalo obnove stanovanj.</p>
    </article>
  </body>
</html>