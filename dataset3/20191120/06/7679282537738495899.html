<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-india-vs-bangladesh-sunil-gavaskar-hints-that-coming-year-will-be-difficult-for-mayank-agarwal-ind-vs-ban-test-series-2859199.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-20T06:18:22+00:00"/>
    <meta property="og:title" content="गावसकर ने बताया क्यों आने वाले समय में बढ़ सकती हैं मयंक अग्रवाल की मुश्किलें"/>
    <meta property="og:description" content="भारत और बांग्लादेश के बीच दो मैचों की टेस्ट सीरीज खेली जा रही है। टीम इंडिया के सलामी बल्लेबाज मयंक अग्रवाल ने पहले टेस्ट मैच में 243 रनों की पारी खेली थी। मयंक ने अभी तक 8 ही टेस्ट मैच खेले हैं और..."/>
  </head>
  <body>
    <article>
      <h1>गावसकर ने बताया क्यों आने वाले समय में बढ़ सकती हैं मयंक अग्रवाल की मुश्किलें</h1>
      <address><time datetime="2019-11-20T06:18:22+00:00">20 Nov 2019, 06:18</time> by <a rel="author">लाइव हिन्दुस्तान टीम,मुंबई</a></address>
      <p>भारत और बांग्लादेश के बीच दो मैचों की टेस्ट सीरीज खेली जा रही है। टीम इंडिया के सलामी बल्लेबाज मयंक अग्रवाल ने पहले टेस्ट मैच में 243 रनों की पारी खेली थी। मयंक ने अभी तक 8 ही टेस्ट मैच खेले हैं और इस दौरान उन्होंने 71.5 की औसत से 858 रन बनाए हैं। टीम इंडिया के दिग्गज सलामी बल्लेबाज रह चुके सुनील गावसकर ने भी मयंक की जमकर तारीफ की है। गावसकर को उम्मीद है कि वो अपने करियर के दूसरे साल में भी शानदार प्रदर्शन करेंगे।</p>
      <p>
        <b>'विरोधी टीमें अब मयंक के बारे में काफी जान चुकी हैं'</b>
      </p>
      <p>मयंक अभी तक तीन हाफसेंचुरी और दो डबल सेंचुरी समेत तीन सेंचुरी लगा चुके हैं। सलामी बल्लेबाज के तौर पर वो टीम में अपनी जगह काफी हद तक पक्की भी कर चुके हैं। गावसकर का मानना है अग्रवाल के लिए अपने बेहतरीन प्रदर्शन को जारी रखना एक बड़ी चुनौती होगी, क्योंकि अब विपक्षी टीमों को उनके बारे में काफी कुछ पता चल चुका है। मयंक ने बांग्लादेश के खिलाफ पहले टेस्ट मैच में दोहरा शतक जड़ा था। उन्होंने अपने करियर का सर्वश्रेष्ठ स्कोर (243) बनाया था।</p>
      <h3>
        <a href="https://www.livehindustan.com/cricket/story-india-vs-bangladesh-day-night-test-match-harbhajan-singh-on-pink-ball-cricket-ind-vs-ban-2nd-test-match-in-kolkata-from-22nd-november-2859134.html">भज्जी ने बताया- पिंक बॉल से कितने खतरनाक गेंदबाज बन सकते हैं कुलदीप यादव</a>
      </h3>
      <h3>
        <a href="https://www.livehindustan.com/cricket/story-india-vs-bangladest-test-series-2nd-test-match-day-night-test-match-it-takes-8-days-to-create-sg-pink-ball-2859151.html">INDvBan Day-Night Test: जानिए कितने दिनों में तैयार होती है SG पिंक बॉल</a>
      </h3>
      <p>
        <b>इस वजह से मयंक शानदार फॉर्म में हैं</b>
      </p>
      <p>गावसकर ने कहा, 'वो टेस्ट क्रिकेट का आनंद ले रहे हैं। ये उनके करियर का पहला साल है और उम्मीद है कि वो दूसरे साल भी अपने दमदार प्रदर्शन का जारी रखेंगे, क्योंकि दूसरे सीजन में विरोधी टीम के पास आपके बारे में बहुत जानकारी मौजूद होगी। हालांकि, मयंक दमदार बल्लेबाजी कर रहे हैं।' गावसकर ने कहा, 'वो ऑफ साइड की ओर गिरे बिना बेहतरीन संतुलन बनाए रखते हैं और स्ट्रेट खेलते हैं। फ्रंट और बैकफुट पर उनका मूवमेंट भी शानदार है, जिसके कारण वो बेहतरीन फॉर्म में चल रहे हैं और उनका आत्मविश्वास भी बढ़ा हुआ है।'</p>
    </article>
  </body>
</html>