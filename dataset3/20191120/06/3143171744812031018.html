<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/mare-in-genere-un-evento-sportivo-contro-disparita-e-discriminazioni.html"/>
    <meta property="og:site_name" content="Tempostretto"/>
    <meta property="article:published_time" content="2019-11-20T06:50:36+00:00"/>
    <meta property="og:title" content="Mare In-genere, un evento sportivo contro disparità e discriminazioni"/>
    <meta property="og:description" content="Vuole contrastare disparità e discriminazioni &quot;Mare In-genere. Quando lo sport annulla le disparità&quot;, promosso da diversi centri immersione e Posto Occupato"/>
  </head>
  <body>
    <article>
      <h1>Mare In-genere, un evento sportivo contro disparità e discriminazioni</h1>
      <address><time datetime="2019-11-20T06:50:36+00:00">20 Nov 2019, 06:50</time> by <a rel="author" href="https://www.tempostretto.it/author/adminadmin-com" target="_blank">Redazione</a></address>
      <p><b>Inclusione, uguaglianza, parità</b>: valori che passano anche dallo sport. Per celebrare la <b>Giornata Internazionale contro la violenza sulla donna</b>, istituita dall’Onu con la scelta del 25 novembre come data simbolica, <b>sabato 23 novembre</b> le acque dello Stretto di Messina saranno protagoniste dell’evento sportivo <b><i>Mare In-genere. Quando lo sport annulla le disparità</i></b>, promosso da diversi centri immersione di Sicilia e Calabria e da <b>Posto Occupato</b>, la campagna di sensibilizzazione sul tema della violenza sulle donne, partita da Rometta (ME) nel 2013 e arrivata a coinvolgere realtà diverse in tutto il territorio nazionale e oltre i confini.</p>
      <h4>Sport come occasione di scambio</h4>
      <p>Unendo differenti sport acquatici, <b>come la vela, la subacquea, la pallanuoto e il windsurf</b>, l’iniziativa vuole porre l’accento su come lo sport – di squadra ma anche individuale – possa essere occasione di scambio e condivisione tra uomini e donne, annullando le barriere di genere e gli stereotipi secondo cui certe discipline siano adatte solamente a sportivi di sesso maschile.</p>
      <p><b>L’evento sarà presentato giovedì 21 novembre alle 12.00 alla Marina del Nettuno</b>, che è anche il luogo scelto per la partenza della veleggiata simbolica, prevista (condizioni meteo permettendo) sabato 23 novembre alle 10.00. Alla presentazione di <i>Mare In-genere</i> ci sarà un’ospite d’eccezione: <b>Silvia Bosurgi</b>, pallanuotista messinese che con la Nazionale italiana ha vinto la medaglia d’oro alle <b>Olimpiadi di Atene del 2004</b>. La campionessa affronterà un tema mai attuale nel mondo dello sport: la differenza di trattamento economico e la diversa percezione del professionismo tra sportive e sportivi. A sposare l’iniziativa anche <b>Alessia Zecchini</b>, campionessa italiana e mondiale di apnea e recordwoman mondiale nella disciplina.</p>
      <h4>Partecipazione di diversi centri di immersioni siciliani e calabresi</h4>
      <p>Dopo la presentazione del 21, a darsi appuntamento <b>sabato 23 alle 10 alla Marina del Nettuno</b> saranno <b>diversi centri di immersioni di Sicilia e Calabria</b>: Mare Nostrum Diving (Palermo), Scilla Diving (Scilla), Megale Hellas Diving Center (Gioiosa Ionica), Tropea Diving (Tropea), Dugongo Team (Milazzo), Oloturia Sub (Messina), ASD Bimaris (Messina) e Stramba Crew (Capo D’Orlando), che guiderà la veleggiata con <b>Donatella Alibrandi</b>. Parteciperanno anche SSD Windsurf Club Messina e #supmessina.</p>
      <figure>
        <img src="https://www.tempostretto.it/wp-content/uploads/2019/11/unimmagine-delliniziativa-del-2017.jpg"/>
      </figure>
      <p>Destinazione: lo spazio di mare antistante la chiesa di Santa Maria della Lettera, a <b>Torre Faro</b>, dove un gruppo di subacquee si immergerà per deporre <b>una corona in memoria delle vittime invisibili di violenza</b>, rinnovando il gesto compiuto nel novembre 2017, quando fu collocata una targa commemorativa su un fondale di 13 metri. Proprio in quella occasione, due anni fa, in tutta Italia piscine e centri di immersione e diving aderirono a Posto Occupato.</p>
      <h4>Le parole di Francesca Frisone</h4>
      <p>Ad organizzare l’evento <b>Francesca Frisone</b>, istruttrice subacquea, e <b>Maria Andaloro</b>, ideatrice e promotrice di Posto Occupato, che allo sport – sopra e sotto il mare – affidano il compito di parlare di parità e di superamento delle convenzioni sociali e culturali che inquinano la condizione femminile. «<i>Uno sport come la vela o la subacquea dimostra che spesso non è la forza fisica il requisito indispensabile per ottenere dei risultati</i>» racconta Frisone «<i>ma la tecnica unita all’intelletto, e questo vale più che mai in certe discipline sportive, così come in tutte le attività umane</i>».</p>
      <h4>Il commento di Maria Andaloro</h4>
      <p>Per Maria Andaloro la Giornata contro la violenza sulle donne è un’occasione per parlare di «<i>violenza a tutto tondo, non solo sulle donne ma su chi, per condizioni fisiche, culturali o mentali, ha ancora bisogno di difendersi da un sistema sociale in cui manca la capacità di prevenire, di conoscere e quindi riconoscere la violenza per poterla evitare. Ed è proprio in mare che la violenza tocca i suoi momenti più drammatici: basti pensare ai migranti che vi perdono la vita ogni giorno o alle donne che subiscono abusi di ogni genere durante le traversate dalle coste libiche alla Sicilia. Morti e abusi di cui per un numero imponderabile si sa poco o non si saprà mai nulla</i>». Andaloro aggiunge: «<i>La nuova proprietà del Palermo Calcio ha di recente sposato la causa di Posto Occupato. E, sensibile al tema, nei prossimi giorni svelerà un’iniziativa molto significativ</i>a».</p>
      <p>A patrocinare l’evento, inoltre, lo <b>Yachting Club di Capo d’Orlando</b>, mentre l’imbarcazione “Serendipity” sarà messa a disposizione da <b>Parallelo 38 Charter di Reggio Calabria</b> ed <b>Enzo Ricordo</b>, che hanno aderito all’iniziativa con entusiasmo e massima sensibilità al tema.</p>
      <p>L’iniziativa è aperta a chiunque voglia partecipare, dando il suo contributo a una manifestazione in cui, per una volta, lo sport è senza genere.</p>
      <h3>Articoli correlati</h3>
    </article>
  </body>
</html>