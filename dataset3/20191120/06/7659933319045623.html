<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1999946/irakl%C4%B1-g%C3%B6stericiler-hur-zubeyr-liman%C4%B1%E2%80%99na-giden-yolu-kapatt%C4%B1"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-20T06:45:00+00:00"/>
    <meta property="og:title" content="Iraklı göstericiler Hur Zubeyr Limanı’na giden yolu kapattı"/>
    <meta property="og:description" content="Irak’ın başkenti Bağdat başta olmak üzere birçok kentte 1 Ekim’de başlayan ve bir süre ara verilmesinin ardından 25 Ekim’de yeniden başlayan protestolar sürüyor. Dün sabah saatlerinden öğleye kadar, gösterilere yönelik katılım birkaç gün öncesine kıy"/>
  </head>
  <body>
    <article>
      <h1>Iraklı göstericiler Hur Zubeyr Limanı’na giden yolu kapattı</h1>
      <address>
        <time datetime="2019-11-20T06:45:00+00:00">20 Nov 2019, 06:45</time>
      </address>
      <p>Irak’ın başkenti Bağdat başta olmak üzere birçok kentte 1 Ekim’de başlayan ve bir süre ara verilmesinin ardından 25 Ekim’de yeniden başlayan protestolar sürüyor.<br/><br/>Dün sabah saatlerinden öğleye kadar, gösterilere yönelik katılım birkaç gün öncesine kıyasla gerilemiş ancak akşam saatlerinde katılım oranı tırmanışa geçmişti. Ayrıca dün, güneydeki Zikar kentine bağlı Rufai ilçesinde gözaltında tutulan, protestoların önde gelen genç isimlerinden Hüseyin ez-Zaim serbest bırakıldı.<br/><br/>Bağdat’ta da geçtiğimiz günlerde kaçırılma haberiyle gündeme gelen gösterici ve aktivist Mari Muhammed’in ise evine geri döndüğü bildirildi. Mari’nin kardeşi Muhammed Şakik, yerel basına yaptığı açıklamada, “Mari serbest bırakıldı. Şu an evde” diyerek, daha fazla detay vermedi.<br/><br/>Şakik, geçtiğimiz Salı, kız kardeşinin Instagram üzerinden aldığı tehdit mesajları sonrasında Cuma günü saat 17.00 sularında kaçırıldığını belirtmişti.<br/><br/>Basra’nın güneyinde bir petrol rafineri şirketinin müdürü, şirkete giden yolların yeniden açıldığını duyurdu. Yollar daha önce göstericiler tarafından kapatılmıştı. Şirket müdürü, basına yaptığı açıklamada, Şabiye bölgesinden bir grup göstericinin yolu kapatmadan bölge ile şirket arasında çadır kurduklarını söyledi. Basra’dan gelen haberler arasında Hur Zubeyr Limanı’na giden yolun göstericilerce kapatıldığı ve Um Kasr Limanı’nın halen kapalı olduğu bildirildi.<br/><br/>Bağdat’ta ise bazı eylemciler, Tahrir Meydanı başta olmak üzere diğer meydanlarda gösterilere devam ederken, bazıları sağlık merkezleri önünde oturma eylemi düzenledi. Bağdat’ın Resafe ve Karh yakasında bazı ilköğretim okulları ile liseler kapalı kaldı. Göstericiler aynı zamanda Sinek ve Ahrar’daki hâkimiyetlerini koruyorlar.<br/><br/>Irak'ın güneyindeki Zikar vilayet merkezi Nasıriye'de bulunan El Habubi Meydanı’ndaki bazı devlet dairelerinde memurlar greve gitti.<br/><br/>Necef’te de göstericilerin bazıları Kufe ilçesinden Necef Havalimanı’na giden yolları kapatırken, bazıları da Kufe ile Necef’i birbirine bağlayan Muhtar tünelini geçişlere kapattı. Kentte, ayrıca Öğretmenler Sendikası’nın yanı sıra birçok sendika kuruluşu greve gitti.<br/><br/>Kerbela ise büyük çaplı öğrenci gösterilerine sahne oldu. Kentte devlet daireleri yarım gün mesai yapıyor. Meysan kentinde sağlık ve hizmet sektörü dışında memurların grevi sürerken, öğrenciler gösterilere katlıyor. Ülkenin orta kesimlerinde yer alan Babil, Musenna, Divaniye ve Diyala’da de benzer görüntüler vardı.<br/><br/>DPA’nın aktardığına göre Irak Başbakanı Adil Abdulmehdi'nin Askeri Sözcüsü Tuğgeneral Abdulkerim Halef, yaptığı açıklamada, okulları kapatan kişilerin terörle mücadele kapsamında tutuklanması yönünde kararların çıkarıldığını belirtti. Irak Yüksek Öğretim Kurumu ve Eğitim Bakanlığı’nın çağrılarına rağmen öğrenciler meydanlarda göstericilere destek veriyor.<br/><br/>Irak İçişleri Bakanlığı’nın dünkü açıklamasında, hükümet karşıtı gösteriler nedeniyle yaklaşık bir aydır uygulanan ‘yüksek teyakkuz durumuna’ son verildiği bildirildi.</p>
    </article>
  </body>
</html>