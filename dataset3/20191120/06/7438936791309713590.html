<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/Johnova-Socialni-pracovnici-se-mezi-potrebnymi-profesemi-objevuji-poprve-604003"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-20T06:28:00+00:00"/>
    <meta property="og:title" content="Johnová: Sociální pracovníci se mezi potřebnými profesemi objevují poprvé"/>
    <meta property="og:description" content="Rada hlavního města Prahy schválila navýšení počtu bytů pro potřebné profese. Nejvíce bytů získají sociální pracovníci, příslušníci integrovaného záchranného systému a učitelé."/>
  </head>
  <body>
    <article>
      <h1>Johnová: Sociální pracovníci se mezi potřebnými profesemi objevují poprvé</h1>
      <address>
        <time datetime="2019-11-20T06:28:00+00:00">20 Nov 2019, 06:28</time>
      </address>
      <p>
        <b>Rada hlavního města Prahy schválila navýšení počtu bytů pro potřebné profese. Nejvíce bytů získají sociální pracovníci, příslušníci integrovaného záchranného systému a učitelé.</b>
      </p>
      <p>Praha se dlouhodobě potýká s krizí cenově dostupného bydlení, která dopadá i na zaměstnance veřejného sektoru, bez kterých by město nemohlo fungovat. I proto se vedení města rozhodlo, že zvýší počet městských bytů pro vybrané profese.</p>
      <p>Zcela nově budou mít nárok na městské byty sociální pracovníci, z bytového fondu jim bylo vyčleněno 50 bytů. „Jsem rád, že můžeme alespoň nějakým způsobem podpořit lidi, kteří vykonávají pro společnost důležité profese a stát je přitom neumí dostatečně finančně ohodnotit. Mezi ně patří i sociální pracovníci, jejichž práce napomáhá k udržení a posilování sociální soudržnosti, a tak jejich podporu v bydlení považuji za velmi důležitou,“ uvádí radní pro oblast bydlení a transparentnosti Adam Zábranský.</p>
      <p>„Sociální pracovníci se mezi profesními skupinami, které město potřebuje a chce je podpořit také formou bytů, objevují vůbec poprvé. Je to důležitý krok, protože sociální práce je stále opomíjená, přitom sociální pracovníci pomáhají statisícům Pražanů,“ říká radní pro sociální politiku a zdravotnictví Milena Johnová.</p>
      <p>O 25 bytů více budou mít od nynějška k dispozici učitelé, patnáct bytů navíc získá Městská policie Praha, sedm bytů Hasičský záchranný sbor hl. m. Prahy a pět bytů Zdravotnická záchranná služba hl. m. Prahy. Celkově jde o navýšení o 133 bytů pro potřebné profese ze současného stavu 1339 bytů.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Johnova-Detem-z-ubytoven-davame-sanci-mit-domov-599212"/>
        <a href="https://www.parlamentnilisty.cz/politika/politici-volicum/Johnova-Zmena-sedmdesat-let-stare-socialni-politiky-bude-nakladna-593882"/>
        <a href="https://www.parlamentnilisty.cz/politika/politici-volicum/Johnova-Praha-sobe-Vyjadreni-ministryne-Malacove-je-vysmech-tem-nejzranitelnejsim-589893"/>
        <a href="https://www.parlamentnilisty.cz/politika/politici-volicum/Johnova-Nemocnicni-kaplani-provazeji-pacienty-i-personal-585820"/>
      </related>
    </article>
  </body>
</html>