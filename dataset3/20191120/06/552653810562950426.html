<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3057720_mnb-milliardok-a-ner-nek"/>
    <meta property="og:site_name" content="Népszava"/>
    <meta property="article:published_time" content="2019-11-20T06:30:00+00:00"/>
    <meta property="og:title" content="MNB-milliárdok a NER-nek"/>
    <meta property="og:description" content="A jegybanktól 300 milliárd forintnyi tőkéhez juthatnak a magyar cégek. A kormányközeliek elsők között jelentkeztek."/>
  </head>
  <body>
    <article>
      <h1>MNB-milliárdok a NER-nek</h1>
      <address><time datetime="2019-11-20T06:30:00+00:00">20 Nov 2019, 06:30</time> by <a rel="author" href="https://nepszava.hu/szerzo/papp-zsolt/" target="_blank">Papp Zsolt</a></address>
      <p>
        <b>A jegybanktól 300 milliárd forintnyi tőkéhez juthatnak a magyar cégek. A kormányközeliek elsők között jelentkeztek.</b>
      </p>
      <p>Az Magyar Nemzeti Bank (MNB) az elmúlt hetekben nyolc magyar cég kötvényeiből vásárolt – ezzel több tízmilliárd forintnyi közpénzt pumpált ezekbe a vállalatokba. A végső cél, hogy a jegybank akár 300 milliárd forintos tőkeinjekcióhoz juttassa a megfelelő pénzügyi minősítést elérő cégeket, ettől a jegybank az eddig tetszhalott vállalati kötvénypiac újraindulását, így közvetett módon a pénzügyi stabilitás növelését várja, legalábbis a hivatalos indoklás szerint. A növekedési kötvényprogram a jegybank úgynevezett nem konvencionális eszköze a kívánt célok eléréshez, és nem mellesleg így lehet még tovább pörgetni a gazdasági növekedést, ami szintén nem jegybanki „konvencionális” feladat lenne.</p>
      <p>Az MNB 2019 júliusától kész felvásárolni az általa felkért független német hitelminősítő cégeknél megfelelő osztályzatot kapott cégek vállalati kötvényeit, akár a teljes kibocsájtott mennyiség 70 százalékára is vevő, de maximum 20 milliárd forintot hajlandó adni egy cégnek. A kötvényprogram telibe találta magyar vállalkozásokat, több mint 170 cég érdeklődik a program iránt. Ám ezek között vannak olyan tartósan veszteséges cégek is, amelyek valószínűleg nem kapják meg az MNB-tőkejuttatáshoz szükséges piaci minősítést, vagy ha sikerült is a kibocsátás a jegybank nem vásárol ezen vállalati kötvényekből.</p>
      <p>A leggyorsabbak és a legsikeresebbek a már tőzsdén jelenlevő profi menedzsmenttel rendelkező cégek, és/vagy a NER-cégei voltak. A MNB eddig nyolc vállalat kötvényeiből vásárolt – nyilatkozta a kötvényprogramért felelős Nagy Viktória jegybanki igazgató a növekedés.hu-nak -. Eddig a Pannonia Bio Zrt., a MOL Nyrt., a Duna Aszfalt Kft., a Market Építő Zrt., az Alteo Nyrt., az Opus Global Nyrt., a Cordia International Zrt., valamint a Unix Autó Kft. kötvényből vásárolt a jegybank, de további  cégeknek is terveznek tőkejuttatásokat.</p>
      <figure>
        <img src="https://nepszava.hu/i/10/12/0/1254140.jpg"/>
        <figcaption>
          <cite>Fotó: Molnár Ádám / Népszava</cite>
        </figcaption>
      </figure>
      <figure>
        <img src="https://nepszava.hu/i/10/12/0/1254140.jpg"/>
        <figcaption>
          <cite>Fotó: Népszava / Molnár Ádám</cite>
        </figcaption>
      </figure>
      <p>A programban az első kibocsátó a bioetanolban utazó Pannónia Bio Zrt., amely összesen 15 milliárdnyi kötvényt bocsátott ki. Az ír-luxemburgi tulajdonban lévő cég számai impozánsak: tavaly 92 milliárdos árbevétel mellett hatalmas, 12,2 milliárdos adózás utáni eredményt értek el. Gyorsan lépett a tőzsdén jegyzett alternatív energiában utazó Alteo Nyrt. is, amely régi szereplője a Budapesti Értéktőzsdének. A cég tavaly 4,5 milliárdos forgalom mellett 360 millió forintos eredményt ért el. A Mol Nyrt. - Magyarország legnagyobb vállalata ugyan jelentős likvid eszközökkel rendelkezik, ennek ellenére 28,4 milliárd forintos kibocsátással növelte azokat, sőt mint látható az MNB is beszállta a finanszírozásba, holott ha van cég, amelyik erre nem szorul rá, az pont a Mol. Az MNB-nek a Mol-kötvények vásárlásával az lehet a célja, hogy csökkentse a kockázatát, hiszen az olajcég minden bizonnyal az utolsó fillérig visszafizeti az MNB-nek a kötvények ellenértékét lejáratkor, ami száz százalékig nem garantálható minden a programba bekerült cég esetében.</p>
      <p>Egy másik jól azonosítható kör, amely az MNB- pénzeső útjába került, az a NER-cégbirodalma. Egyes vélemények szerint az egész kötvényprogram célja épp a NER-cégek terjeszkedését volt hivatott szolgálni, ám a jegybank ezt csak úgy tudta piackonform módon levezényelni, ha ennél jóval szélesebbre tárja a kapukat. Így kerülhettek a programba az arra érdemes és méltó vállalkozások is. Az MNB alig indította el július elsején a kötvényprogramját, néhány napra rá bejelentették, hogy - a korábban Mészáros Lőrinc érdekkörében sorolt, ma már inkább Jászai Gellért tulajdonában álló - 4IG Nyrt. felvásárolja a nála sokkal potensebb T-System Magyarország Zrt-t. A tőkét a felvásárláshoz részben az MNB kötvényprogramjából fedeznék. A tervek 30 milliárd forintos kötvénykibocsátásról szólnak, a jegybank ebből legfeljebb 20 milliárdot állhat – vagyis NER-elit újabb terjeszkedését az adófizetők (is) finanszíroznák.</p>
      <p>Míg 4Ig Nyrt. jegybanki feltőkésítése terv, a tőkejuttatás már megtörtént számos más NER cégnél: így a Garancsi István tulajdonában lévő Market Építő Zrt.-nél, amelyik 20 milliárdhoz jutott, a benyújtott ajánlat ezt csupán 880 millióval haladta meg. A Szíjj László-féle Duna Aszfalt még ennél is nagyobbat ment – ők 30 milliárdnyi kötvényt bocsájtottak ki. Hasonlóan jól sikerült Mészáros Lőrinc-féle Opus Nyrt. kötvényprogramja: a cég 28,6 milliárdnyi kötvényt akart értékesíteni és pont ennyire volt kereslet a „piacon” a hivatalos hirdetmény szerint. Az MNB nem közli, hogy egy-egy cég papírjaiból mennyit vásárol, ám gyanítható, hogy semmi sem történik véletlenül, ugyanis a szabadpiaci kereskedésben olyan kötvényaukció nagyon ritka (nem létezik), amikor a felajánlott kötvénymennyiség és a benyújtott ajánlatok összege fillérre megegyezik. A piaci aukciókon egy kötvényt vagy túljegyeznek, vagy alul jegyeznek.</p>
      <table bordered="">
        <tr>
          <th>A „sikertörténet” folytatódik</th>
        </tr>
        <tr>
          <td>A hírek szerint több cég is készül kötvénykibocsátásra, van amelyik már megszerezte az engedélyeket is ahhoz, hogy az MNB is vásárolhasson a papírjaiból. Így például erre készül a Csányi Sándor érdekeltségébe tartozó Pick Szeged Zrt. és a Bonafarm Csoport is. A milliárdos vállalkozó külön-külön indítja cégeit, így akár kétszer 20 milliárdos MNB-pénzhez is hozzájuthat.  Az MNB honlapján elérhető hivatalos adatok szerint szintén a jelentkezők között található a Tiborcz Istvánhoz egyre közelebb kerülő Appeninn Nyrt. (20 milliárdos tervvel), a kormánynál jól fekvő – állami támogatással eddig is bőven kitömött - Hell Energy Kft. vagy épp a Schmidt Mária és családjának tulajdonába tartozó BIF Nyrt.</td>
        </tr>
      </table>
    </article>
  </body>
</html>