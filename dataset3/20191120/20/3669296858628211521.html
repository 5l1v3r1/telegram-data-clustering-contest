<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/turkiye/rabia-nazin-babasi-icin-savciliktan-karar"/>
    <meta property="og:site_name" content="CNN Türk"/>
    <meta property="article:published_time" content="2019-11-20T20:48:15+00:00"/>
    <meta property="og:title" content="Rabia Naz'ın babası için Savcılık'tan karar"/>
    <meta property="og:description" content="Giresun'un Eynesil ilçesinde geçen yıl 11 yaşında..."/>
  </head>
  <body>
    <article>
      <h1>Rabia Naz'ın babası için Savcılık'tan karar</h1>
      <h2>Giresun'un Eynesil ilçesinde geçen yıl 11 yaşında hayatını kaybeden Rabia Naz Vatan'ın babaannesi Fikriye Vatan'ın şikayeti üzerine, Rabia Naz'ın babası Şaban Vatan'ın annesinin evine bir ay süreyle yaklaşmaması yönünde Görele Cumhuriyet Başsavcılığınca tedbir kararı alındı.</h2>
      <address><time datetime="2019-11-20T20:48:15+00:00">20 Nov 2019, 20:48</time> by <a rel="author">AA</a></address>
      <p>Rabia Naz Vatan'ın babaannesi <a href="https://www.cnnturk.com/haberleri/fikriye-vatan">Fikriye Vatan</a>, jandarmaya oğlu <a href="https://www.cnnturk.com/haberleri/saban-vatan">Şaban Vatan</a> tarafından tehdit edildiğine dair şikayette bulundu. </p>
      <p>Fikriye Vatan, ifadesinde, oğlu Şaban Vatan'ın halen ikamet ettikleri Eynesil ilçesine bağlı Ören beldesindeki evine ara ara geldiğini, kendisi ile büyük oğlu Muhammet Vatan'ı kastederek, "kızımı siz öldürdünüz, nasıl can vereceksin, öleceğini mi zannediyorsun, diğer oğluna sahip çıkıyorsun ama bana sahip çıkmıyorsun, oğlun Muhammet'i öldüreceğim" şeklinde hakaret ve tehditlerde bulunduğunu, yine yaklaşık bir ay önce de evde bulunan ruhsatsız av tüfeğini gizlice aldığını ileri sürdü.</p>
      <p>Şaban Vatan'ın, torununun ölümünden kendisi ve büyük oğlunu sorumlu tuttuğunu kaydeden Fikriye Vatan, bu davranışları ile tehditlerinden rahatsız olduğunu, kendisine zarar vermesinden korktuğu gerekçesiyle oğlu Şaban Vatan'ın evine gelmesini istemediğini aktardı. </p>
      <p>Görele Cumhuriyet Başsavcılığınca, Fikriye Vatan'ın şikayeti üzerine olayla ilgili soruşturma başlatılırken, Şaban Vatan'ın annesinin evine bir ay süreyle yaklaşmaması konusunda tedbir kararı alındı.</p>
      <p> </p>
      <related>
        <h4>ilgili haberler</h4>
        <a href="https://www.cnnturk.com/turkiye/rabia-nazin-annesi-atika-vatandan-dna-ornegi-alindi"/>
        <a href="https://www.cnnturk.com/turkiye/icisleri-bakani-soyludan-rabia-naz-aciklamasi"/>
        <a href="https://www.cnnturk.com/turkiye/saban-vatan-serbest-birakildi"/>
      </related>
    </article>
  </body>
</html>