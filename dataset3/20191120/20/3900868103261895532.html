<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562526/pyra-mylopoyloy-se-nd-gia-metro-thessalonikis-gkremizoyn-o-ti-kalo-egine-ta-teleytaia-chronia"/>
    <meta property="og:site_name" content="NOOZ."/>
    <meta property="article:published_time" content="2019-11-20T20:39:00+00:00"/>
    <meta property="og:title" content="Πυρά Μυλόπουλου σε ΝΔ για Μετρό Θεσσαλονίκης: Γκρεμίζουν ό,τι καλό έγινε τα τελευταία χρόνια"/>
    <meta property="og:description" content="Με μελανά χρώματα περιγράφει την πορεία των έργων στο Μετρό Θεσσαλονίκης, ο καθηγητής, Γιάννης Α. Μυλόπουλος, πρώην Πρόεδρος της Αττικό Μετρό ΑΕ, με άρθρο του στο Tvxs.gr."/>
  </head>
  <body>
    <article>
      <h1>Πυρά Μυλόπουλου σε ΝΔ για Μετρό Θεσσαλονίκης: Γκρεμίζουν ό,τι καλό έγινε τα τελευταία χρόνια</h1>
      <address>
        <time datetime="2019-11-20T20:39:00+00:00">20 Nov 2019, 20:39</time>
      </address>
      <p>
        <b>Με μελανά χρώματα περιγράφει την πορεία των έργων στο Μετρό Θεσσαλονίκης, ο καθηγητής, Γιάννης Α. Μυλόπουλος, πρώην Πρόεδρος της Αττικό Μετρό ΑΕ, με άρθρο του στο Tvxs.gr.</b>
      </p>
      <p>"Σταματούν τα έργα του Μετρό Θεσσαλονίκης, κλείνουν τα εργοτάξια, απολύουν τους εργαζόμενους, καταστρέφουν τα σημαντικά αρχαιολογικά ευρήματα και ακυρώνουν τις επεκτάσεις στις μη προνομιούχες δυτικές συνοικίες...", αναφέρει χαρακτηριστικά. </p>
      <p>Εξαπολύει επίθεση στο Κυριάκο Μητσοτάκη, σημειώνοντας ότι "είναι ο πρώτος Έλληνας πρωθυπουργός που ήρθε στην Έκθεση της Θεσσαλονίκης όχι για να υποσχεθεί νέα έργα ή για να ανακοινώσει την ολοκλήρωση όσων ήδη υλοποιούνταν, αλλά αντίθετα, για να εξαγγείλει, με τον πλέον επίσημο τρόπο, την αναβολή της ολοκλήρωσης και της λειτουργίας του πολυαναμενόμενου, όσο και πολύπαθου έργου του Μετρό της Θεσσαλονίκης"</p>
      <p>Σύμφωνα με τον ίδιο, τα έργα του Μετρό της Θεσσαλονίκης, ενώ μέχρι το 2016, μετά από 10 ολόκληρα χρόνια κατασκευής, είχαν ολοκληρωθεί μόλις κατά 32%, από το 2016 μέχρι τις εκλογές του 2019, οπότε και σταμάτησαν, προχώρησαν σε ποσοστό ολοκλήρωσης 75%. Που σημαίνει ότι τα τελευταία 3,5 χρόνια τα έργα προχώρησαν κατά 42%, «τρέχοντας» 3 φορές πιο γρήγορα σε σχέση με το παρελθόν. Αντίστοιχη πρόοδος καταγράφηκε και στον τριπλασιασμό των επενδύσεων στο έργο, οι οποίες εκτοξεύτηκαν από τα 48 εκ. Ευρώ στα 135 εκ. Ευρώ ετησίως κατά μέσον όρο τα τελευταία χρόνια, με προφανείς συνέπειες στην οικονομία, στην ανάπτυξη και στην καταπολέμηση της ανεργίας στην ευρύτερη περιοχή.</p>
      <p>Όπως αναφέρει, οι συνέπειες της μεγάλης προόδου των έργων είναι μετρήσιμες και στα ταμεία της Αττικό Μετρό, τα οποία εξ αιτίας ακριβώς της μεγάλης απορρόφησης πόρων, παραδόθηκαν στη νέα διοίκηση με αποθεματικό 1 περίπου δις Ευρώ, όταν το 2016 δεν υπήρχαν χρήματα ούτε για να βγει η χρονιά… "Γι’ αυτό λοιπόν το έργο, με αυτή την καταγεγραμμένη και αποδεδειγμένη κατασκευαστική πρόοδο, η σημερινή κυβέρνηση μιλά απαξιωτικά, αμφισβητώντας την πρόοδό του, 1,5 μόλις χρόνο πριν το έργο ολοκληρωθεί και παραδοθεί σε λειτουργία. Κι αυτά χωρίς κανένα σοβαρό στοιχείο και χωρίς καμία τεχνική τεκμηρίωση που να στηρίζει τα όσα λένε και να επιβεβαιώνει την ανάγκη αλλαγής πορείας του έργου", υπογραμμίζει.</p>
      <figure>
        <img src="https://www.nooz.gr/Multimedia/2018/11/43ddf5b8-db6a-40ce-97a2-467a0acbbd2c.jpg"/>
      </figure>
      <hr/>
      <h3>Η ΝΔ ποτέ δεν "χώνεψε" την πρόοδο των έργων επί ΣΥΡΙΖΑ</h3>
      <p>Όπως αναφέρει ο πρώην πρόεδρος της Αττικό Μετρό ΑΕ, η αλήθεια είναι ότι αυτοί που ευθύνονται για τις μεγάλες καθυστερήσεις και τη διετή διακοπή των έργων του Μετρό Θεσσαλονίκης, ποτέ δεν... "χώνεψαν" την πρόοδο που αυτό κατέγραψε μετά το 2016. </p>
      <p>" Γι’ αυτό και η ΝΔ ποτέ δεν παραδέχτηκε ότι ένα μεγάλο έργο που, με δική της κυβερνητική ευθύνη είχε πέσει στα βράχια, μετά την κυβερνητική αλλαγή του 2015 σημείωσε σημαντική πρόοδο. Ξεκίνησε έτσι μια επικοινωνιακή επιχείρηση φθοράς και απαξίωσης του έργου που έχει εκτελεστεί, ήδη πριν από τις εκλογές, με πυροτεχνήματα τύπου «εγκαίνια με μουσαμάδες» και «κολοβό μετρό», σε μια προσπάθεια οι πολίτες να μην πιστεύουν σε αυτό που βλέπουν, αλλά σε αυτά που τους λένε".</p>
      <p>Κατηγορεί την κυβέρνηση ότι με ένα επιχείρημα έωλο τεχνικά, διάτρητο επιστημονικά και που κατέχει τα σκήπτρα της παγκόσμιας πρωτοτυπίας, η διεθνής πρακτική της τμηματικής παράδοσης του έργου, που ήθελε τους 12 από τους 13 σταθμούς να παραδίδονται το 2020, με τη λειτουργία της Βενιζέλου να παραδίδεται το 2023, το μετρό της Θεσσαλονίκης χαρακτηρίστηκε σαν… κολοβό.</p>
      <p>"Και με αυτό το… επικοινωνιακό επιχείρημα προκρίθηκε η <b>καθυστέρηση του έργου για 3</b> τουλάχιστον χρόνια και η καταδίκη της Θεσσαλονίκης να εξακολουθεί να είναι όμηρος του τραγικού ΟΑΣΘ, των αστικών λεωφορείων δηλαδή, τα οποία πλέον σπάνια κυκλοφορούν", σημειώνει.</p>
      <p>"Αδιαφορώντας η κυβέρνηση για την επιστημονική πραγματικότητα και την ιστορική αλήθεια, σύμφωνα με τις οποίες και στην Αθήνα, με την καθυστερημένη, σε σχέση με το υπόλοιπο έργο, λειτουργία του κεντρικού σταθμού Μοναστηράκι, αλλά και παντού στο εξωτερικό, η τμηματική παράδοση των μεγάλων έργων υποδομής είναι μια καθιερωμένη και συνήθης πρακτική. Άλλωστε, ποτέ κανείς στην Αθήνα, το Παρίσι, το Λονδίνο ή οπουδήποτε αλλού δεν αποκάλεσε το Μετρό… κολοβό, επειδή δεν παραδόθηκε στην ίδια χρονική στιγμή το σύνολο της γραμμής", τονίζει ο ίδιος.</p>
      <p>Και προσθέτει:</p>
      <p>"Η αλήθεια πίσω από τις κυβερνητικές εξαγγελίες και τα επικοινωνιακά επιχειρήματα, είναι ότι η <b>ρεβανσιστική κομματικά εμμονή στελεχών της ΝΔ,</b> των ίδιων που ευθύνονται για την καθυστέρηση του έργου στο παρελθόν,  στην επαναφορά της αποτυχημένης, όσο και επικίνδυνης για την ακεραιότητα του αρχαιολογικού συμπλέγματος της Βενιζέλου, λύσης της απόσπασής τους, μοιραία οδηγεί στην καθυστέρηση της παράδοσης και λειτουργίας του συνόλου του έργου. Γιατί σήμερα, με τη σημαντική πρόοδο των υπολοίπων 12 σταθμών που είναι σχεδόν έτοιμοι για λειτουργία, η απόσπαση των αρχαιοτήτων της Βενιζέλου υποχρεώνει στην καθυστερημένη παράδοση και του υπόλοιπου έργου.</p>
      <p>Και αυτό εξ αιτίας του ανοικτού ορύγματος που θα προκύψει αν αποσπαστούν τα αρχαία, το οποίο δεν επιτρέπει, καθ’ όλη τη διάρκεια κατασκευής της Βενιζέλου, τη διέλευση των τρένων μέσα από τον σταθμό. Σε αντίθεση με την τεχνική λύση που εφαρμόζονταν μέχρι πριν τις εκλογές και επέτρεπε στα αρχαία να παραμείνουν κατά χώραν, σύμφωνα με την οποία, επειδή ο σταθμός κατασκευάζεται υπογείως, τα τρένα μπορούν να διέρχονται μέσα από αυτόν και συνεπώς το υπόλοιπο έργο να λειτουργεί κανονικά. Ακόμη και για το σύντομο εκείνο διάστημα των λίγων μηνών που θα διαρκέσει η κυρίως κατασκευή της υπόγειας αποβάθρας όμως, που τα τρένα δεν θα μπορούν να περνούν μέσα από τον σταθμό, το μετρό θα συνεχίσει να λειτουργεί από το ανατολικό άκρο της πόλης μέχρι τον κεντρικό σταθμό Σιντριβάνι, εξυπηρετώντας έτσι εκατοντάδες χιλιάδες επιβάτες καθημερινά.</p>
      <p>Αυτή η πραγματικότητα που αποκρύπτεται, από κοινού με τον κίνδυνο για την ακεραιότητα του αρχαιολογικού συμπλέγματος, είναι οι δύο κύριες αιτίες για τις οποίες η επιστροφή στην αποτυχημένη επιλογή της απόσπασης των αρχαιοτήτων, σήμερα κρίνεται ως ολέθρια. Γιατί θα έχει αρνητικές επιπτώσεις τόσο στην ακεραιότητα του πολύτιμου αρχαιολογικού συμπλέγματος, όσο όμως και στον χρόνο παράδοσης, καθώς και στο συνολικό κόστος του έργου".</p>
      <p>Ο κ. Μυλόπουλος, αποδίδει σε λόγους μικροπολιτικής, κομματικού εγωισμού και ιδιότυπου πολιτικού ρεβανσισμού την απόφαση να σταματήσουν "την πορεία ενός έργου που θα ολοκληρώνονταν σύντομα και παραπέμπουν στις καλένδες την παράδοσή του, αυξάνοντας σοβαρά το κόστος του και επιβαρύνοντας άδικα την πόλη και τους πολίτες. Με μόνους κερδισμένους τους εργολάβους, που τρίβουν από τώρα τα χέρια τους για τις αποζημιώσεις, το παρασιτικό δηλαδή χρήμα, που σύντομα θα κερδίσουν από τις καθυστερήσεις των έργων. Επιπλέον, εξαγγέλλοντας, χωρίς μελέτη, χωρίς τεκμηρίωση και χωρίς έγκριση, την εφαρμογή της λύσης της απόσπασης των αρχαιοτήτων, την οποία οι νομικοί κρίνουν παράνομη, οι αρχαιολόγοι ολέθρια, οι τεχνικοί υπεύθυνη καθυστερήσεων και αιτία αύξησης του κόστους και η ιστορία κρίνει ως αποτυχημένη, βάζουν και πάλι το έργο σε περιπέτεια".</p>
      <p>"Είναι περισσότερο από σαφές ότι η κυβέρνηση Μητσοτάκη δεν ήρθε για να προσθέσει στη χώρα τίποτε καλό. Αντίθετα, ήρθαν για να αφαιρέσουν και να γκρεμίσουν ό,τι καλό έγινε τα τελευταία χρόνια στην Ελλάδα. Γιατί αυτό που τους ενδιαφέρει δεν είναι το καλό της χώρας και των πολιτών.  Το μόνο που τους ενδιαφέρει, όπως αποδεικνύεται στην περίπτωση των έργων του Μετρό της Θεσσαλονίκης, είναι η εκδίκηση όσων τους κράτησαν μακριά από την κυβερνητική εξουσία τόσα χρόνια και η καταστροφή των έργων τους και βέβαια και η εξυπηρέτηση των οικονομικών συμφερόντων που τους στηρίζουν…", υπογραμμίζει.</p>
      <figure>
        <img src="https://www.nooz.gr/Multimedia/2019/09/1a5ae8a1-3014-4115-a30a-ed338f33f906.jpg"/>
      </figure>
      <hr/>
      <h3>Οι αρχαιότητες στη Βενιζέλου</h3>
      <p>Ο κ. Μυλόπουλος, κάνει ιδιαίτερη αναφορά στο θέμα που προέκυψε με τον κεντρικό σταθμό Βενιζέλου και "στην επαναφορά του αποτυχημένου, ήδη από το κακό παρελθόν της παύσης των έργων προ του 2015, σχεδίου απόσπασης των εξαιρετικά σημαντικών αρχαιοτήτων που αποκαλύφθηκαν κατά την ανασκαφή στη θέση του σταθμού".</p>
      <p>Σημειώνει ότι η απόσπαση των αρχαιοτήτων, όπως η επιστημονική κοινότητα των αρχαιολόγων εδώ και καιρό διαβεβαιώνει σε όλους τους τόνους, με ανακοινώσεις συλλογικών και επιστημονικών οργάνων, προκαλεί σοβαρό κίνδυνο για την ασφάλεια και την ακεραιότητα του συμπλέγματος.</p>
      <p>"Οι σημαντικές αρχαιότητες, που ονομάστηκαν από ξένους επιστήμονες ως η ελληνική Πομπηία, αφορούν την αποκάλυψη μιας ολόκληρης πόλης κάτω από την πόλη, στο πιο κεντρικό σταυροδρόμι της Ρωμαϊκής και μετέπειτα Βυζαντινής Θεσσαλονίκης, στη διασταύρωση του Decumanus Maximus, της γνωστής Μέσης Οδού, με την κάθετη οδό Cardo. Ακριβώς κάτω από τη σημερινή Εγνατία και τη Βενιζέλου αντίστοιχα. Η επαναφορά του σχεδίου της απόσπασης των αρχαιοτήτων στη Βενιζέλου, σημαίνει την εγκατάλειψη του νόμιμου σχεδιασμού, που είχε εγκριθεί από το 2017 ακόμη από το Υπουργείο Πολιτισμού και ο οποίος ήδη εφαρμόζονταν στον σταθμό Βενιζέλου. Σύμφωνα με αυτόν, ο σταθμός κατασκευάζονταν ήδη από το 2018, με μια τεχνική λύση που επέτρεπε την παραμονή των αρχαιοτήτων στη θέση τους", τονίζει χαρακτηριστικά.</p>
      <hr/>
      <h3>Η ακύρωση της μόνης νόμιμης λύσης </h3>
      <p>Ο καθηγητής, αναφέρει- μεταξύ άλλων- ότι "με την εξαγγελία για αλλαγή σχεδιασμού του έργου, η κυβέρνηση υπέπεσε σε αλλεπάλληλα θεσμικά ατοπήματα, με πολλαπλές κοινωνικές και οικονομικές εμπλοκές και επιπτώσεις".</p>
      <p>"Πρώτα γιατί ο πρωθυπουργός, ως ο κορυφαίος εκπρόσωπος της νομιμότητας, ανακοίνωσε τη διακοπή της μόνης νόμιμης λύσης ενός μεγάλου έργου, που επιτρέπει την παραμονή των αρχαιοτήτων στη θέση τους, ανακοινώνοντας ταυτόχρονα την αντικατάστασή της με μια μη νόμιμη λύση, αυτή της απόσπασης και μεταφοράς των αρχαιοτήτων", εξηγεί ο ίδιος.</p>
      <p>Επισημαίνει, δε, ότι η λύση αυτή είναι μη νόμιμη και είναι βέβαιον ότι θα πέσει στα δικαστήρια, καθώς σύμφωνα με τον αρχαιολογικό νόμο του 2002, η απόσπαση των μνημείων σε περιπτώσεις κατασκευής τεχνικών έργων επιτρέπεται μόνο υπό την βασική και απαράβατη προϋπόθεση, ότι δεν υπάρχει άλλη, τεχνικά εφικτή λύση.</p>
      <p>"Το δεύτερο ατόπημα είναι ότι ο πρωθυπουργός ανακοίνωσε την αλλαγή του σχεδιασμού ενός μεγάλου τεχνικού έργου με τεράστιες οικονομικές και κοινωνικές επιπτώσεις, χωρίς καμιά τεχνική τεκμηρίωση και χωρίς καμία υποστήριξη κανενός τεχνικού φορέα, ο οποίος με την εισήγησή του να παίρνει την ευθύνη μιας τόσο μεγάλης αλλαγής. Η εξαγγελία αυτή άνοιξε τους ασκούς του Αιόλου στην αρμόδια τεχνική εταιρεία, την Αττικό Μετρό, η οποία έκτοτε προσπαθεί απεγνωσμένα να την υποστηρίξει εκ των υστέρων, χωρίς σοβαρό, όπως αναμένεται άλλωστε, αποτέλεσμα. Όλες οι μέχρι τώρα εκ των υστέρων προσπάθειες τεχνικής τεκμηρίωσης της «πρωθυπουργικής προφητείας» έπεσαν στο κενό", προσθέτει- μεταξύ άλλων- ο κ. Μυλόπουλος.</p>
      <hr/>
      <h3>Εργοτάξια κλείνουν και εργαζόμενοι απολύονται</h3>
      <p>"Ενός κακού μύρια έπονται", σχολιάζει ο πρώην Προέδρου της Αττικό Μετρό ΑΕ.</p>
      <p>"Από τις εκλογές μέχρι σήμερα και με δεδομένες τις επίσημες εξαγγελίες για αλλαγή σχεδιασμού και καθυστέρηση του έργου, τα εργοτάξια κλείνουν το ένα μετά το άλλο, οι εργαζόμενοι απολύονται και το έργο εγκαταλείπεται και παραπέμπεται στις καλένδες. Με σοβαρές συνέπειες όχι μόνο στην επίλυση του κυκλοφοριακού και συγκοινωνιακού προβλήματος της Θεσσαλονίκης, αλλά και στην οικονομία και την ανάπτυξη της πόλης, καθώς και στην επιβάρυνση του περιβάλλοντος της ευρύτερης περιοχής.Ακυρώνουν και τις επεκτάσεις, παρά τις διαβεβαιώσεις της ΕΕ για χρηματοδότησή τους", σημειώνει.</p>
      <p>"Σαν να μην έφταναν αυτά, σταματούν και τον σχεδιασμό που έγινε για την επέκταση του Μετρό στις υποβαθμισμένες δυτικές συνοικίες της Θεσσαλονίκης, απειλώντας με ακύρωση τον πρόσφατο διαγωνισμό για τις πρόδρομες εργασίες ύψους 15 εκατομμυρίων Ευρώ, με εγκεκριμένο προϋπολογισμό. Προφασιζόμενοι τη μη ύπαρξη ώριμων μελετών και τη μη ύπαρξη εγκεκριμένου προϋπολογισμού για τη δημοπράτηση του κυρίως έργου, 1-2 χρόνια νωρίτερα, πριν τον υπολογιζόμενο χρόνο της δημοπράτησης. Αναγνωρίζοντας έτσι την δική τους ανεπάρκεια τόσο να προχωρήσουν τις μελέτες, όσο και να διεκδικήσουν με αποτελεσματικότητα προϋπολογισμό από την Ευρωπαϊκή Επιτροπή και την Ευρωπαϊκή Τράπεζα επενδύσεων", τονίζει ο κ. Μυλόπουλος.</p>
      <p>"Και όλα αυτά τη στιγμή που οι εκπρόσωποι των χρηματοδοτών του έργου έχουν ήδη αποδεχτεί δημόσια την έγκριση του αιτήματος χρηματοδότησης αυτού του έργου. Πράγματι, οι εκπρόσωποι της Ευρωπαϊκής Επιτροπής, υπό τον συντονιστή των Διευρωπαϊκών Δικτύων και Μεταφορών κ. Μάθιου Γκρος, σε πρόσφατη επιθεώρηση των έργων του Μετρό της Θεσσαλονίκης τον Ιούνιο του 2018, αναγνώρισαν on camera τη μεγάλη πρόοδο του έργου τα τελευταία χρόνια, υποστήριξαν την εφαρμογή της τεχνικής λύσης της παραμονής των αρχαιοτήτων στη Βενιζέλου, ως μιας λύσης στην κατεύθυνση της βιώσιμης ανάπτυξης και ανακοίνωσαν ότι με αυτά τα δεδομένα της προόδου των έργων, η επέκταση του Μετρό της Θεσσαλονίκης δυτικά, είναι από τα έργα που θα χρηματοδοτηθούν από την ΕΕ στο επόμενο πρόγραμμα 2020-2027", καταλήγει το άρθρο του καθηγητή.</p>
    </article>
  </body>
</html>