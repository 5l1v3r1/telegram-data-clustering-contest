<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/siyaset/135545/chpden-sehir-universitesine-destek-ziyareti"/>
    <meta property="og:site_name" content="Gerçek Gündem"/>
    <meta property="article:published_time" content="2019-11-20T20:25:00+00:00"/>
    <meta property="og:title" content="CHP’den Şehir Üniversitesi’ne destek ziyareti"/>
    <meta property="og:description" content="Tüm mal varlıklarına tedbir konulması kararı verilen Şehir Üniversitesi'ni ziyaret eden CHP’li Oğuz Kaan Salıcı, &quot;Bu konu öğrencilerin, akademik özgürlüğün, üniversite çalışanlarının lehine sonuçlanmalı&quot; ifadelerini kullandı."/>
  </head>
  <body>
    <article>
      <h1>CHP’den Şehir Üniversitesi’ne destek ziyareti</h1>
      <h2>Tüm mal varlıklarına tedbir konulması kararı verilen Şehir Üniversitesi'ni ziyaret eden CHP’li Oğuz Kaan Salıcı, "Bu konu öğrencilerin, akademik özgürlüğün, üniversite çalışanlarının lehine sonuçlanmalı" ifadelerini kullandı.</h2>
      <address>
        <time datetime="2019-11-20T20:25:00+00:00">20 Nov 2019, 20:25</time>
      </address>
      <p>CHP Genel Başkan Yardımcısı Oğuz Kaan Salıcı ve beraberindeki CHP’li heyet, Halkbank tarafından tüm mal varlıklarına tedbir konulması kararı verilen İstanbul Şehir Üniversitesi’ni ziyaret etti.</p>
      <p>Salıcı, “Şehir Üniversitesi ile ilgili siyasi bir mesele oluştu. Biz bu sürecin bir an önce hukuk eliyle sonlanmasını ve adaletin yerini bulmasını bekliyoruz” dedi.</p>
      <figure>
        <a href="https://www.gercekgundem.com/galeri/siyaset/7195/chpden-sehir-universitesine-destek-ziyareti">
          <img src="https://www.gercekgundem.com/images/posts/201911/150216_480x270.jpg"/>
        </a>
      </figure>
      <p>
        <a href="https://www.gercekgundem.com/galeri/siyaset/7195/chpden-sehir-universitesine-destek-ziyareti"><b>Galeri:</b> CHP’den Şehir Üniversitesi’ne destek ziyareti</a>
      </p>
      <p>İstanbul Şehir Üniversitesi yaklaşık iki yıl önce akademik çalışmalar gerçekleştirebilmek amacıyla kampüs alanını genişletmek için Halkbank’tan yaklaşık 400 milyon liralık yatırım kredisi çekmişti.</p>
      <p>Şehir Üniversitesi ile Halkbank arasında yapılandırma planlaması hazırlanmasına rağmen banka bunu kabul etmemiş ve İstanbul Şehir Üniversitesi’nin tüm mal varlığına tedbir koydurmuştu.</p>
      <p>Binlerce öğretim üyesi ile öğrenciyi mağdur edecek karara toplumun birçok kesiminden de tepkiler gelmeye devam ediyor. CHP Genel Başkan Yardımcısı Oğuz Kaan Salıcı da bugün beraberindeki heyetle birlikte İstanbul Şehir Üniversitesi Rektörü Prof. Dr. Peyami Çelikcan’ı ziyaret etti. Ziyarete CHP İstanbul İl Başkanı Dr. Canan Kaftancıoğlu, İstanbul Milletvekili Zeynel Emre, PM üyeleri Prof. Dr. Yüksel Taşkın, Prof. Dr. Burhan Şenatalar, YDK Üyesi Tuba Torun, İstanbul Kadın Kolları Başkanı Yeşim Ağırman ve İstanbul İl Gençlik Kolları Başkanı Burkay Düzce de katıldı.</p>
      <p>CHP heyeti, görüşmede Halkbank tarafından alınan karara tepki gösterirken İstanbul Şehir Üniversitesi Rektörü Prof. Dr. Peyami Çelikcan’dan hukuki süreçle ilgili bilgi aldı. CHP Genel Başkan Yardımcısı Oğuz Kağan Salıcı konuyla ilgili yaptığı açıklamada “Şehir Üniversitesi’nde hukuki çerçeve adı altında, siyasi bir mesele oluşmuş durumda. Üniversite öğrencilerini, çalışanlarını, üniversitenin bilimsel çalışmasını mağdur eden ve engelleyen bir süreç yürüyor. Biz bu sürecin bir an önce hukuk eliyle sonlanmasını; adaletin yerini bulmasını ve konunun öğrencilerin, akademik özgürlüğün, velilerin, üniversite çalışanlarının lehine sonuçlanmasını bekliyoruz. Umarım sonuç bu şekilde olur’’ dedi.</p>
      <p>Olay sonrası üniversitenin büyük sıkıntılarla karşılaştığını belirten Çelikcan ise “Banka mevcut kredi limitlerimizin bile kullanılmasına tedbir koymak sureti ile mali olarak bizi sıkıntıya sokmaya başladı. Son aşamada ise bütün hesaplara haciz tedbiri konulması ile sonuçlanan bir kriz ortaya çıktı. Adeta iflas etmiş kapısına kilit vurulmuş, faaliyet gösteremeyen bir fabrika gibi muamele görmeye başladık” diye konuştu.</p>
      <h3>Şehir Üniversitesi Rektörü Çelikcan’dan Kılıçdaroğlu’na teşekkür</h3>
      <p>Karşılaştıkları zorlu süreç karşısında kamuoyundan destek görmeye ihtiyaç duyduklarını belirten Rektör Çelikcan “Ziyaretiniz için teşekkür ediyorum. Dün Sayın Genel Başkan da konuyu meclis gündemine taşıdı.</p>
      <p>Böylelikle konunun daha geniş bir kesime ulaşmasını ve medyanın gündemine gelmesini sağladı. Bunun için Sayın Genel Başkana ayrıca teşekkür ediyorum. Sizin ziyaretiniz de bize moral verdi” diye konuştu.</p>
    </article>
  </body>
</html>