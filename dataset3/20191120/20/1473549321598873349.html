<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-z-kraju,3/solidarna-polska-chce-odwolania-magdaleny-biejat-z-szefowej-komisji-polityki-spolecznej-i-rodziny,986949.html"/>
    <meta property="og:site_name" content="TVN24"/>
    <meta property="article:published_time" content="2019-11-20T20:19:00+00:00"/>
    <meta property="og:title" content="Nie chcą, by posłanka Lewicy szefowała komisji. Biejat: jestem za rozszerzoną definicją rodziny"/>
    <meta property="og:description" content="Różnica między mną a przedstawicielami Zjednoczonej Prawicy polega na tym, że ja rozszerzam definicję rodziny - mówiła w Tak jest w TVN24 przedstawicielka klubu Lewicy i przewodnicząca sejmowej Kom..."/>
  </head>
  <body>
    <article>
      <h1>Nie chcą, by posłanka Lewicy szefowała komisji. Biejat: jestem za rozszerzoną definicją rodziny</h1>
      <address><time datetime="2019-11-20T20:19:00+00:00">20 Nov 2019, 20:19</time> by <a rel="author">mjz/adso/kwoj</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/b1436db1-bab5-4dd5-9173-75e135da18dc-480p.mp4"/>
        <figcaption>Biejat: jestem za rozszerzoną definicją rodziny<cite>Foto: tvn24 | Video: tvn24</cite></figcaption>
      </figure>
      <h3>Różnica między mną a przedstawicielami Zjednoczonej Prawicy polega na tym, że ja rozszerzam definicję rodziny - mówiła w "Tak jest" w TVN24 przedstawicielka klubu Lewicy i przewodnicząca sejmowej Komisji Polityki Społecznej i Rodziny Magdalena Biejat. Odniosła się w ten sposób do wniosku Solidarnej Polski o odwołanie jej z tej funkcji. Senator tej partii Jacek Włosowicz mówił, że różnego rodzaju publikacje Biejat w mediach społecznościowych "napawają obawą".</h3>
      <p>Magdalena Biejat (Lewica Razem) została wybrana w czwartek na przewodniczącą sejmowej Komisji Polityki Społecznej i Rodziny.</p>
      <p>We wtorek rzecznik Solidarnej Polski Jan Kanthak poinformował, że jego partia wnioskuje do klubu parlamentarnego Prawa i Sprawiedliwości i współkoalicjantów o odwołanie jej z tej funkcji.</p>
      <related>
        <a href="https://www.tvn24.pl/wiadomosci-z-kraju,3/suski-pokieruje-komisja-energii-i-skarbu-wybrano-tez-szefow-innych-komisji,985285.html"/>
      </related>
      <p>Jak uzasadnił rzecznik, pełnienie przez poseł tej funkcji "to kpina z państwa i obywateli". Solidarna Polska nie zgadza się, by "ideologie, eksperymenty społecznej inżynierii, uderzały w podstawy naszej cywilizacji, tradycji i tożsamości".</p>
      <p>- Nie możemy pozwolić, by na straży tych naturalnych praw i oczywistych prawd stały osoby, które nie mają szacunku dla ludzkiego życia, które wyśmiewają nasze wartości – wyjaśnił rzecznik ugrupowania. Jak wynika z oświadczenia Kanthaka, Biejat nie może sprawować tego stanowiska w nowej kadencji Sejmu, bo jest osobą, która "niszczy polskie rodziny, chce zabijać poczęte dzieci, która zagraża naszej przyszłości".</p>
      <h3>Biejat: różnica między mną a przedstawicielami Zjednoczonej Prawicy polega na tym, że ja rozszerzam definicję rodziny</h3>
      <p>O pomyśle odwołania jej ze stanowiska Magdalena Biejat rozmawiała w czwartek w "Tak jest" w TVN24 z senatorem Solidarnej Polski Jackiem Włosowiczem.</p>
      <related>
        <a href="https://www.tvn24.pl/wiadomosci-z-kraju,3/nie-posel-a-poslanka-lewica-walczy-o-damskie-koncowki,981438.html"/>
      </related>
      <p>- Jako przedstawicielka lewicy jestem gorącą zwolenniczką praw kobiet i za prawo kobiet uważam również prawo do legalnej aborcji do 12. tygodnia (ciąży - red.). Również moje liczne wypowiedzi pokazują, że tak samo ważna jest dla mnie kwestia rodziny. Różnica między mną a przedstawicielami Zjednoczonej Prawicy polega na tym, że ja rozszerzam tę definicję, podobnie jak cały klub Lewicy - wskazywała Biejat.</p>
      <p>- Dla państwa rodzina pojmowana jest bardzo wąsko - jako ta rodzina bardzo tradycyjna, katolicka - mówiła do Włosowicza. - My mówimy: rodzina jest wszędzie tam, gdzie są dzieci - również samotni rodzice, również rodzice po rozwodzie, którzy tworzą nowy związek i mają może dzieci z innych związków - mówiła.</p>
      <p>- To, co nam leży na sercu, to jest dobro dzieci (...). Fakty są takie, że w tej chwili 25 procent dzieci rodzi się poza tradycyjnymi małżeństwami, w związkach wolnych. Jako politycy, którzy mają wpływ na realne życie Polaków, musimy brać pod uwagę fakty i realne wybory Polaków - zwracała uwagę.</p>
      <h3>Włosowicz: publikacje Magdaleny Biejat napawają nas obawą</h3>
      <p>Jacek Włosowicz przyznał, iż przedstawiciele jego partii byli "zaskoczeni, że ta komisja przypadła nie Zjednoczonej Prawicy, tylko innemu ugrupowaniu".</p>
      <p>O Magdalenie Biejat mówił, że jej różnego rodzaju publikacje w mediach społecznościowych "napawają nas obawą".</p>
      <p>- Mamy preferowany model (rodziny - red.) ukształtowany historycznie, społecznie i jemu sprzyjamy. To, że są teraz takie rodziny (nie w tradycyjnym rozumieniu - red.) i państwo w pewien sposób sprzyjacie takim rozwiązaniom, to my się z tego nie cieszymy - powiedział Włosowicz do szefowej sejmowej komisji.</p>
      <h3>Sejmowa debiutantka</h3>
      <p>Biejat w ławach poselskich zasiada pierwszy raz. Z wykształcenia jest socjolożką. Pracowała jako tłumaczka literatury hiszpańskojęzycznej. W Fundacji "Stocznia" zajmowała się m.in. badaniami społeczeństwa obywatelskiego i oceną skuteczności działań podejmowanych przez organizacje pozarządowe i urzędy. Od 2015 r. jest członkinią Lewicy Razem. W wyborach do parlamentu startowała z okręgu warszawskiego z listy SLD.</p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-z-kraju,3/pis-moze-dojsc-do-wniosku-ze-zamiast-30-krotnosci-wprowadzi-40-krotnosc,986815.html"/>
        <a href="https://tvn24bis.pl/z-kraju,74/emerytura-minimalna-emerytura-maksymalna-projekt-lewicy-w-sejmie,986678.html"/>
        <a href="https://www.tvn24.pl/wiadomosci-z-kraju,3/suski-pokieruje-komisja-energii-i-skarbu-wybrano-tez-szefow-innych-komisji,985285.html"/>
      </related>
    </article>
  </body>
</html>