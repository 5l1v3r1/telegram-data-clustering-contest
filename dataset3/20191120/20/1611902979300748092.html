<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nczas.com/2019/11/20/kim-jest-morderca-syna-niemieckiego-prezydenta-weizsaeckera/"/>
    <meta property="og:site_name" content="Najwyższy Czas!"/>
    <meta property="article:published_time" content="2019-11-20T20:40:48+00:00"/>
    <meta property="og:title" content="Kim jest morderca syna niemieckiego prezydenta Weizsaeckera?"/>
    <meta property="og:description" content="Mordercą syna byłego prezydenta Niemiec Fritza von Weizsaeckera okazuje się urodzony w Berlinie 56-letni obywatel Niemiec Georg Sch., który w ostatnim czasie mieszkał w okolicach Koblencji."/>
  </head>
  <body>
    <article>
      <h1>Kim jest morderca syna niemieckiego prezydenta Weizsaeckera?</h1>
      <address><time datetime="2019-11-20T20:40:48+00:00">20 Nov 2019, 20:40</time> by <a rel="author" href="https://nczas.com/author/bd/" target="_blank">BD</a></address>
      <p>
        <b>Mordercą syna byłego prezydenta Niemiec Fritza von Weizsaeckera okazuje się urodzony w Berlinie 56-letni obywatel Niemiec Georg Sch., który w ostatnim czasie mieszkał w okolicach Koblencji.</b>
      </p>
      <p>Fritz von Weizsaecker, syn byłego prezydenta Niemiec Richarda von Weizsaeckera, został śmiertelnie dźgnięty nożem we wtorek podczas wykładu w szpitalu w Berlinie. Ciężko ranny został też policjant, który był jednym ze słuchaczy wykładu i próbował zatrzymać sprawcę.</p>
      <p>Sprawcę udało się obezwładnić i przekazać w ręce policji innym uczestnikom prelekcji. Jak ustalił dziennik „Tagesspiegel”, Georg Sch. nie był notowany przez berlińską policję.</p>
      <p>Morderca nie był też w ciągu ostatnich 30 lat pacjentem prywatnego szpitala Schlosspark-Klinik w Charlottenburgu w zachodniej części Berlina, gdzie Weizsaecker był ordynatorem oddziału chorób wewnętrznych i został zabity.</p>
      <p>Odtwarzając przebieg zdarzeń, policja ustaliła, że we wtorek około godziny 19 napastnik wszedł na salę, gdzie przemawiał Fritz von Weizsaecker, po czym podbiegł do niego i zadał mu ciosy nożem. Mimo starań lekarzy syn byłego prezydenta zmarł w nocy z wtorku na środę.</p>
      <p>Motyw zabójcy nie jest znany. Z informacji dziennika „Bild” wynika, że funkcjonariusze przeszukali już mieszkanie Georga Sch., ale nie znaleźli w nim jednak nic podejrzanego. To bardzo tajemniczy zamach.</p>
      <p>Prokuratura berlińska informowała, że zamierza wnioskować o umieszczenie napastnika w szpitalu psychiatrycznym z uwagi na „poważne zaburzenie psychiczne”.</p>
      <p>Fritz von Weizsaecker był jednym z czworga dzieci Richarda von Weizsaeckera, polityka CDU, który sprawował najwyższy urząd w państwie przez dwie kadencje w latach 1984-1994: najpierw w Zachodnich, a następnie w zjednoczonych Niemczech. Wcześniej był m.in. burmistrzem Berlina Zachodniego. Zmarł w 2015 roku.</p>
      <p>Źródło: PAP</p>
      <related>
        <h4>PODOBNE ARTYKUŁY</h4>
        <a href="https://nczas.com/2019/11/20/grzegorz-braun-przypomina-sprowadzono-nas-do-formatu-ze-polski-patriotyzm-to-faszyzm-to-tradycja-stalinowska-video/"/>
        <a href="https://nczas.com/2019/11/20/tragiczny-wypadek-polakow-w-anglii-trzech-mezczyzn-nie-zyje/"/>
        <a href="https://nczas.com/2019/11/20/najnowszy-program-rzadu-to-drozyzna-od-stycznia-2020-drastyczne-podwyzki-pradu-paliw-miesa-owocow-i-warzyw/"/>
        <a href="https://nczas.com/2019/11/20/dyrektor-muzeum-historii-polskiego-ruchu-ludowego-konfidentem-sb-w-sumie-to-takze-czesc-historii-transformacji-zsl-w-psl/"/>
        <a href="https://nczas.com/2019/11/20/towarzysze-chca-zandberga-czy-adrian-zostanie-kandydatem-lewicy-na-prezydenta-zadecyduje-czarzasty/"/>
        <a href="https://nczas.com/2019/11/20/statystyki-imigrantow-we-francji-wlochow-i-polakow-sprzed-wojny-podmienili-arabowie-i-murzyni/"/>
        <a href="https://nczas.com/2019/11/20/aliexpress-rzuca-wyzwanie-allegro-chinski-sklep-podpisal-strategiczna-umowe-z-inpostem/"/>
        <a href="https://nczas.com/2019/11/20/robert-winnicki-ostro-o-polityce-zagranicznej-rzadu-pis-doprowadzi-do-katastrofy-nczastv-na-zywo/"/>
        <a href="https://nczas.com/2019/11/20/pis-pogrywa-sobie-zyciem-nienarodzonych-powolali-zespol-parlamentarny-na-rzecz-zycia-i-rodziny-ale-konfederacja-utworzyla-podobnie-nazywajacy-sie-juz-w-zeszlym-tygodniu-video/"/>
      </related>
    </article>
  </body>
</html>