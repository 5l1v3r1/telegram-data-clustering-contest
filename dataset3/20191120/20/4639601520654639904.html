<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/20/politics/mitsotakis-diadoxikes-epafes-me-eyropaious-igetes-ti-syzitisan/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-20T20:11:06+00:00"/>
    <meta property="og:title" content="Μητσοτάκης : Διαδοχικές επαφές με ευρωπαίους ηγέτες – Τι συζήτησαν"/>
    <meta property="og:description" content="Σειρά διαδοχικών διμερών συναντήσεων με ευρωπαίους ηγέτες είχε στο περιθώριο του συνεδρίου του ΕΛΚ που πραγματοποιείται στο Ζάγρεμπ ο Κυριάκος Μητσοτάκης"/>
  </head>
  <body>
    <article>
      <h1>Μητσοτάκης : Διαδοχικές επαφές με ευρωπαίους ηγέτες – Τι συζήτησαν</h1>
      <h2>Σειρά διαδοχικών διμερών συναντήσεων με ευρωπαίους ηγέτες είχε στο περιθώριο του συνεδρίου του ΕΛΚ που πραγματοποιείται στο Ζάγρεμπ ο Κυριάκος Μητσοτάκης</h2>
      <address><time datetime="2019-11-20T20:11:06+00:00">20 Nov 2019, 20:11</time> by <a rel="author">ΤοΒΗΜΑ Team</a></address>
      <p>Σειρά διαδοχικών διμερών συναντήσεων με ευρωπαίους ηγέτες είχε στο περιθώριο του συνεδρίου του ΕΛΚ που πραγματοποιείται στο Ζάγρεμπ, ο πρωθυπουργός Κυριάκος Μητσοτάκης.</p>
      <p>Αρχικά, ο κ. Μητσοτάκης συναντήθηκε με τον πρώην καγκελάριο της Αυστρίας Σεμπάστιαν Κουρτς. Σύμφωνα με κυβερνητικές πηγές, οι κ.κ. Μητσοτάκης και Κουρτς συζήτησαν το προσφυγικό/μεταναστευτικό ζήτημα.</p>
      <p>
        <a href="https://www.in.gr/2019/11/20/economy/paroxes-stin-teliki-eytheia-elafrynseis-gia-noikokyria/">Παροχές : Στην τελική ευθεία ελαφρύνσεις για νοικοκυριά</a>
      </p>
      <p>«Συγχαρητήρια στον πρωθυπουργό της Ελλάδας Κυριάκο Μητσοτάκη για την εφαρμογή των μεταρρυθμίσεων στη χώρα από τη νέα κυβέρνηση. Είναι απαραίτητο να αντιμετωπίσουμε μαζί την κρίση του μεταναστευτικού και να μην αφήσουμε μόνη την Ελλάδα με την προστασία των εξωτερικών μας συνόρων» έγραψε μετά τη συνάντηση στον προσωπικό του λογαριασμό στο Twitter, ο κ. Κουρτς.</p>
      <p>Στη συνέχεια, ο κ. Μητσοτάκης συναντήθηκε με τον πρόεδρο του Martens Centre και πρώην πρωθυπουργό της Σλοβακίας Μίκουλας Τζουρίντα, τον επικεφαλής διαπραγματευτή της Ευρωπαϊκής Επιτροπής για το Brexit, Μισέλ Μπαρνιέ, τον πρόεδρο της Κοινοβουλευτικής Ομάδας του ΕΛΚ στο Ευρωκοινοβούλιο, Μάνφρεντ Βέμπερ, τον πρόεδρο του Λαϊκού κεντροδεξιού κόμματος της Γαλλίας Κρίστιαν Τζέικομπ, τον πρωθυπουργό της Ρουμανίας Λούντοβικ Όρμπαν και την πρωθυπουργό της Νορβηγίας Έρνα Σόλμπεργκ.</p>
      <h3>Τι συζητήθηκε</h3>
      <p>Σύμφωνα με τις ίδιες πηγές, κατά τη διάρκεια των συναντήσεων συζητήθηκαν οι ευρωπαϊκές εξελίξεις, με ειδική αναφορά στην ευρωπαϊκή προοπτική των Δυτικών Βαλκανίων, το προσφυγικό/μεταναστευτικό και η ανάγκη διαμόρφωσης νέας πολιτικής ασύλου, οι επιπτώσεις του Brexit και η αντιμετώπιση της κλιματικής αλλαγής.</p>
      <p>Ο πρωθυπουργός τόνισε, σύμφωνα με τις ίδιες πηγές, πως παρά τις όποιες διαφορές στο προσφυγικό ζήτημα, η ΕΕ πρέπει να κινηθεί ενιαία δείχνοντας αλληλεγγύη μεταξύ των μελών της. Παράλληλα, επισήμανε την ανάγκη διαμόρφωσης νέας πολιτικής ασύλου και αποτελεσματικής προστασίας των εξωτερικών συνόρων της ΕΕ.</p>
      <p>Ειδικότερα με τους πρωθυπουργούς της Ρουμανίας και της Νορβηγίας, όπως επισημαίνουν οι ίδιες πηγές, σημαντικό μέρος των συνομιλιών απασχόλησε τη διεύρυνση των διμερών οικονομικών και εμπορικών σχέσεων.</p>
      <p>Έγινε επίσης γνωστό πως η πρωθυπουργός της Νορβηγίας προσκάλεσε τον κ. Μητσοτάκη να επισκεφτεί τη χώρα της και στη διάρκεια της συνάντησης έγινε εκτενής συζήτηση για ζητήματα της κλιματικής αλλαγής και της πράσινης ανάπτυξης.</p>
      <p>Πηγή: ΑΠΕ-ΜΠΕ</p>
      <p>
        <a href="https://www.tovima.gr/2019/11/19/vimatv/o-k-iaveris-sto-one-channel-gia-tin-elleipsi-odikis-paideias/">Ο Κ. Ιαβέρης στο One Channel για την έλλειψη οδικής παιδείας</a>
      </p>
    </article>
  </body>
</html>