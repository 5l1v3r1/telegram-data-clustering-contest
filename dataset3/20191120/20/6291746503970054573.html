<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/20/tusk-presidente-ppe/"/>
    <meta property="og:site_name" content="Il Post"/>
    <meta property="article:published_time" content="2019-11-20T20:44:05+00:00"/>
    <meta property="og:title" content="Donald Tusk è il nuovo presidente del Partito Popolare europeo, il principale partito europeo di centrodestra"/>
    <meta property="og:description" content="Donald Tusk, ex primo ministro della Polonia e presidente uscente del Consiglio Europeo, è stato eletto nuovo presidente del Partito Popolare europeo (PPE), il principale partito europeo di centrodestra. All'assemblea del partito in corso in questi giorni a Zagabria, in Croazia, Tusk ha ottenuto il 93 per cento dei"/>
  </head>
  <body>
    <article>
      <h1>Donald Tusk è il nuovo presidente del Partito Popolare europeo, il principale partito europeo di centrodestra</h1>
      <address>
        <time datetime="2019-11-20T20:44:05+00:00">20 Nov 2019, 20:44</time>
      </address>
      <p>Donald Tusk, ex primo ministro della Polonia e presidente uscente del Consiglio Europeo, <a href="https://www.politico.eu/article/donald-tusk-elected-president-of-european-peoples-party/">è stato eletto</a> nuovo presidente del Partito Popolare europeo (PPE), il principale partito europeo di centrodestra. All’assemblea del partito in corso in questi giorni a Zagabria, in Croazia, Tusk ha ottenuto il 93 per cento dei voti dei delegati del partito (era peraltro l’unico candidato all’incarico). Sostituirà il 72enne politico francese Joseph Daul.</p>
      <figure>
        <iframe data-src="https://twitter.com/EPP/status/1197237285852459013?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Tusk ha 62 anni, è un politico molto apprezzato negli ambienti europei e fa parte dell’ala moderata del partito: ha posizioni piuttosto morbide sull’immigrazione e non ostili su temi tradizionalmente progressisti come la parità di genere e i diritti civili. È una scelta sorprendente, contando che negli ultimi anni il partito si sta muovendo progressivamente verso destra (nonostante al Parlamento Europeo governi da tempo in coalizione coi Socialisti).</p>
      <p>Al momento il PPE è il partito che controlla il maggior numero di seggi al Parlamento Europeo – 182 su 751 – ed esprime più capi di stato o di governo nel Consiglio Europeo, 9 su 28. L’incarico di presidente del partito prevede soprattutto un lavoro di coordinamento fra i parlamentari europei e i governi nazionali controllati dai Popolari, ed è considerato uno dei più influenti negli ambienti europei.</p>
    </article>
  </body>
</html>