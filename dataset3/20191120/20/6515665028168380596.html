<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/crna-hronika/3361643/fudbaler-cudom-spasen-iz-pakla-otmicara-evo-i-kako-taksista-bio-nevidjena-sreca-aleksi-terzic-20-ovo-su-kidnaperi"/>
    <meta property="og:site_name" content="kurir.rs"/>
    <meta property="article:published_time" content="2019-11-20T20:44:00+00:00"/>
    <meta property="og:title" content="FUDBALER ČUDOM SPAŠEN IZ PAKLA OTMIČARA, EVO I KAKO! Taksista bio neviđena sreća Aleksi Terzić (20)! OVO SU KIDNAPERI!"/>
    <meta property="og:description" content="Aleksa Terzić (20), fudbalski reprezentativac Srbije i prvotimac italijanske Fjorentine, napadnut je u noći između utorka i srede na Novom Beogradu, kada su ga dvojica mladića i dve devojke, dok je bio za volanom svog BMW X3, presreli audijem A6, pretukli ..."/>
  </head>
  <body>
    <article>
      <h6 class="kicker">STRAšno</h6>
      <h1>FUDBALER ČUDOM SPAŠEN IZ PAKLA OTMIČARA, EVO I KAKO! Taksista bio neviđena sreća Aleksi Terzić (20)! OVO SU KIDNAPERI!</h1>
      <address>
        <time datetime="2019-11-20T20:44:00+00:00">20 Nov 2019, 20:44</time>
      </address>
      <p>Aleksa Terzić (20), fudbalski reprezentativac Srbije i prvotimac italijanske Fjorentine, napadnut je u noći između utorka i srede na Novom Beogradu, kada su ga dvojica mladića i dve devojke, dok je bio za volanom svog BMW X3, presreli „audijem A6“, pretukli ga, pretili da će da ga kidnapuju i oteli mu automobil!</p>
      <p>Policija je juče uhapsila osumnjičenog Nikolu Stankovića (22), zvanog Pivce, zbog sumnje da je pretukao fudbalera, dok se za njegovim drugom Milošem Jevtićem (22) traga. Lisice su stavljene i dvema devojkama - E. I. i D. J., koje su, kako se sumnja, bile u „audiju“ sa napadačima.</p>
      <p>
        <b>Sam u autu</b>
      </p>
      <p>U vreme napada, negde oko dva sata iza ponoći, Terzić se sam vraćao sa utakmice između Srbije i Rusije koja se igrala u Nišu i, kako je ispričao, na auto-putu primetio je „audi A6“. - Vraćao sam se iz Niša. U toku vožnje, kod Autokomande, presreo me je „audi“ sa zatamnjenim staklima. Vozač je bez ikakvih razloga pokušao da me zaustavi - navodno je rekao Terzić policajcima.</p>
      <figure>
        <img src="https://www.kurir.rs/data/images/2019/11/20/19/2058809_1405-nemanja-nikolic_ff.jpg?ver=1574275606"/>
        <figcaption>Novi Beograd... Ovde je pretučen Terzić<cite>foto: Nemanja Nikolić</cite></figcaption>
      </figure>
      <p>
        <b>Glavni motiv bio 5.000 evra</b>
      </p>
      <p>Kako saznajemo, vozač „audija“ je agresivnom vožnjom neko vreme provocirao Terzića, pa je on zastao. - Iz tog auta izašao je meni nepoznat muškarac sa zadnjeg sedišta. Izašao je i vozač, krenuli sa ka meni. Iz kola je neka devojka počela da viče: „Beži, nadrljaćeš!“ Tada sam nastavio da vozim, a na uglu Ulica Jurija Gagarina i Omladinskih brigada sudario sam se sa „škodom“ i stao sam - rekao je fudbaler i nastavio: - Opet su izašli i rekli su mi: „Daj 5.000 evra ili ćemo te oteti!“ Tukli su me i rukama i nogama i pokušali da ubace u BMW, ali uspeo sam da pobegnem.</p>
      <p>
        <b>Taksista slučajno spasio fudbalera</b>
      </p>
      <p>Kako saznajemo, jedan napadač je potom seo u fudbalerov BMW, a drugi je nastavio da vozi „audi“. Prebijanje Alekse Terzića slučajno je video jedan taksista, koji je pozvao policiju. - Posle potrage za „audijem“, to vozilo je nađeno na auto-putu Beograd-Niš, kod isključenja Lasta. Ubrzo nakon toga, identifikovane su i osobe koje su bile u njemu - kaže izvor Kurira.</p>
      <p>Prema njegovim rečima, osumnjičeni mladići su pre pokušaja otmice reprezentativca bili na jednoj proslavi povodom rođenja deteta u naselju Kaluđerica i tamo su upoznali devojke, koje su bile sa njima u kolima.</p>
      <p>
        <b>Bili na proslavi</b>
      </p>
      <p>- Nikola Stanković i Miloš Jevtić popili malo više na proslavi. Navodno kada su izašli sa slavlja, napravili su haos i u Kaluđerici, pa su nastavili da voze auto-putem. Pretpostavlja se da su fudbalerov BMW u trenutku odabrali za pljačku - objašnjava izvor i dodaje: - Napad nije bio planiran, već su njih dvoje najverovatnije hteli da impresioniraju devojke i da glume mangupe pred njima. Videli su BMW italijanskih tablica i pomislili da vozač ima novca, pa su hteli malo da ga cimaju.</p>
      <p>Pokušali smo juče da stupimo u kontakt sa Aleksom Terzićem, on nije odgovarao na pozive Kurira.</p>
      <blockquote><b>Pozamašni dosije HAPŠEN VIŠE PUTA<br/></b>Kako Kurir saznaje, Nikola Stanković Pivce odranije je poznat policiji po brojnim krivičnim delima. - Poznat je po razbojništvima, krađama, nasilničkom ponašanju, drogi, oružju i nanošenju teških povreda. Sumnja se da su napad i razbojništvo bili nasumični, tj. da mladi kriminalci nisu tipovali fudbalera. Uloga devojaka u svemu ovome biće ispitana, ali se sumnja da one sa ovim događajem nemaju veze, osim što su se zatekle u pogrešno vreme na pogrešnom mestu - kaže naš izvor.</blockquote>
      <figure>
        <img src="https://www.kurir.rs/data/images/2019/11/20/19/2058811_1403-hro-otmicari_ff.jpg?ver=1574275581"/>
        <figcaption>Nikola Stanković Miloš Jevtić<cite>foto: Privatna Arhiva</cite></figcaption>
      </figure>
      <blockquote><b>Direktor FSS STAĆEMO UZ NAŠEG IGRAČA<br/></b>Direktor FSS Vladimir Matijašević juče je izjavio da fudbaleri posle utakmice mogu da napuste kamp reprezentacije i da se vrate svojim klubovima, kao i da nema dovoljno informacija o slučaju koji se desio mladom fudbaleru. - Prema pravilima UEFA, igrači su posle utakmice slobodni da napuste kamp reprezentacije i da se vrate svojim klubovima. Zbog toga nemamo sve informacije o tome šta se stvarno dogodilo i pokušaćemo da dođemo do njih kako bismo pomogli na bilo kakav način i stali iza našeg fudbalera - rekao je za Kurir Matijašević.</blockquote>
      <blockquote><b>Lična karta<br/></b><b>ALEKSA TERZIĆ<br/></b>Rođen: 17. 8. 1999. u Beogradu Karijera: Sa 11 godina počeo da igra u Crvenoj zvezdi - Za reprezentaciju nastupao od 2015. - 2016. potpisao je trogodišnji ugovor sa Zvezdom - 7 nastupa je imao za seniorski tim Zvezde - 13. juna potpisao ugovor za Fjorentinu - 1,5 miliona evra je Fjorentina dala Zvezdi za njega</blockquote>
      <p>
        <b>Kurir.rs/ Jelena Rafailović  Foto: Starsport</b>
      </p>
      <related>
        <h4>NE PROPUSTITE</h4>
        <a href="https://www.kurir.rs/crna-hronika/3361461/uhapseni-kidnaperi-alekse-terzica-policija-privela-mladica-i-dve-devojke-traga-se-za-jos-jednom-osobom"/>
        <a href="https://www.kurir.rs/crna-hronika/3361339/tukli-ga-i-rukama-i-nogama-terzic-ispricao-sta-se-tacno-dogodilo-kad-je-devojka-viknula-poceo-je-odmah-da-bezi"/>
        <a href="https://www.kurir.rs/crna-hronika/3361287/detalji-pokusaja-otmice-mladog-fudbalera-jurili-ga-po-auto-putu-i-trazili-5000-evra-evo-ko-je-spasao-aleksu-terzica"/>
        <a href="https://www.kurir.rs/sport/fudbal/3361207/evo-ko-je-fudbaler-kojeg-su-pokusali-da-otmu-aleksa-terzic-je-kao-biser-od-milion-i-po-evra-presao-iz-zvezde-u-italiju"/>
      </related>
    </article>
  </body>
</html>