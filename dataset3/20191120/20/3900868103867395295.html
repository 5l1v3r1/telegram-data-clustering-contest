<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/lifestyle/1562410/o-polypragmwn-kanie-goyest-anebazei-ti-thriskeytiki-opera-naboychodonosor"/>
    <meta property="og:site_name" content="NOOZ."/>
    <meta property="article:published_time" content="2019-11-20T20:00:00+00:00"/>
    <meta property="og:title" content="Ο πολυπράγμων Κάνιε Γουέστ ανεβάζει τη θρησκευτική όπερα «Ναβουχοδονόσορ»"/>
    <meta property="og:description" content="Την περασμένη Κυριακή, ο Κάνιε Γουέστ ανακοίνωσε μέσω Τουίτερ νέα που ξεχωρίζουν: έχει συνθέσει μία όπερα, της οποίας η πρεμιέρα θα γίνει στο Hollywood Bowl του Λος Άντζελες την 24η Νοεμβρίου."/>
  </head>
  <body>
    <article>
      <h1>Ο πολυπράγμων Κάνιε Γουέστ ανεβάζει τη θρησκευτική όπερα «Ναβουχοδονόσορ»</h1>
      <address>
        <time datetime="2019-11-20T20:00:00+00:00">20 Nov 2019, 20:00</time>
      </address>
      <p>
        <b>Την περασμένη Κυριακή, ο Κάνιε Γουέστ ανακοίνωσε μέσω Τουίτερ νέα που ξεχωρίζουν: έχει συνθέσει μία όπερα, της οποίας η πρεμιέρα θα γίνει στο Hollywood Bowl του Λος Άντζελες την 24η Νοεμβρίου.</b>
      </p>
      <p>Η όπερα φέρει τον τίτλο «<b>Nebuchadnezzar: A Kanye West Opera»</b> και σκηνοθέτης θα είναι <a href="https://www.nooz.gr/lifestyle/1562313/otan-synantioyntai-montela-kai-mpalarines-me-vintage-mpoyfan-to-apotelesma-einai-mia%E2%80%A6-anatreptiki-performans">η Ιταλίδα καλλιτέχνης περφόρμανς Βανέσα Μπίκροφτ,</a> εδώ και χρόνια συνεργάτης του ράπερ.</p>
      <p>Τα τελευταία χρόνια, η μουσική πορεία του Γουέστ έχει όλο και περισσότερο <b>θρησκευτική κατεύθυνση:</b> από το σε στυλ γκόσπελ «Sunday Services» έως το ένατο άλμπουμ του «Jesus Is King». Η όπερα «Ναβουχοδονόσορ» δεν είναι εκτροπή από το πνευματικό μονοπάτι το οποίο ακολουθεί. Από τη Βίβλο γνωρίζουμε την ιστορία του Ναβουχοδονόσορα, του Λάκκου των Λεόντων και του Προφήτη Δανιήλ. <b>Και ο ίδιος έχει πει ότι βλέπει τον εαυτό του σαν ένα είδος Ναβουχοδονόσορα του 21ου αιώνα</b>.</p>
      <p>Η συνεργασία του Γουέστ με την Μπίκροφτ ξεκίνησε το 2008, όταν παρουσίασαν στην Ace Gallery στο Λος Άντζελες μια περφόρμανς για το άλμπουμ του «808s &amp; Heartbreaks». Έκτοτε, δούλεψαν μαζί σε βιντεοκλίπ συνθέσεων του Γουέστ και σε σκηνικά ζωντανών εμφανίσεών του, καθώς και σε παρουσιάσεις κολεξιόν της Yeezy, του οίκου μόδας του ράπερ.</p>
      <p>Σε ψηφιακή μπροσούρα, την οποία σχεδίασε ο φωτογράφος μόδας Νικ Νάιτ, διαβάζουμε λεπτομέρειες για το ανέβασμα της όπερας: μουσική από το συγκρότημα του Γουέστ, <b>Sunday Service</b>. Συμμετοχή του Βρετανού παραγωγού <b>Πίτερ Κόλινς</b> (παραγωγού στους Rush, Bon Jovi και Alice Cooper). Εμφάνιση του κουιντέτου Χριστιανικής ποπ <b>Infinity's Song</b>.</p>
    </article>
  </body>
</html>