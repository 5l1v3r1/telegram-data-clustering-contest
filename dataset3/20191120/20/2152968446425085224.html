<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/20/bezdimnite-vyglishta-shtadiat-prirodata-no-ubivat-horata.430121"/>
    <meta property="og:site_name" content="Dnes.bg"/>
    <meta property="article:published_time" content="2019-11-20T20:14:00+00:00"/>
    <meta property="og:title" content="Бездимните въглища – щадят природата, но убиват хората"/>
    <meta property="og:description" content="Осем са жертвите в Монголия, където брикетите бяха въведени преди месец | Dnes.bg"/>
  </head>
  <body>
    <article>
      <h1>Бездимните въглища – щадят природата, но убиват хората</h1>
      <h2>Осем са жертвите в Монголия, където брикетите бяха въведени преди месец</h2>
      <address><time datetime="2019-11-20T20:14:00+00:00">20 Nov 2019, 20:14</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Улан Батор е най-студената столица в света. Но и един от градовете с най-замърсен въздух в света. За да се справят с проблема, властите насърчават населението да използва бездимни въглища. Те може и да щадят природата, но се оказват опасни за хората. Бездимните въглища вече са взели най-малко осем жертви.</p>
      <p>Една от тях е Герел Ганбаатар. 29-годишната жена е бременна. През една октомврийска нощт, тя решава да остане в традиционна юрта в околностите на Улан Батор заедно със семейството си.</p>
      <p>Няколко часа по-късно Герел и родителите й получават гадене и дихателни нарушения. Повикват помощ, но твърде късно. Когато лекарите пристигат, бъдещатата майка вече е мъртва, съобщават от БТА.</p>
      <p>За пръв път тази вечер семейството е използвало брикети от бездимни въглища - безплатно раздавано топливо от властите, които са забранили обикновените въглища. Брикетите се използват от близо месез и за това кратко време още седем души умират от задушаване. Жертвите са най-вече деца и възрастни хора. Множество пострадали са приети в болницата.</p>
      <p>"Цял живот съм ползвала въглища и никога не сме се задушавали", жалва се майката на Герел.<br/>До миналата зима обикновените въглища бяха широко използвани в юртите около Улан Батор, в квартали, където се струпват хиляди чергари от степите.</p>
      <p>Димът, който се отделя от тези непреработени въглища, в град, където температурата с лекота слиза под минус 40 градуса зимно време, е обвиняван за рекордно високите равнища на замърсяване на монголската столица.</p>
      <p>
        <b>Два пъти повече кислород</b>
      </p>
      <p>Оттам и се появява идеята да се разпространят бездимните брикети, които са по-дълготрайни и отопляват по-добре от обикновените въглища, както уверяват властите.</p>
      <p>Стига обаче да се използват правилно. Тези по-плътни брикети консумират двойно повече кислород от обикновените въглища, подчерта физикът Бямбажаргал Лосол от Монгорската академия на науките. Което повишава риска от задушаване с въглероден окис.</p>
      <p>Държавният завод, където се произвеждат брикетите, подчерта, че семействата трябва да почистват печката си преди да ги използват. Той започна да осигурява безплатна услуга по почистване след първите съобщения за задушавания в местната преса.</p>
      <p>В град, където само половината жители имат централно отопление, правителството изпрати екипи в бедните квартали за информационни срещи как да се ползват брикетите и обеща да раздаде безплатно детектори на въглероден окис.</p>
      <p>Според експертите борбата на властите срещу замърсяването на въздуха започва да дава плодове.<br/>Г-жа Сономдагва от Монголския национален университет увери, че равнището на фини прахови частици ПМ 2,5, които проникват в белите дробове и артериите, вече е спаднало с 40 процента миналия месец спрямо октомври 2018 г.</p>
      <p>Това подобрение обаче може би се обяснява отчасти с необичайно мекото време тази есен, както и със страха от задушаване, който накара някои домакинства да ползват дърва вместо въглища. . . или да се отопляват по-малко.</p>
      <p>Енхджаргал Чулуун, медицинска сестра в зъболекарски кабинет, признава, че брикетите отопляват по-добре и са по-лесни за ползване.</p>
      <p>"Обаче все ни е страх да не се задушим, затова почнахме да спим на отворен прозорец", каза тя.</p>
    </article>
  </body>
</html>