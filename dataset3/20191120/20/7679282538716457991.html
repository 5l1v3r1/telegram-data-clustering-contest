<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/international/story-pakistan-nawaz-sharif-meets-medical-experts-for-check-up-in-london-2860665.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-20T20:58:05+00:00"/>
    <meta property="og:title" content="लंदन पहुंचे नवाज शरीफ की मेडिकल एक्सपर्ट्स ने की जांच"/>
    <meta property="og:description" content="चिकित्सा विशेषज्ञों ने बुधवार (20 नवंबर) को लंदन में पाकिस्तान के पूर्व प्रधानमंत्री नवाज शरीफ के स्वास्थ्य की जांच की। अगले कुछ दिनों तक उनकी जांच की जाएगी और इसके आधार पर यह निर्णय लिया जाएगा कि..."/>
  </head>
  <body>
    <article>
      <h1>लंदन पहुंचे नवाज शरीफ की मेडिकल एक्सपर्ट्स ने की जांच</h1>
      <address><time datetime="2019-11-20T20:58:05+00:00">20 Nov 2019, 20:58</time> by <a rel="author">लाइव हिंदुस्तान टीम,लंदन</a></address>
      <p>चिकित्सा विशेषज्ञों ने बुधवार (20 नवंबर) को लंदन में पाकिस्तान के पूर्व प्रधानमंत्री नवाज शरीफ के स्वास्थ्य की जांच की। अगले कुछ दिनों तक उनकी जांच की जाएगी और इसके आधार पर यह निर्णय लिया जाएगा कि क्या उन्हें अमेरिका अस्पताल में ले जाने की जरूरत है या नहीं। पूर्व प्रधानमंत्री के एक करीबी साथी ने यह जानकारी दी।</p>
      <p>वरिष्ठ पीएमएल-एन नेता ने बताया कि 69 वर्षीय पार्टी प्रमुख सेंट्रल लंदन में पार्क लेन स्थित अपने आवास एवेनफील्ड हाउस में आराम कर रहे हैं और अगले कुछ दिनों तक हार्ले स्ट्रीट के डॉक्टरों उनकी जांच करेंगे। पीएमएल-एन के ब्रिटेन स्थित एक प्रवक्ता ने बताया, “उन्होंने हार्ले स्ट्रीट क्लीनिक में परामर्शदाताओं से समय लिया है। चिकित्सकीय रिपोर्ट आने के बाद हम अगले कदम के बारे में फैसला करेंगे।”</p>
      <p>शरीफ अपने भाई शहबाज शरीफ और निजी चिकित्सक डॉक्टर अदनान खान के साथ 19 नवंबर की रात लाहौर से यहां पहुंचे थे। उन्हें उनके घर ले जाया गया, जहां उनके बेटे हसन और हुसैन नवाज तथा बेटी अस्मा शरीफ और पार्टी के साथी मौजूद थे।</p>
      <p>हुसैन नवाज ने संवाददाताओं को मंगलवार (19 नवंबर) रात बताया, “मैं अपील करता हूं कि इसे राजनीतिक मुद्दा न बनाया जाए। इस समय सबसे जरूरी बात मियां साहब (शरीफ) की सेहत है।” शरीफ को प्रतिरक्षा प्रणाली से संबंधित रोग है और पाकिस्तान के डॉक्टरों ने सिफारिश की है कि उन्हें इलाज के लिए विदेश जाना चाहिए। उन्हें पिछले साल दिसंबर में भ्रष्टाचार के आरोप में सात साल की जेल की सजा सुनाई गई थी।</p>
    </article>
  </body>
</html>