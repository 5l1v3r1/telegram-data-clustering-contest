<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/hokejs/liepaja-ar-uzvaru-par-olimp-izvirzas-ohl-liderpozicijas.d?id=51655485"/>
    <meta property="og:site_name" content="DELFI"/>
    <meta property="article:published_time" content="2019-11-20T20:25:22+00:00"/>
    <meta property="og:title" content="'Liepāja' ar uzvaru pār 'Olimp' izvirzās OHL līderpozīcijās "/>
    <meta property="og:description" content="Hokeja klubs &quot;Liepāja&quot; trešdien Latvijas &quot;Optibet&quot; hokeja virslīgas (OHL) mačā izcīnīja uzvaru pret spēcīgo &quot;Olimp&quot; vienību, kļūstot par vadošo komandu vietējā čempionātā."/>
  </head>
  <body>
    <article>
      <h1>'Liepāja' ar uzvaru pār 'Olimp' izvirzās OHL līderpozīcijās </h1>
      <address><time datetime="2019-11-20T20:25:22+00:00">20 Nov 2019, 20:25</time> by <a rel="author">LETA</a></address>
      <p>
        <b>Hokeja klubs "Liepāja" trešdien Latvijas "Optibet" hokeja virslīgas (OHL) mačā izcīnīja uzvaru pret spēcīgo "Olimp" vienību, kļūstot par vadošo komandu vietējā čempionātā.</b>
      </p>
      <p>"Liepāja" savā laukumā ar rezultātu 3:1 (2:0, 0:1, 1:0) uzvarēja "Olimp", kas iepriekšējā spēlē sagādāja pirmo zaudējumu "Kurbads" komandai.</p>
      <p>Divus vārtus kurzemnieku rindās guva Māris Miezis, bet vieni vārti Romāna Ņekļudova rēķinā. Goda vārtus "Olimp" rindās guva Aleksejs Širokovs.</p>
      <p>Liepājnieki iepriekšējās piecās spēlēs bija piedzīvojuši divus zaudējumus, bet "Olimp" kapitulēja tikai reizi. Tāpat trešdienas spēles zaudētājiem pirms četrām dienām izdevās sagādāt pirmo zaudējumu vicečempioniem "Kurbads".</p>
      <p>Tikmēr otrā trešdienas mačā Daugavpils "Dinaburga" mājās ar rezultātu 2:9 (0:3, 1:5, 1:1) piedzīvoja graujošu zaudējumu pret "Zemgale"/LLU vienību. Ar "hat-trick" uzvarētāju rindās izcēlās Gatis Sprukts, bet Juliāns Misjus iekrāja četrus rezultativitātes punktus (1+3). Daugavpils komandā Renāts Vabiševics nopelnīja divas rezultatīvas piespēles.</p>
      <p>Ar 27 punktiem 18 mačos pirmo vietu ieņem "Liepāja", tālāk ar 26 punktiem, aizvadot par četrām spēlēm mazāk, seko "Kurbads", bet labāko trijnieku ar 22 punktiem 14 dueļos noslēdz "Olimp". Zemgalieši 16 spēlēs tikuši pie 18 punktiem, "Mogo" aizvadot pa trim spēlēm mazāk, izcīnījuši 17 punktus, bet "Dinaburga" 16 mačos iekrājuši desmit punktus. Hokeja skola "Rīga" 15 mačos tikusi pie sešiem punktiem, bet "Prizma"/IHS iekrājusi trīs punktus.</p>
      <related>
        <h4>Lasi vēl</h4>
        <a href="https://www.delfi.lv/sports/news/hokejs/video-ohl-skaistako-vartu-guvums-pienakas-zembergam-par-metienu-pec-vartu-apslidosanas.d?id=51655075"/>
        <a href="https://www.delfi.lv/sports/news/hokejs/liepaja-atspelejas-un-izcina-desmito-panakumu-ohl-cempionata.d?id=51646311"/>
      </related>
    </article>
  </body>
</html>