<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90127"/>
    <meta property="og:site_name" content="Denník politika"/>
    <meta property="article:published_time" content="2019-11-20T20:35:12+00:00"/>
    <meta property="og:title" content="Tenisoví velikáni Andy Murray aj Novak Djokovič by radi štartovali na OH 2020 v Tokiu"/>
    <meta property="og:description" content="20.11.2019 (Webnoviny.sk) – Brit Andy Murray aj Srb Novak Djokovič by chceli v lete 2020 štartovať na olympijských hrách v japonskom Tokiu. Potvrdili to v stredu v španielskom Madride po svojich singlových zápasoch v základných skupinách finálového turnaja Davisovho pohára."/>
  </head>
  <body>
    <article>
      <h1>Tenisoví velikáni Andy Murray aj Novak Djokovič by radi štartovali na OH 2020 v Tokiu</h1>
      <address><time datetime="2019-11-20T20:35:12+00:00">20 Nov 2019, 20:35</time> by <a rel="author">Webnoviny</a></address>
      <p>20.11.2019 (Webnoviny.sk) – Brit Andy Murray aj Srb Novak Djokovič by chceli v lete 2020 štartovať na olympijských hrách v japonskom Tokiu. Potvrdili to v stredu v španielskom Madride po svojich singlových zápasoch v základných skupinách finálového turnaja Davisovho pohára.</p>
      <p><i>„Veľmi rád by som sa predstavil v Tokiu,“</i> povedal Andy Murray a Novak Djokovič sa vyjadril, že olympijské hry sú u neho <i>„veľmi vysoko v zozname prianí na budúci rok“</i>.</p>
      <h3>Murray dvakrát zlatý</h3>
      <p>Andy Murray je dvojnásobný olympijský šampión a trojnásobný grandslamový víťaz. V januári 2019 podstúpil operáciu bedra a napriek tomu, že mu hrozil koniec kariéry, vrátil sa na súťažné dvorce a v októbri si pripísal aj jeden turnajový triumf.</p>
      <p><i>„Vždy som veľmi rad reprezentoval svoju vlasť,“</i> poznamenal olympijský víťaz z Londýna 2012 aj Ria de Janeiro 2016. <i>„Prajem si, aby som bol zdravý a moje telo bolo pripravené na záťaž,“</i> vyhlásil. Už skôr avizoval prianie štartovať na OH 2020 aj skúsený Švajčiar Roger Federer.</p>
      <h3>Djokovič má bronz</h3>
      <p><i>„Chcem zostať zdravý a reprezentovať Srbsko na olympijských hrách. V tomto roku som do svojho programu zaradil turnaj v Tokiu a vyhral som ho. Olympijské súťaže sa uskutočnia na rovnakých kurtoch, ktoré vyhovujú môjmu hernému štýlu,“</i> povedal v stredu 32-ročný Djokovič.</p>
      <p><i>„Olympiáda je vždy niečo výnimočné. Je super byť raz za štyri roky súčasťou historického športového podujatia. Nikde inde nemáte šancu stretnúť sa s elitnými športovcami z celého sveta v rôznych odvetviach, môžete s nimi večerať a vymieňať si skúsenosti,“</i> dodal.</p>
      <p>Olympijský turnaj je jediné tenisové podujatie, z ktorého Srb ešte nemá titul. Pod piatimi kruhmi však získal bronz na OH 2008 v čínskom Pekingu.</p>
      <p>Viac k témam: <a href="https://www.webnoviny.sk/tag/oh-2020-tokio/"><u>OH 2020 Tokio</u></a><br/>Zdroj: Webnoviny.sk – <a href="https://www.webnoviny.sk/tenisovi-velikani-andy-murray-aj-novak-djokovic-by-radi-startovali-na-oh-2020-v-tokiu/"><u>Tenisoví velikáni Andy Murray aj Novak Djokovič by radi štartovali na OH 2020 v Tokiu</u></a> © SITA Všetky práva vyhradené.</p>
    </article>
  </body>
</html>