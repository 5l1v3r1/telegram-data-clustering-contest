<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2822361-berlin-i-pariz-mozut-sprobuvati-navazati-ukraini-nebezpecni-domovlenosti-klimkin.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T20:29:00+00:00"/>
    <meta property="og:title" content="Берлін і Париж можуть спробувати нав’язати Україні небезпечні домовленості – Клімкін"/>
    <meta property="og:description" content="На саміті в Нормандському форматі, які запланований на 9 грудня, західні учасники переговорного процесу можуть спробувати нав’язати Києву рішення, які не відповідають національним інтересам."/>
  </head>
  <body>
    <article>
      <h1>Берлін і Париж можуть спробувати нав’язати Україні небезпечні домовленості – Клімкін</h1>
      <h2>На саміті в Нормандському форматі, які запланований на 9 грудня, західні учасники переговорного процесу можуть спробувати нав’язати Києву рішення, які не відповідають національним інтересам.</h2>
      <address>
        <time datetime="2019-11-20T20:29:00+00:00">20 Nov 2019, 20:29</time>
      </address>
      <p>Про це в коментарі Укрінформу сказав ексміністр закордонних справ України Павло Клімкін. </p>
      <p>«Я останнім часом мав можливість говорити і з французами, і з німцями, і в Брюсселі, і я бачу, що є небезпека, що буде домовленість, яку нам спробують надягти на голову», - сказав Клімкін.</p>
      <p>Серед європейських партнерів, за його спостереженнями, є думка про необхідність прискоритися і провести вибори разом з українськими місцевими виборами, що є «дуже небезпечною стратегією». До того ж, серед партнерів немає повної єдності: зараз ми бачимо одну логіку у Меркель, дещо іншу – у Макрона, третю – у Трампа, «базовий рівень солідарності безумовно є, але можливість проактивно діяти стосовно Росії у Заходу на сьогодні обмежена», - констатує дипломат. </p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2818297-evrosouz-bez-ukraini-rosijsku-problemu-ne-virisit-klimkin.html">Євросоюз без України "російську проблему" не вирішить — Клімкін</a>
      </blockquote>
      <p>Протистояти такому розвитку можна тільки проактивною позицією і висуненням власних пропозицій, щодо умов, коли це може бути можливо. </p>
      <p>Це, на переконання Клімкіна, означає реальний безпековий контроль з боку України та її партнерів, дієвий міжнародний контроль на кордоні, а також міжнародний компонент, який буде власне опікуватися і безпековими питаннями, і, якщо дійде до цього, підготовку до виборів. </p>
      <p>Щодо Росії, то вона наразі будує «емоційну воронку» в плані обміну, в плані повернення кораблів таким чином, щоби було важко вийти з <b><a href="https://www.ukrinform.ua/tag-normandska-cetvirka">Нормандської зустрічі</a></b> без результату, який безпосередньо вигідний Росії. </p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2818043-pristajko-mi-ne-mozemo-dozvoliti-sob-rosia-ziskocila-z-normandskoi-zustrici.html">Пристайко: Ми не можемо дозволити, щоб Росія зіскочила з “нормандської зустрічі”</a>
      </blockquote>
      <p>Клімкін, однак сподівається, що на зустрічі домінуватиме український раціональний підхід. Дуже важливим він називає, те, як буде реалізовуватися те, про що вдасться домовитися. </p>
      <p>"І тут важливо, щоби це було на основі консенсусу з суспільством і відкрито. Якщо це так не станеться, існує загроза, що Путін надалі буде проштовхувати фрагментацію України", - сказав ексміністр.</p>
    </article>
  </body>
</html>