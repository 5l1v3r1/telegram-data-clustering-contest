<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/cronaca/2019/11/20/alarm-phone-67-migranti-morti-al-largo-della-libia_fb26f170-30d2-4cb1-918e-68e927d60e0a.html"/>
    <meta property="og:site_name" content="ANSA.it"/>
    <meta property="article:published_time" content="2019-11-20T20:34:31+00:00"/>
    <meta property="og:title" content="Alarm Phone, 67 migranti morti al largo della Libia"/>
    <meta property="og:description" content="'Non possiamo confermare ma temiamo strage, 30 i sopravvissuti' (ANSA)"/>
  </head>
  <body>
    <article>
      <h1>Alarm Phone, 67 migranti morti al largo della Libia</h1>
      <h2>'Non possiamo confermare ma temiamo strage, 30 i sopravvissuti'</h2>
      <address><time datetime="2019-11-20T20:34:31+00:00">20 Nov 2019, 20:34</time> by <a rel="author">Redazione ANSA</a></address>
      <p>"Nel tardo pomeriggio un pescatore ha chiamato Alarm Phone e ci ha informati di un naufragio al largo della Libia. Secondo quanto ha detto, circa 30 persone sono sopravvissute mentre 67 sono morte. Per chiarezza: non possiamo confermare questa informazione ma temiamo una strage". Lo comunica Alarm Phone su twitter.</p>
      <p>E trentasei migranti pakistani e indiani, tra cui due minori, erano stipati in un Ducato fermato dalla polizia sulla tangenziale Nord di Torino, al casello di Bruere. I passeur, due pakistani di 20 e 21 anni, sono stati arrestati con l'accusa di favoreggiamento dell'immigrazione clandestina pluriaggravato. "Erano ammassati in condizioni disumane - spiega il dirigente della Squadra Mobile di Torino, Marco Martino - Arrivavano da Milano ed erano diretti in Spagna e in Francia. Avevano già affrontato due ore di viaggio e ne avrebbero affrontate altre due". La polizia stradale, che ha notato il furgone, ha creato un cordone di sicurezza per evitare che qualcuno si mettesse a correre in autostrada. I migranti, tutti irregolari, sono stati accompagnati in Questura con un mezzo di trasporto messo a disposizione dal Comune di Torino. A quanto si apprende, il Ducato è stato noleggiato da una ditta di Milano. I migranti, che credevano di raggiungere la destinazione in auto, avevano pagato sino a 5mila euro. Le indagini proseguono per approfondire eventuali collegamenti con le organizzazioni criminali che gestiscono traffici di migranti e alcune risse e accoltellamenti tra gruppi di nigeriani e pakistani avvenuti negli scorsi mesi a Torino.</p>
      <footer>RIPRODUZIONE RISERVATA © Copyright ANSA</footer>
    </article>
  </body>
</html>