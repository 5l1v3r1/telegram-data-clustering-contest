<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/598354/30xronos-piastike-me-500-koutia-adasmologiton-tsigaron-stin-lefkosia"/>
    <meta property="og:site_name" content="SIGMALIVE"/>
    <meta property="article:published_time" content="2019-11-20T20:16:00+00:00"/>
    <meta property="og:title" content="30χρονος πιάστηκε με 500 κουτιά αδασμολόγητων τσιγάρων στην Λευκωσία"/>
    <meta property="og:description" content="Πεντακόσια πακέτα αδασμολόγητων τσιγάρων και δύο κιλά αδασμολόγητου βιομηχανοποιημένου καπνού, εντόπισαν στην κατοχή 30χρονου, κατά τη διάρκεια επιχείρησης..."/>
  </head>
  <body>
    <article>
      <h1>30χρονος πιάστηκε με 500 κουτιά αδασμολόγητων τσιγάρων στην Λευκωσία</h1>
      <address><time datetime="2019-11-20T20:16:00+00:00">20 Nov 2019, 20:16</time> by <a rel="author">SigmaLive</a></address>
      <p>Πεντακόσια πακέτα αδασμολόγητων τσιγάρων και δύο κιλά αδασμολόγητου βιομηχανοποιημένου καπνού, εντόπισαν στην κατοχή 30χρονου, κατά τη διάρκεια επιχείρησης που διεξήχθη σήμερα από μέλη της Αστυνομίας στην επαρχία Λευκωσίας, με αποτέλεσμα ο 30χρονος να συλληφθεί και να τεθεί υπό κράτηση.</p>
      <p>Συγκεκριμένα, γύρω στις 12.00 το μεσημέρι, μέλη του Ουλαμού Πρόληψη Εγκλήματος Λευκωσίας, μετά από αξιολόγηση πληροφορίας, ανέκοψαν για έλεγχο αυτοκίνητο που οδηγούσε ο 30χρονος στον αυτοκινητόδρομο Λευκωσίας – Κοκκινοτριμιθιάς. Κατά την έρευνα που ακολούθησε, εντοπίστηκαν εντός του οχήματος 500 πακέτα τσιγάρων, διαφόρων μαρκών και 2 κιλά βιομηχανοποιημένου καπνού. Παράλληλα, στην κατοχή του 30χρονου εντοπίστηκε το χρηματικό ποσό των 425 ευρώ και το χρηματικό ποσό των 1580 τουρκικών λιρών.</p>
      <p>Από εξετάσεις που έγιναν στην συνέχεια σε συνεργασία με το Τμήμα Τελωνείων, διαπιστώθηκε ότι τα τσιγάρα και ο καπνός προέρχονταν από τις κατεχόμενες περιοχές της Δημοκρατίας, με αποτέλεσμα ο 30χρονος να συλληφθεί από τελωνειακό λειτουργό για την παράνομη κατοχή των αδασμολόγητων καπνικών προϊόντων, καθώς και για την παράνομη μεταφορά τους στις ελεύθερες περιοχές.</p>
      <p>Λόγω αρμοδιότητας, τις εξετάσεις συνεχίζει το Τμήμα Τελωνείων.</p>
    </article>
  </body>
</html>