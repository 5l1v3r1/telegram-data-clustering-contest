<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/tenis,115/puchar-davisa-nowy-format-rozgrywek-dal-sie-we-znaki-rafaelowi-nadalowi-i-spolce,986834.html"/>
    <meta property="og:site_name" content="TVN24"/>
    <meta property="article:published_time" content="2019-11-20T20:18:00+00:00"/>
    <meta property="og:title" content="Nowy format Pucharu Davisa dał się we znaki Nadalowi i spółce"/>
    <meta property="og:description" content="Hiszpanie pierwszymi ofiarami zreformowanego Pucharu Davisa. Decydujący mecz w konfrontacji z Rosjanami Rafael Nadal i spółka musieli rozgrywać grubo po północy."/>
  </head>
  <body>
    <article>
      <h1>Nowy format Pucharu Davisa dał się we znaki Nadalowi i spółce</h1>
      <address>
        <time datetime="2019-11-20T20:18:00+00:00">20 Nov 2019, 20:18</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/6b992fcf-3fdf-4a2f-b163-dc2d030421f1-480p.mp4"/>
        <figcaption>Rafael Nadal to lider reprezentacji Hiszpanii w Pucharze Davisa Foto: Getty Images | Video: Eurosport</figcaption>
      </figure>
      <h3>Hiszpanie pierwszymi ofiarami zreformowanego Pucharu Davisa. Decydujący mecz w konfrontacji z Rosjanami Rafael Nadal i spółka musieli rozgrywać grubo po północy.</h3>
      <p>Od poniedziałku do niedzieli w Madrycie trwa pierwsza edycja drużynowych rozgrywek w nowym formacie. Na Caja Magical rozgrywany jest turniej finałowy z udziałem 18 drużyn. Z sześciu trzyzespołowych grup do fazy pucharowej awansują ich zwycięzcy i dwie najlepsze drużyny z drugich miejsc. Każdy mecz składa się z dwóch singli i jednego debla.</p>
      <related>
        <a href="https://eurosport.tvn24.pl/tenis,115/ruszyly-krytykowane-rozgrywki-niespodzianka-w-meczu-chorwatow,986537.html"/>
      </related>
      <p>Oszczędzali lidera</p>
      <p>Jednym z faworytów imprezy są gospodarze z Rafaelem Nadalem na pierwszej rakiecie. We wtorek Hiszpanie rywalizowali z Rosjanami. W pierwszym pojedynku Roberto Bautista Agut przegrał z Andriejem Rublowem 6:3, 3:6, 6:7 (0-7), w drugim Rafael Nadal pokonał Karena Chaczanowa 6:3, 7:6 (9-7). Dochodziła północ, a do rozegrania pozostawał jeszcze decydujący mecz gry podwójnej.</p>
      <p>Początkowo do debla przewidziany był Nadal, ale kapitan reprezentacji Hiszpanii ostatecznie postanowił oszczędzić swojego lidera. Na kort centralny wyszli więc Marcel Granollers i Feliciano Lopez, którzy wygrali z Chaczanowem i Rublowem 6:4, 7:6 (7-5). Spotkanie zakończyło się krótko przed 2 w nocy.</p>
      <p>- To oczywiste, że coś z tym trzeba zrobić. Nie można kończyć meczów o 2 w nocy. Nie mogłem wystawić do debla swojego pierwszego zawodnika, ponieważ graliśmy o 12:30. Na pewno musi to zostać zmienione - powiedział prowadzący Hiszpanów Sergi Bruguera.</p>
      <h3>Nadal wstrzymuje się z opinią</h3>
      <p>W czasie meczu deblowego trwała konferencja prasowa Nadala. 19-krotny mistrz wielkoszlemowy został na niej zapytany, jak ocenia nową formułę Pucharu Davisa.</p>
      <p>- Atmosfera jest niesamowita, ale na to pytanie na razie trudno odpowiedzieć. Poczekajmy do końca turnieju, żeby można było powiedzieć coś więcej - wstrzymał się tenisista z Majorki.</p>
      <p>- Negatywem jest tylko to, że mamy 12:45, a dopiero rozpoczęliśmy ostatni mecz. To oznacza duże problemy dla zawodników, jak i dla kibiców, którzy przyszli na stadion, ponieważ w środę jest normalny dzień pracy. To znacznie wszystko utrudnia - zauważył Nadal.</p>
      <p>Niepocieszony, mimo zwycięstwa, był też Lopez. - Plan gier nie jest najlepszy, ponieważ jak jakiś mecz się przedłuży, to efekt jest taki, jaki jest. Mamy trochę bardziej intensywny tydzień, ale zasady dla wszystkich grup są takie same i nie ma co szukać wymówek - zaraz dodał.</p>
      <p>W środę na godzinę 18 przewidziany jest początek meczu Hiszpania - Chorwacja. Na otwarcie turnieju finałowego tenisiści z Bałkanów przegrali gładko z Rosjanami 0:3.</p>
      <p>Na triumf w Pucharze Davisa Hiszpanie czekają od 2011 roku.</p>
      <p>Autor: łup / Źródło: eurosport.pl</p>
    </article>
  </body>
</html>