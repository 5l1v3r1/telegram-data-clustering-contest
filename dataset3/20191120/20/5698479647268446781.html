<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/20/iran-protests-killed-map-amnesty-international"/>
    <meta property="og:site_name" content="euronews"/>
    <meta property="article:published_time" content="2019-11-20T20:44:08+00:00"/>
    <meta property="og:title" content="عفو بین‌الملل؛ کدام استان‌های ایران در اعتراض‌های آبان ۹۸ کشته دادند؟"/>
    <meta property="og:description" content="براساس گزارش سازمان عفو بین‌الملل کرمانشاه و کردستان بیشترین شمار قربانیان اعتراض‌های روزهای گذشته علیه افزایش قیمت بنزین را داشتند."/>
  </head>
  <body>
    <article>
      <h1>عفو بین‌الملل؛ کدام استان‌های ایران در اعتراض‌های آبان ۹۸ کشته دادند؟</h1>
      <address><time datetime="2019-11-20T20:44:08+00:00">20 Nov 2019, 20:44</time> by <a rel="author">یورونیوز </a></address>
      <p><a href="https://farsi.euronews.com/2019/11/19/live-update-iran-protests-fifth-day">سازمان عفو بین‌الملل روز سه شنبه اعلام کرد که دست‌کم ۱۰۶ نفر در اعتراضات روزهای گذشته ایران کشته شدند</a>. بنا به گزارش این سازمان مدافع حقوق بشر این افراد در ۲۱ شهر ایران کشته شدند.</p>
      <p>عفو بین‌الملل اعلام کرده است که تصاویر ویدئویی راستیابی شده، شهادت شاهدان عینی و اطلاعات به دست آمده از فعالان خارج از کشور نشان می دهد که نیروهای امنیتی ایران رویه‌ای «دلخراش» از «کشتار غیرقانونی» را در پیش گرفته اند.</p>
      <p>سازمان عفو بین‌الملل در گزارش خود گفته است که گزارش هایی مبنی بر کشته شدن حدود ۲۰۰ نفر دریافت کرده است. این سازمان مدافع حقوق بشر خواستار توقف «سرکوب بی رحمانه و مرگبار» معترضان در ایران شده است. عفو بین‌الملل همچنین از حکومت ایران خواسته است تا به قطع اینترنت در این کشور خاتمه دهند.</p>
      <p>این گزارش در حالی منتشر شد که مقام‌های جمهوری اسلامی ایران همچنان از ارائه آمار دقیق قربانیان سر باز می‌زنند.</p>
      <h3>خوزستان و کرمانشاه بیشترین شمار قربانیان اعتراض به افزایش بهای بنزین را داشتند</h3>
      <p>
        <b>بنا به گزارش عفو بین‌الملل:</b>
      </p>
      <ul>
        <li>در <b>استان خوزستان</b> ۳۵ نفر (۲نفر در آبادان، ۲ نفر در اهواز، ۱۴ نفر در بندر ماهشهر و نواحی اطراف آن، ۸ نفر در بهبهان، ۶ نفر در رامهرمز و ۳ نفر در خرمشهر) در جریان اعتراض‌ها جان خود را از دست داده اند.</li>
        <li>در <b>استان کرمانشاه</b>، ۳۰ نفر کشته شده اند. شمار قربانیان در شهرهای کرمانشاه (۱۶ نفر) و جوانرود (۱۴نفر) بوده است.</li>
        <li>در <b>استان فارس</b> ۱۲ نفر کشته شده اند: ۶ نفر در صدرا و ۶ نفر در شیراز.</li>
        <li>در <b>استان کردستان</b> ۱۰ نفر جان باخته‌اند: ۹ نفر در شهر مریوان و یک نفر در سنندج، مرکز استان.</li>
        <li>در <b>استان تهران</b> ۹ نفر کشته شده اند. در رباط کریم ۴ نفر، در بومهن ۲ نفر و در هرکدام از شهرهای تهران، اسلامشهر و شهریار ۱ نفر جان خود را از دست داده اند.</li>
        <li>در استان <b>آذربایجان غربی</b> ۴ نفر کشته شده اند. همگی این افراد در ناآرامی‌های شهرستان بوکان جان خود را از دست داده اند.</li>
        <li>در <b>استان البرز</b> ۴ نفر در شهر کرج کشته شده اند.</li>
        <li>در <b>استان اصفهان</b> ۱ نفر در شهر اصفهان کشته شده است.</li>
        <li>در <b>استان کرمان</b> ۱ نفر در شهر سیرجان کشته شده است.</li>
      </ul>
      <p>در این گزارش آمده است که مقامات ایران مجروحان درگیری‌ها و همچنین اجساد کشته شدگان را از خیابان ها و بیمارستان ها به مکانی دیگر منتقل می‌کنند. در گزارش عفو بین‌الملل همچنین آمده است که مقامات ایران از تحویل اجساد کشته شدگان به خانواده ها خودداری می کنند.</p>
      <p>
        <b>
          <a href="https://farsi.euronews.com/tag/protests-in-iran">صفحه ویژه اعتراضات در ایران</a>
        </b>
      </p>
    </article>
  </body>
</html>