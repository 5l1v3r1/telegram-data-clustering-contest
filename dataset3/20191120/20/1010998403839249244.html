<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/za-parvi-pat-amerikanski-ucheni-vavedoha-pacient-v-sastojanie-na-anabioza.html"/>
    <meta property="og:site_name" content="bTV Новините"/>
    <meta property="article:published_time" content="2019-11-20T20:41:00+00:00"/>
    <meta property="og:title" content="За първи път: Американски учени въведоха пациент в състояние на анабиоза"/>
    <meta property="og:description" content="Почти пълното, но обратимо прекратяване на жизнената дейност може да даде шанс на пациенти със смъртоносни травми"/>
  </head>
  <body>
    <article>
      <h1>За първи път: Американски учени въведоха пациент в състояние на анабиоза</h1>
      <h2>Почти пълното, но обратимо прекратяване на жизнената дейност може да даде шанс на пациенти със смъртоносни травми</h2>
      <address><time datetime="2019-11-20T20:41:00+00:00">20 Nov 2019, 20:41</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Американски учени за първи път успяха да въведат в състояние на анабиоза пациент като част от експеримент, който има за цел да даде възможност да се оперират сериозни травми, които иначе в повечето случаи водят до смърт, пише "Гардиън", като цитира списание The New Scientist.</p>
      <p>Уникалният експеримент включва въвеждане в състояние на почти пълно, но обратимо прекратяване на жизнената дейност. От него организмът може да излезе при определени условия.</p>
      <p>Процесът води до бързо охлаждане на мозъка до температура по-ниска от 10 ° С чрез замяна на кръвта на пациента с ледено студен солев разтвор. Обикновено той се изпомпва директно в аортата, основната артерия, която пренася кръвта от сърцето към останалата част от тялото.</p>
      <figure>
        <img src="https://img.bg.sof.cmestatic.com/media/images/640x/Nov2019/2112028298.jpg"/>
        <figcaption>Снимка: iStock</figcaption>
      </figure>
      <p>Техниката за въвеждане в това състояние се прилага в Мерилендския университет при огнестрелни рани или такива, при които има голяма кръвозагуба, както и при спиране на сърцето, за да могат лекарите спокойно да потърсят начин да спасят пациентите.</p>
      <p>При такива ситуации иначе докторите имат само няколко минути да вземат решение, а възможността човек да оцелее е едва 5%.</p>
      <figure>
        <img src="https://img.bg.sof.cmestatic.com/media/images/640x/Nov2019/2112028299.jpg"/>
        <figcaption>Снимка: iStock</figcaption>
      </figure>
      <p>При анабиозата се печели време на медиците, понеже се "заглушава" кислородният глад и се запазва жизнеността при различни интоксикации и травми. </p>
      <p>Тялото се охлажда до такава степен, че активността на мозъка почти спира. След като лекарите използват процедурата, имат до 2 часа време да решат как да действат, докато пациентът е на операционната маса. След което тялото се стопля и започват опити за реанимация.</p>
      <figure>
        <img src="https://img.bg.sof.cmestatic.com/media/images/640x/Mar2016/2111020651.jpg"/>
        <figcaption>Снимка: iStock</figcaption>
      </figure>
      <p>Увреждането на клетките е едно от усложненията, до които може да се стигне при затоплянето на тялото. </p>
      <p>Лекарите смятат, че до края на 2020 година ще могат да дадат отчет за всички проведени експерименти. Той ще се базира на резултатите на 20 мъже и жени, които получават стандартна спешна помощ и такива, които се вкарват в състояние на анабиоза.</p>
    </article>
  </body>
</html>