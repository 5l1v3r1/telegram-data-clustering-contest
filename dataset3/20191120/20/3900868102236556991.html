<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/world/1562511/bretania-o-prigkipas-antrioy-paraiteitai-apo-ta-dimosia-kathikonta-toy"/>
    <meta property="og:site_name" content="NOOZ."/>
    <meta property="article:published_time" content="2019-11-20T20:02:00+00:00"/>
    <meta property="og:title" content="Βρετανία: Ο πρίγκιπας Άντριου παραιτείται από τα δημόσια καθήκοντά του"/>
    <meta property="og:description" content="Ο πρίγκιπας Άντριου της Βρετανίας έκανε γνωστό ότι παραιτείται από τα δημόσια καθήκοντά του για το άμεσο μέλλον, αφού το όνομά του ενεπλάκη στο σκάνδαλο του Αμερικανού χρηματιστή Τζέφρι Έπσταϊν."/>
  </head>
  <body>
    <article>
      <h1>Βρετανία: Ο πρίγκιπας Άντριου παραιτείται από τα δημόσια καθήκοντά του</h1>
      <address>
        <time datetime="2019-11-20T20:02:00+00:00">20 Nov 2019, 20:02</time>
      </address>
      <p>
        <b>Ο πρίγκιπας Άντριου της Βρετανίας έκανε γνωστό ότι παραιτείται από τα δημόσια καθήκοντά του για το άμεσο μέλλον, αφού το όνομά του ενεπλάκη στο σκάνδαλο του Αμερικανού χρηματιστή Τζέφρι Έπσταϊν.</b>
      </p>
      <p>Ο δούκας του Γιορκ, ο δευτερότοκος γιος της βασίλισσας Ελισάβετ, αρνείται τις κατηγορίες ότι είχε σεξουαλικές σχέσεις με ένα <b>17χρονο κορίτσι</b>, που του είχε βρει ο φίλος του <b>Έπσταϊν</b>, ο χρηματιστής που αυτοκτόνησε σε αμερικανική φυλακή, ενώ περίμενε να δικαστεί με κατηγορίες περί σεξουαλικής εκμετάλλευσης ανηλίκων.</p>
      <p>Το σκάνδαλο κλιμακώθηκε μετά την καταστροφική τηλεοπτική συνέντευξη, που προβλήθηκε το Σάββατο, και τις μακροσκελείς εξηγήσεις που επιχείρησε να δώσει ο <b>Άντριου</b> ο οποίος, επιπλέον, δεν επέδειξε καμία συμπόνια προς τα θύματα του Έπσταϊν προκαλώντας την καταδίκη της κοινής γνώμης.</p>
      <p>Σε μια ανακοίνωση που εξέδωσαν τα Ανάκτορα του Μπάκιγχαμ, ο Άντριου επισήμανε: «Είναι πλέον σαφές για εμένα αυτές τις τελευταίες ημέρες ότι οι συνθήκες των διασυνδέσεών μου με τον <b>Τζέφρι Έπσταϊν</b> προκαλούν τεράστια αναστάτωση στο έργο της οικογένειάς μου και το δικό μου».</p>
      <p>«Επομένως, ζήτησα από την Αυτή Μεγαλειότητα εάν μπορώ να αποσυρθώ από τα δημόσια καθήκοντά μου για το άμεσο μέλλον κι εκείνη έδωσε την άδειά της», υπογράμμισε. «Φυσικά, είμαι πρόθυμος να βοηθήσω οποιαδήποτε αρχή επιβολής του νόμου με τις έρευνές της, εφόσον μου ζητηθεί».</p>
      <p>Η συμπεριφορά του Άντριου απασχόλησε και τον πολιτικό διάλογο ενόψει των εκλογών της 12ης Δεκεμβρίου με τον ηγέτη των Εργατικών <b>Τζέρεμι Κόρμπιν</b> να λέει ότι υπάρχουν ερωτήματα που πρέπει να απαντηθούν, αν και ο πρωθυπουργός <b>Μπόρις Τζόνσον</b> απάντησε ότι η μοναρχία είναι «πέραν κάθε μομφής».</p>
      <p>«Συνεχίζω αδιαμφισβήτητα να λυπάμαι για την απερίσκεπτη σχέση μου με τον <b>Τζέφρι Έπσταϊν</b>», είπε ο Άντριου.</p>
      <p>«Η αυτοκτονία του άφησε πολλά αναπάντητα ερωτήματα, κυρίως για τα θύματά του και συμπάσχω βαθιά με οποιονδήποτε επηρεάστηκε από αυτό και θέλει με κάποιον τρόπο η υπόθεση να κλείσει».</p>
      <figure>
        <img src="https://www.nooz.gr/Multimedia/2019/11/5a258958-b58d-41f2-ace6-766411139b94.jpg"/>
      </figure>
      <hr/>
      <h3>Ο Άντριου παρασύρει τη βασιλική οικογένεια στη θύελλα</h3>
      <p>Ο κατάλογος των πανεπιστημίων, οργανώσεων και μεγάλων επιχειρήσεων που αποφάσισαν να διαρρήξουν τις σχέσεις τους με τον πρίγκιπα Άντριου, μετά τη θυελλώδη συνέντευξή του για την υπόθεση Έπσταϊν, διευρυνόταν μέρα με την ημέρα.</p>
      <p>Ο βρετανικός κολοσσός των τηλεπικοινωνιών <b>BT</b> ανακοίνωσε ότι δεν θα ήθελε να συνεχίσει να στηρίζει ένα πρόγραμμα χρηματοδότησης ψηφιακής εκπαίδευσης, το iDEA, εφόσον ο Άντριου παρέμενε ανάδοχος.</p>
      <p>Τρία αυστραλιανά πανεπιστήμια, το <b>Bond University</b> του Κουίνσλαντ και τα πανεπιστήμια <b>Murdoch</b> και <b>RMIT</b> της Μελβούρνης ανακοίνωσαν, επίσης, ότι τερματίζουν τη συνεργασία τους με το πρόγραμμα του πρίγκιπα Άντριου "Pitch@Palace", μια οργάνωση που βοηθά την επιχειρηματικότητα και τις νεοφυείς επιχειρήσεις.</p>
      <p>Μετά την προβολή το Σάββατο το βράδυ της μακροσκελούς συνέντευξης στο BBC, ο πρίγκιπας βρέθηκε αντιμέτωπος με μια θύελλα αντιδράσεων, αφού δεν κράτησε αποστάσεις από τον φίλο του Έπσταϊν, ο οποίος κατηγορήθηκε για <b>παιδοφιλία</b> και βρέθηκε νεκρός μέσα στο κελί του, ενώ δεν διατύπωσε καν τη συμπάθειά του προς τα θύματά του.</p>
      <p>Ο 59χρονος πρίγκιπας περιορίστηκε να αμφισβητήσει τις κατηγορίες μιας γυναίκας που του είχε στείλει ο Έπσταϊν, η οποία υποστήριξε ότι την ανάγκασε να συνευρεθούν σεξουαλικά ενώ ήταν ανήλικη.</p>
      <p>Μετά τη συνέντευξη, οι επικρίσεις γιγαντώθηκαν βυθίζοντας τη βασιλική οικογένεια σε αυτό που ορισμένα <b>ΜΜΕ</b> αποκάλεσαν <b>«ένα δεύτερο +Annus Horribilis+»</b>, σύμφωνα με μια έκφραση της Ελισάβετ.</p>
      <p>Η βασίλισσα είχε χρησιμοποιήσει αυτόν τον όρο το <b>1992</b> για να περιγράψει τον προηγούμενο χρόνο, κατά τον οποίο είχε δει τους δύο γιους της να χωρίζουν από τις συζύγους τους, την κόρη της <b>Άννα</b> να παίρνει διαζύγιο και το κάστρο του Ουίνσδορ, η βασιλική κατοικία, να καίγεται.</p>
      <p>Ήδη από την Τρίτη, πολλές επιχειρήσεις ανακοίνωσαν ότι αποσύρουν τις χορηγίες του από την οργάνωση του πρίγκιπα. Μεταξύ αυτών, η τράπεζα <b>Standard Chartered</b> αποφάσισε «για εμπορικούς λόγους» να μην ανανεώσει τη συνεργασία της, ενώ η τράπεζα <b>Barclays</b> εξέφρασε την «ανησυχία της για την κατάσταση και δήλωσε έτοιμη να επανεξετάσει τη θέση της».</p>
    </article>
  </body>
</html>