<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/20/donald-tuskot-valasztottak-az-europai-neppart-elnokenek"/>
    <meta property="og:site_name" content="infostart"/>
    <meta property="article:published_time" content="2019-11-20T20:04:00+00:00"/>
    <meta property="og:title" content="Donald Tuskot választották az Európai Néppárt elnökének"/>
    <meta property="og:description" content="A volt lengyel miniszterelnök, az Európai Tanács leköszönő elnöke irányítja ezentúl az Európai Néppártot, így döntöttek az EPP zágrábi tisztújító kongresszusának résztvevői."/>
  </head>
  <body>
    <article>
      <h1>Donald Tuskot választották az Európai Néppárt elnökének</h1>
      <address><time datetime="2019-11-20T20:04:00+00:00">20 Nov 2019, 20:04</time> by <a rel="author">Infostart / MTI</a></address>
      <h3>A volt lengyel miniszterelnök, az Európai Tanács leköszönő elnöke irányítja ezentúl az Európai Néppártot, így döntöttek az EPP zágrábi tisztújító kongresszusának résztvevői.</h3>
      <p>Donald Tusk, aki az egyetlen jelölt volt a posztra, azt ígérte, hogy az Európai Néppárt (EPP) elnökeként harcolni fog a populizmust ellenző szavazók voksaiért. Arról is beszélt, hogy öt év után belefáradt abba, hogy ő legyen Európa első számú bürokratája. "Kész vagyok harcolni, készek Önök is?" - tette fel a kérdést az EPP zágrábi tisztújító kongresszusán a résztvevőknek.</p>
      <p>Donald Tusk szerint a félelem fontos szerepet játszik a politikában.</p>
      <blockquote>A migránsválság, valamint az elmúlt évek terrortámadásai miatt az emberek a biztonság érzését keresik.</blockquote>
      <p>A szavazók szívét ezért könnyen elnyerik azok, akik azt kiabálják, hogy "álljanak fel, tegyék az országot újra naggyá és szerezzék vissza az irányítást" - fogalmazott a volt lengyel kormányfő. Szerinte csak azoknak van joguk kormányozni, akik akarnak és tudnak biztonságérzetet nyújtani az embereknek, megőrizve egyidejűleg a szabadságukat és jogaikat.</p>
      <p>Donald Tusk szerint semmiképpen nem szabad átengedni a biztonság és a rend ügyét azoknak a populistáknak, manipulátoroknak és autokratáknak, akik elhitetik az emberekkel, hogy a szabadság nem járhat kéz a kézben a biztonsággal, a határok és a területek védelme pedig a liberális demokráciával és a jogállamisággal.</p>
      <p>"Az olyan értékeket, mint a polgári szabadságjogok, a jogállamiság és a tisztességes nyilvános viselkedés, nem fogjuk feláldozni a biztonság és a rend oltárán, mert erre nincs szükség" - hangoztatta. Figyelmeztetett:</p>
      <blockquote>azok, akik ezt nem tudják elfogadni, "de facto ki lesznek zárva a pártcsaládból".</blockquote>
      <p>A lengyel politikust 491 igen, 37 nem és 12 érvénytelen szavazat mellett választották meg a párt elnöki posztjára, ő volt az egyetlen jelölt. Tusk Joseph Daul francia politikus helyét vette át, aki 2013 óta töltötte be az EPP elnöki tisztségét.</p>
      <p>
        <i>Nyitókép: MTI/AP/Vadim Ghirda</i>
      </p>
    </article>
  </body>
</html>