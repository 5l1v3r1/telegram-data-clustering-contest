<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvnoord.nl/nieuws/215892/Pekela-geeft-vuurtonnen-weg-om-vreugdevuren-tegen-te-gaan"/>
    <meta property="og:site_name" content="RTV Noord"/>
    <meta property="article:published_time" content="2019-11-20T20:34:00+00:00"/>
    <meta property="og:title" content="Pekela geeft vuurtonnen weg om vreugdevuren tegen te gaan"/>
    <meta property="og:description" content="In de hoop een alternatief te kunnen bieden voor vreugdevuren in z'n gemeente tijdens de jaarwisseling, zet de Pekela vuurtonnen in."/>
  </head>
  <body>
    <article>
      <h1>Pekela geeft vuurtonnen weg om vreugdevuren tegen te gaan</h1>
      <address>
        <time datetime="2019-11-20T20:34:00+00:00">20 Nov 2019, 20:34</time>
      </address>
      <p>Bewoners kunnen op de site van de gemeente een vuurton-met-brandhout aanvragen. De gemeente heeft er veertig weg te geven. De locatie van de vuurton wordt door de gemeente samen met de aanvrager bepaald.</p>
      <h3>Veilig en gezellig</h3>
      <p>'Het is belangrijk dat een jaarwisseling vooral veilig maar ook gezellig verloopt', zegt burgemeester Jaap Kuin. 'De afgelopen jaarwisselingen was er veel overlast door vuren in de woonwijken. Dit is iets wat wij absoluut niet willen en waar wij op blijven handhaven.'</p>
      <p>De jaarwisseling in Pekela was vorig jaar goed voor een <a href="https://www.rtvnoord.nl/nieuws/203447/We-gaan-niet-doen-alsof-alles-maar-mag-in-oudjaarsnacht">schadepost</a> van 23.000 euro. 'Zonde geld', zei Kuin destijds.</p>
      <h3>Voldoen aan criteria</h3>
      <p>Vreugdevuren in de gemeente Pekela zijn alleen toegestaan als deze zijn gemeld en als ze voldoen aan een aantal criteria. In de bebouwde kom is het daardoor bijna onmogelijk om vreugdevuren toe te staan.</p>
      <p>De gemeente Pekela laat weten dat de met vuurtonnen schoon brandhout wordt geleverd die het vuur gedurende enkele uren van brandstof kan voorzien.</p>
      <p>'Een vuurton met schoon brandhout van de gemeente maakt het mogelijk om toch een veilig en gezellig vuur in de wijk te hebben met de jaarwisseling', aldus burgemeester Kuin.</p>
      <h3>Aanvragen</h3>
      <p>Ook een vuurton in uw wijk? Aanvragen <a href="https://www.dekompanjie.nl/eFormulieren/Pekela/Vuurton_aanvragen_Pekela">kan hier</a>.</p>
      <related>
        <h4>Lees ook:</h4>
        <a href="https://www.rtvnoord.nl/nieuws/203447/We-gaan-niet-doen-alsof-alles-maar-mag-in-oudjaarsnacht"/>
      </related>
    </article>
  </body>
</html>