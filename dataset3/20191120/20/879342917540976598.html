<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/20/pogljad/polityka/pershi-dosyahnennya-ta-provaly-chym-zapamyatalysya-piv-roku-prezydentstva-zelenskoho"/>
    <meta property="og:site_name" content="Слово і Діло"/>
    <meta property="article:published_time" content="2019-11-20T20:11:40+00:00"/>
    <meta property="og:title" content="Перші досягнення та провали: чим запам'яталися пів року президентства Зеленського"/>
    <meta property="og:description" content="20 листопада 2019 року виповнилося пів року від дня вступу на посаду нинішнього глави держави. Аналітики порталу підрахували, що за 6 місяців президентства Володимир Зеленський виконав 24 обіцянки і провалив – 18."/>
  </head>
  <body>
    <article>
      <h1>Перші досягнення та провали: чим запам'яталися пів року президентства Зеленського</h1>
      <address><time datetime="2019-11-20T20:11:40+00:00">20 Nov 2019, 20:11</time> by <a rel="author">Олександр Леонов, Олексій Якубін</a></address>
      <p>
        <b>20 листопада 2019 року виповнилося пів року від дня вступу на посаду нинішнього глави держави. Аналітики порталу підрахували, що <a href="https://www.slovoidilo.ua/2019/11/19/infografika/polityka/piv-roku-prezydentstva-skilky-obicyanok-vykonav-provalyv-zelenskyj">за 6 місяців президентства</a> <a href="https://www.slovoidilo.ua/persony/zelenskyi-volodymyr-oleksandrovych">Володимир Зеленський</a> виконав 24 обіцянки і провалив - 18. Днями президент заявив, що побудувати успішну і процвітаючу країну є амбітним викликом для нього. «Слово і Діло» дізналося, що вже встиг зробити новий глава держави, а що не вдалося.</b>
      </p>
      <p>Виконавчий директор Центру прикладних політичних досліджень «Пента», політолог Олександр Леонов акцентував, що вперше в історії України президент сконцентрував стільки повноважень, скільки не вдавалося навіть у період жорсткої президентської влади Віктора Януковича.</p>
      <p>«<i>У свідомості людей Зеленський сконцентрував на собі всю владу. Це говорить про те, що невдовзі президент відповідатиме за все в країні</i>», – підкреслив політолог.</p>
      <p>На його думку, концентрація влади і робота в «турборежимі» показує, що президентська фракція не готова до роботи.</p>
      <p>Політолог зауважив, що дедалі більше з'являється скандалів за участю депутатів СН.</p>
      <p>Експерт звернув увагу, що навіть просування правильних ініціатив, наприклад, відкриття ринку землі в тому форматі, в якому це зроблено, несе загрози для суспільства.</p>
      <p>На думку політолога, очевидних перемог за перші пів року у Зеленського немає. Навіть позитивні події, такі як звільнення утримуваних у РФ українців – неоднозначна подія.</p>
      <p>Леонов нагадав, що згідно з рішенням трибуналу моряків повернули в останній день терміну. Якби РФ не видала моряків того дня, проти РФ запровадили б санкції, наприклад, кораблям закрили вихід до всіх морських портів у світі, припустив експерт.</p>
      <related>
        <a href="https://www.slovoidilo.ua/2019/11/19/infografika/polityka/piv-roku-prezydentstva-skilky-obicyanok-vykonav-provalyv-zelenskyj"/>
      </related>
      <p>«Позитив у тому, що вдалося повернути знакових українських політв'язнів. Із іншого боку, Україна видала РФ Цемаха, через якого у нас почалися проблеми з Нідерландами. Тому це неоднозначна перемога», – сказав політолог.</p>
      <p>Більше того, Україна втрачає позиції на міжнародній арені, зауважив експерт. За його словами, все почалося з публікації стенограми розмови Зеленського і Трампа.</p>
      <p>«<i>Проблема не в самій стенограмі, а в тому, що Зеленський, перебуваючи в США, чомусь вирішив підтвердити свої слова, що також відбилося на відносинах Макрона та Меркель. Якщо раніше Нормандський формат був за принципом «троє проти одного» в рамках Україна, Франція, Німеччина проти РФ, то зараз – Франція, Німеччина і РФ проти України. Розвал підтримки України, напевно, найбільший промах</i>», – прокоментував Олександр Леонов.</p>
      <p>Протилежної думки політолог Олексій Якубін, який навпаки вважає досягненням факт того, що Зеленському вдалося домогтися зустрічі в рамках Нормандського формату і зрушити з мертвої точки порядок денний.</p>
      <p>Він нагадав, що остання нормандська зустріч була наприкінці 2016 року, багато дорожніх карт, які там були узгоджені, лише зараз почали реалізовуватися.</p>
      <p>На його думку, президент України за минулих пів року сприяв деескалації ситуації. Телефонні розмови з Путіним, обмін «35 на 35», розведення військ на Донбасі в декількох точках – одне з головних досягнень Зеленського за пів року, зауважив Якубін.</p>
      <p>При цьому Олексій Якубін висловив солідарність із колегою в питанні надмірної концентрації влади з боку президента. Він акцентував, що закон про опозицію обіцяли ухвалити одним із перших, але документа досі немає.</p>
      <p>Серед важливих кроків президента політолог назвав достроковий розпуск ВР, оскільки в суспільстві був запит на перезавантаження влади.</p>
      <p>Експерт нагадав, що Віктор Ющенко, коли прийшов до влади, побоявся розпустити парламент, а потім одержав дуже багато проблем в цьому контексті.</p>
      <p>Олексій Якубін також позитивно оцінив позицію Зеленського, який демонструє суспільству, що влада готова змінюватися, якщо суспільство щось не влаштовує. Політолог згадав заяви Зеленського про готовність до кадрових перестановок, якщо окремі міністри не будуть показувати досягнень.</p>
      <p>«<i>Добре, що така хвиля збережена хоча б на рівні дискурсу</i>», – уточнив експерт.</p>
      <p>На думку Олексія Якубіна, правильним було для Зеленського рішення провести пресмарафон.</p>
      <p>Але водночас експерт виділив відразу кілька провальних аспектів у діяльності президента України за підсумками 6 місяців.</p>
      <p>Якубін звернув увагу, що невирішеними залишаються соціально-економічні питання, зокрема тарифоутворення.</p>
      <p>«<i>Величезні борги фіксували навіть влітку. Це говорить про те, що проблема не в тому, що люди не хочуть платити, а просто ціна не відповідає собівартості та якості. Влада вже могла б робити певні кроки з цього приводу. Однак напевно в керівництва поки немає особливого бажання. Це буде позначатися на рейтингу</i>», – констатував політолог.</p>
      <p>На його думку, двозначною є ситуація із земельним питанням, оскільки ініціатива правильна, але влада не розсіює підозри суспільства.</p>
      <p>Експерт наголосив, що у людей є травматична пам'ять про велику приватизацію 90-х, а влада досі не комунікувала з громадянами з цього приводу.</p>
      <p>На його переконання, ініціатива провести референдум з питання доступу іноземців – спроба влади приборкати пожежу після того, як вона виникла. Більш того, закон про народовладдя, який обіцяли ухвалити одним з перших, досі не розробили, підкреслив Якубін.</p>
      <p>Критично оцінив політолог і кадрові рішення ОПУ. Судячи зі складу Кабміну створюється враження, що перемогла партія БПП, а не «Слуга народу», зазначив він.</p>
      <p>«<i>Суспільство, коли голосувало за Зеленського, розраховувало, що буде не просто перезавантаження обличь, а й методів. Як можна говорити про те, що будуть змінювати підхід люди, які підтримували ліберальну політику останніх років?</i>» – розмірковував Якубін.</p>
      <p>Однією з помилок влади політолог назвав спробу взяти під контроль медійне поле. Він зауважив, що останнім часом міністр культури робить дивні заяви про нові стандарти новин, а влада висловлює ідеї про регулювання ЗМІ. Якубін зазначив, що наразі доречніше ставити питання про безпеку журналістів.</p>
      <p>«<i>Це недемократично, імовірніше, це небажання чути критику на свою адресу</i>», – прокоментував політолог Олексій Якубін.</p>
      <p>Як команда Зеленського виконує обіцянки за підсумками 6 місяців роботи – за <a href="https://www.slovoidilo.ua/2019/11/20/dajdzhest/polityka/shostyj-misyacz-roboty-ofisu-prezydenta-yak-komanda-zelenskoho-vykonuye-obicyanky">посиланням.</a></p>
      <p>Чи вдавалося хоча б одному президенту України зберегти свій рейтинг до кінця каденції – дивіться на нашій <a href="https://www.slovoidilo.ua/2019/11/08/infografika/polityka/rejtynhy-doviry-prezydentiv-ukrayiny">інфографіці.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/19/infografika/polityka/piv-roku-prezydentstva-skilky-obicyanok-vykonav-provalyv-zelenskyj"/>
      </related>
    </article>
  </body>
</html>