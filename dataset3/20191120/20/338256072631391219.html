<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zak-kor.net/58489-studenti-uzhgorodskogo-vishu-u-ckavy-form-vdznachili-vsesvtny-den-ditini-fotoreportazh.html"/>
    <meta property="og:site_name" content="Закарпатський Кореспондент"/>
    <meta property="article:published_time" content="2019-11-20T20:18:00+00:00"/>
    <meta property="og:title" content="Студенти Ужгородського вишу у цікавій формі відзначили Всесвітній день дитини: ФОТОРЕПОРТАЖ"/>
    <meta property="og:description" content="Сьогодні - День дитини. На честь цього свята &quot;ужнівці&quot; завітали до школи, аби розповісти школярам про їх права. Далі - у матеріалі від &quot;Медіацентру УжНУ&quot;.20 листопада – Всесвітній день дитини. Це свято з ініціативи Генеральної Асамблеї ООН із 1954 року відзначають у всіх країнах світу як день світового братерства та взаєморозуміння дітей, підтримки діяльності, спрямованої на забезпечення благополуччя дітей в усьому світі.відділення журналістики спеціальностей «Журналістика» та «Реклама і зв’язки з громадськістю» під керівництвом ініціаторки заходу, доцентки кафедри журналістики Лесі Поліхи долучилися до святкування цього дня, провівши цікаву вікторину для представників підрозділу на онлайн-платформі Kahoot.На великій перерві студенти та викладачі разом з деканесою Галиною Шумицькою зібралися у холі факультету, де їм розповіли про Всесвітній день дитини. Відтак розпочали вікторину, у ході якої учасникам за допомогою ґаджетів потрібно було відповідати на питання, використовуючи вже почуту інформацію про свято.…"/>
  </head>
  <body>
    <article>
      <h1>Студенти Ужгородського вишу у цікавій формі відзначили Всесвітній день дитини: ФОТОРЕПОРТАЖ</h1>
      <address>
        <time datetime="2019-11-20T20:18:00+00:00">20 Nov 2019, 20:18</time>
      </address>
      <p><b>Сьогодні - День дитини. На честь цього свята "ужнівці" завітали до школи, аби розповісти школярам про їх права. Далі - у матеріалі від <a href="https://mediacenter.uzhnu.edu.ua/news/38171/2019-11-20-38171">"Медіацентру УжНУ"</a>.</b><br/><br/>20 листопада – Всесвітній день дитини. Це свято з ініціативи Генеральної Асамблеї ООН із 1954 року відзначають у всіх країнах світу як день світового братерства та взаєморозуміння дітей, підтримки діяльності, спрямованої на забезпечення благополуччя дітей в усьому світі.<br/><br/>відділення журналістики спеціальностей «Журналістика» та «Реклама і зв’язки з громадськістю» під керівництвом ініціаторки заходу, доцентки кафедри журналістики Лесі Поліхи долучилися до святкування цього дня, провівши цікаву вікторину для представників підрозділу на онлайн-платформі Kahoot.<br/><br/>На великій перерві студенти та викладачі разом з деканесою Галиною Шумицькою зібралися у холі факультету, де їм розповіли про Всесвітній день дитини. Відтак розпочали вікторину, у ході якої учасникам за допомогою ґаджетів потрібно було відповідати на питання, використовуючи вже почуту інформацію про свято. Найбільш швидкі відповіді приносили філфаківцям бонус у вигляді додаткових балів. У підсумку визначили трьох переможців, яких нагородили смачними льодяниками. А всіх присутніх частували цукерками.<br/><br/>Відтак студенти під керівництвом психологині Ганни Ребрей навідалися до Ужгородської ЗОШ №9 з метою проведення заходу «Давай дружити».<br/><br/>До слова, захід «Давай дружити» провели у рамках навчання доцентки Лесі Поліхи в Академії з прав людини для викладачів/викладачок журналістики (Інститут журналістики КНУ імені Тараса Шевченка, за підтримки програми розвитку ООН в Україні та Міністерства закордонних справ Данії) та у межах практичних занять студентів відділення журналістики з дисциплін «Конфліктологія та теорія переговорів» (спеціалізація «Реклама та зв’язки з громадськістю») та «Фотожурналістика» (спеціальність «Журналістика»).<br/><br/>Під час заходу гості розповіли п’ятикласникам про Всесвітній день дитини, права дітей та показали цікавий мультфільм. Цікаво, що філфаківці також могли написати і передати учням листи, у яких розповідали про проблеми, з якими зіштовхувалися у їхньому віці, підтримати.<br/><br/>Практика написання листів підтримки є доволі поширеним способом у проведенні різноманітних акцій та заходів. Тоді, коли маємо багато можливостей спілкуватися різними комунікаційними каналами, написаний лист стає дуже важливим та дуже особистісним посланням. Зрозуміла це, коли студенти, котрі віддавали листи, відразу просили про відповідь. Вони добре знають кому пишуть, адже вчора були школярами і тому ще мають дуже свіжі спогади. Накопичений шкільний досвід розглядається вже зовсім по-іншому під час навчання в університеті. Ділитися досвідом корисно для двох сторін: одним — для усвідомлення та підбиття підсумків пережитих життєвих ситуацій, іншим — для підтримки», – каже Леся Поліха.<br/><br/>Після лекції, яку провели студенти четвертого курсу спеціалізації «Реклама і зв’язки з громадськістю», школярам теж запропонували зіграти у вікторину, що базувалася на почутій інформації. Дітям така ініціатива сподобалася. Так само сподобалися і цукерки, якими старшокурсники філологічного факультету охоче їх пригощали :).<br/><br/>«Ідея провести такий захід є просто чудовою! У цікавій формі презентовано не лише інформацію про права дитини та важливість дотримання цих прав у всьому світі, а й відзначено необхідність бути толерантним, терпимим, добрим до інших, не чинити жодного насильства до інших – саме розуміння цього є надважливим у наш час. Листи діткам від студентів взагалі заінтригували всіх. Такий своєрідний спосіб взаємодії через поради та підтримку тих, хто не так давно сам справлявся з викликами шкільного життя був не тільки несподіваним, а став дуже ефективною і вчасною допомогою в профілактиці булінгу та труднощів адаптації при переході в 5 клас», – розповідає психологиня Ужгородської ЗОШ №9 Ганна Ребрей.<br/><br/>Окрім того, Ганна Ярославівна зазначила, що листопад взагалі багатий на відзначення важливих пам’ятних дат: 13.11 – День доброти, 16.11 – День толерантності, 20.11 – Всесвітній день дитини, 25 листопада -10 грудня – Всеукраїнська акція «16 днів проти насильства».<br/><br/>Отож, маємо дбати про благополуччя дітей та їхні права. Зі щасливих дітей виростають щасливі дорослі. Пам’ятаймо про це. Із Всесвітнім днем дитини!<br/><br/><b>Більше - у фоторепортажі від "Медіацентру":</b></p>
      <figure>
        <img src="https://zak-kor.net/uploads/posts/2019-11/1574273936_img_1455.jpg"/>
      </figure>
      <figure>
        <img src="https://zak-kor.net/uploads/posts/2019-11/1574273954_img_1456.jpg"/>
      </figure>
      <figure>
        <img src="https://zak-kor.net/uploads/posts/2019-11/1574273911_img_1458.jpg"/>
      </figure>
      <figure>
        <img src="https://zak-kor.net/uploads/posts/2019-11/1574273940_img_1461.jpg"/>
      </figure>
      <figure>
        <img src="https://zak-kor.net/uploads/posts/2019-11/1574273941_img_1483.jpg"/>
      </figure>
      <figure>
        <img src="https://zak-kor.net/uploads/posts/2019-11/1574273938_img_1486.jpg"/>
      </figure>
      <figure>
        <img src="https://zak-kor.net/uploads/posts/2019-11/1574273967_img_1489.jpg"/>
      </figure>
      <figure>
        <img src="https://zak-kor.net/uploads/posts/2019-11/1574273902_img_1506.jpg"/>
      </figure>
      <figure>
        <img src="https://zak-kor.net/uploads/posts/2019-11/1574273955_img_1584-e1574268372412.jpg"/>
      </figure>
      <figure>
        <img src="https://zak-kor.net/uploads/posts/2019-11/1574273953_img_1625.jpg"/>
      </figure>
      <figure>
        <img src="https://zak-kor.net/uploads/posts/2019-11/1574273885_img_1633.jpg"/>
      </figure>
      <p>
        <b>
          <a href="https://t.me/zak_kor">Приєднуйтесь до нашого каналу в Telegram: https://t.me/zak_kor</a>
        </b>
      </p>
    </article>
  </body>
</html>