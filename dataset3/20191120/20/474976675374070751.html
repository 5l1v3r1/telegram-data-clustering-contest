<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/swiat/121109/francja-zakonnica-nie-zostala-przyjeta-do-domu-starosci-bo-nie-chciala-zdjac-habitu.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-20T20:51:00+00:00"/>
    <meta property="og:title" content="Francja: Zakonnica nie została przyjęta do domu starości, bo nie chciała zdjąć habitu"/>
    <meta property="og:description" content="Niepokojące doniesienia z Francji. Dom spokojnej starości w miejscowości Veosul (departament Haute-Saone), prowadzony przez miejskie Centrum Akcji Socjalnej, nie przyznał zakwaterowania zakonnicy, która odmówiła zdjęcia kornetu i habitu."/>
  </head>
  <body>
    <article>
      <h1>Francja: Zakonnica nie została przyjęta do domu starości, bo nie chciała zdjąć habitu</h1>
      <address>
        <time datetime="2019-11-20T20:51:00+00:00">20 Nov 2019, 20:51</time>
      </address>
      <h4>Niepokojące doniesienia z Francji. Dom spokojnej starości w miejscowości Veosul (departament Haute-Saone), prowadzony przez miejskie Centrum Akcji Socjalnej, nie przyznał zakwaterowania zakonnicy, która odmówiła zdjęcia kornetu i habitu.</h4>
      <p>O sprawie pisze portal Pch24.pl, powołując się na francuskie media. Jak argumentuje Centrum, "ze względu na laicki charakter ośrodka, nie akceptuje się żadnych ostentacyjnych znaków przynależności do wspólnoty religijnej".</p>
      <p>Do zdarzenia doszło 19 listopada. Jak podaje stacja France Bleu, przypomina to najgorsze czasy z początków XX wieku, kiedy to w masońskiej Republice, np. komunistyczne władze lokalne zabraniały noszenia na ulicach miast habitów i sutann.</p>
      <p>Zakonnica, której odmówiono miejsca w Centrum spędziła całe życie w klasztorze w Drôme. W wieku 70 lat postanowiła wrócić do swojego regionu pochodzenia w Haute-Saône. Złożyła podanie o przyjęcie do domu socjalnego dla osób starszych w Vesoul, zarządzanym przez Miejskie Centrum Akcji Socjalnej (CCAS). Zakonnica przyjechała do Vesoul w styczniu 2019 roku i znalazła się na „liście oczekujących” na mieszkanie w domu spokojnej starości. Mieszkała tymczasowo w miejscowej parafii. W lipcu tego roku CCAS z Vesoul poinformowało ją, że wniosek został zaakceptowany i wkrótce zostanie jej przedstawiona propozycja mieszkaniowa.</p>
      <p>Był jednak jeden warunek: CCAS zaznaczyło, że ​w jego domach „mieszkańcy mogą mieć swoje preferencje i przekonania”, ale ze względu na zasady „laickości ośrodka nie akceptuje się żadnych ostentacyjnych znaków przynależności do wspólnoty religijnej”. Placówka zgodziła się jedynie na "dyskretne noszenie krzyża".</p>
      <p>Zakonnica nie wyraziła zgody na takie żądania. Parafia, w której siostra tymczasowo oczekiwała na przydział pokoju, rozpoczęła poszukiwania dla niej lokalu za pośrednictwem agencji nieruchomości. Ze względu na wiek i stan zdrowia, zakonnica potrzebuje opieki i nie może mieszkać sama.</p>
      <footer>/ Źródło: France Bleu, pch24.pl <br/>/ zdą</footer>
      <related>
        <h4>Czytaj także</h4>
        <a href="https://www.dorzeczy.pl/kraj/121105/pawlowicz-i-piotrowicz-z-pozytywna-opinia-sejmowej-komisji-opozycja-krytykuje-przebieg-przesluchania.html"/>
        <a href="https://www.dorzeczy.pl/kraj/121102/posel-konfederacji-dolaczyl-do-zespolu-ds-rownouprawnienia-osob-lgbt.html"/>
      </related>
    </article>
  </body>
</html>