<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voria.gr/article/tsiprasta-dikeomata-tis-mionotitas-proipothesi-entaxis-tis-alvanias"/>
    <meta property="og:site_name" content="Voria.gr"/>
    <meta property="article:published_time" content="2019-11-20T20:14:00+00:00"/>
    <meta property="og:title" content="ΤΣΙΠΡΑΣ: ΤΑ ΔΙΚΑΙΩΜΑΤΑ ΤΗΣ ΜΕΙΟΝΟΤΗΤΑΣ ΠΡΟΫΠΟΘΕΣΗ ΕΝΤΑΞΗΣ ΤΗΣ ΑΛΒΑΝΙΑΣ"/>
    <meta property="og:description" content="Ο πρόεδρος του ΣΥΡΙΖΑ τόνισε ότι η Ελλάδα πρέπει να συνεχίσει τις προσπάθειες για την ενίσχυση των ελληνοαλβανικών σχέσεων"/>
  </head>
  <body>
    <article>
      <h1>ΤΣΙΠΡΑΣ: ΤΑ ΔΙΚΑΙΩΜΑΤΑ ΤΗΣ ΜΕΙΟΝΟΤΗΤΑΣ ΠΡΟΫΠΟΘΕΣΗ ΕΝΤΑΞΗΣ ΤΗΣ ΑΛΒΑΝΙΑΣ</h1>
      <h2>Ο πρόεδρος του ΣΥΡΙΖΑ τόνισε ότι η Ελλάδα πρέπει να συνεχίσει τις προσπάθειες για την ενίσχυση των ελληνοαλβανικών σχέσεων</h2>
      <address><time datetime="2019-11-20T20:14:00+00:00">20 Nov 2019, 20:14</time> by <a rel="author" href="https://www.voria.gr/article/author/voriagr" target="_blank">Voria.gr</a></address>
      <p>Συνάντηση με αντιπροσωπεία της <b>Δημοκρατικής Ένωσης Ελληνικής Εθνικής Μειονότητας-Ομόνοια</b> και του κόμματος <b>Ένωσης Ανθρωπίνων Δικαιωμάτων</b>, είχε σήμερα ο πρόεδρος του ΣΥΡΙΖΑ,<b> Αλέξης Τσίπρας.</b></p>
      <p>Σύμφωνα με ανακοίνωση του ΣΥΡΙΖΑ, ο κ. Τσίπρας υπογράμμισε τη σημασία που αποδίδει στην πολυεπίπεδη στήριξη της Ελληνικής Εθνικής Μειονότητας. Τόνισε ότι η Ελλάδα πρέπει να συνεχίσει τις προσπάθειες για ενίσχυση των <b>ελληνοαλβανικών σχέσεων</b>, αλλά και να πρωτοστατήσει στην προώθηση της ενταξιακής πορείας της χώρας, αναδεικνύοντας ως προϋπόθεση, την προάσπιση των δικαιωμάτων της μειονότητας.</p>
      <p>Όπως αναφέρεται στην ανακοίνωση, η αντιπροσωπεία της Δημοκρατικής Ένωσης Ελληνικής Εθνικής Μειονότητας-Ομόνοια και του κόμματος Ένωσης Ανθρωπίνων Δικαιωμάτων ευχαρίστησε θερμά τον Αλέξη Τσίπρα για τη σταθερή στήριξη του ΣΥΡΙΖΑ, υπογραμμίζοντας ότι η προηγούμενη κυβέρνηση<b> έθεσε για πρώτη φορά τον σεβασμό των δικαιωμάτων της μειονότητας</b>, όσον αφορά τον αυτοπροσδιορισμό, τη διεξαγωγή της απογραφής και τα περιουσιακά, ως κριτήριο για τη στάση της Ελλάδας<b> στην έναρξη της ενταξιακής πορείας της Αλβανίας και κατάφερε να ενσωματώσει σχετικές προϋποθέσεις σε συμπεράσματα της ΕΕ.</b></p>
      <p>Ευχαρίστησαν δε τον κ. Τσίπρα και για την αποκατάσταση του επιδόματος ΟΓΑ, το οποίο είχε περικοπεί το 2014. Στη συνάντηση, η οποία έγινε παρουσία και του τομεάρχη Εξωτερικών, Γιώργου Κατρούγκαλου και του διπλωματικού συμβούλου του Προέδρου του ΣΥΡΙΖΑ, Ευάγγελου Καλπαδάκη, συμμετείχαν ο πρόεδρος της Ομόνοιας Βασίλης Κάγιος, ο πρόεδρος του ΚΕΑΔ Βαγγέλης Ντούλες, ο πρόεδρος του Παραρτήματος Ομόνοιας Χειμάρρας, Φρέντυ Μπελέρης και ο Γιώργος Τζομακας, αντιπρόεδρος της Ομόνοιας.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.voria.gr/article/entafiastikan-stin-klisoura-193-ellines-pesontes-tou-40"/>
        <a href="https://www.voria.gr/article/ee-nea-protasi-apo-gallia-gia-entaxi-alvanias-vorias-makedonias"/>
        <a href="https://www.voria.gr/article/ptd-iperaspizomaste-ola-ta-dikeomata-ton-ellinon-stin-alvania"/>
        <a href="https://www.voria.gr/article/mitsotakis-vriskomaste-sto-plai-tis-ellinikis-ethnikis-mionotitas"/>
        <a href="https://www.voria.gr/article/maas-i-ee-na-kratisi-to-logo-tis-enanti-tirannon-ke-skopion"/>
        <a href="https://www.voria.gr/article/servia-voria-makedonia-ke-alvania-dimiourgoun-mikri-sengken"/>
      </related>
    </article>
  </body>
</html>