<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134835-ryto-pergaliu-serija-nutruko-belgrade.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-20T20:00:00+00:00"/>
    <meta property="og:title" content="„Ryto“ pergalių serija nutrūko Belgrade"/>
    <meta property="og:description" content="Vilniaus „Rytui“ (3-5) ir antrą kartą šį sezoną nepavyko įveikti Belgrado „Partizan“ (6-2) komandos. Europos taurės B grupės rungtynėse Dainiaus Adomaičio auklėtiniai išvykoje 81:86 (21:23, 19:23, 17:22, 24:18) turėjo pripažinti krepšininkų iš Serbijos pranašumą. Tai buvo pirma „Ryto“ nesėkmė po dviejų pergalių paeiliui. Nepaisant pralaimėjimo, „Ryto“ krepšininkai išliko ketvirto grupės vietoje. Ši pozicija garantuotų ..."/>
  </head>
  <body>
    <article>
      <h1>„Ryto“ pergalių serija nutrūko Belgrade</h1>
      <address>
        <time datetime="2019-11-20T20:00:00+00:00">20 Nov 2019, 20:00</time>
      </address>
      <p>Nuotr.: BNS</p>
      <figure>
        <a href="https://www.basketnews.lt/paveikslelis-205391-any1000x1000.jpg">
          <img src="https://www.basketnews.lt/paveikslelis-205391-any630x500.jpg"/>
        </a>
      </figure>
      <p>Nuotr. BNS</p>
      <p>Vilniaus „Rytui“ (3-5) ir antrą kartą šį sezoną nepavyko įveikti Belgrado „Partizan“ (6-2) komandos. Europos taurės B grupės rungtynėse Dainiaus Adomaičio auklėtiniai išvykoje <b>81:86</b> (21:23, 19:23, 17:22, 24:18) turėjo pripažinti krepšininkų iš Serbijos pranašumą.</p>
      <p>Tai buvo pirma „Ryto“ nesėkmė po dviejų pergalių paeiliui. Nepaisant pralaimėjimo, „Ryto“ krepšininkai išliko ketvirto grupės vietoje. Ši pozicija garantuotų kelialapį į kitą etapą.</p>
      <p>Dabar Europos taurėje bus dviejų savaičių pertrauka, o po jos „Rytas“ sužais dvejas paskutines grupės rungtynes – su Bursos „Tofaš“ ir Venecijos „Umana Reyer“ komandomis. Bent vienas laimėjimas stipriai sutvirtintų šansus žengti į „Top 16“ etapą.</p>
      <p>Tuo metu „Partizan“ komandai šis laimėjimas garantavo vietą kitame etape.</p>
      <p>Belgrade „Rytas“ varžovus paleido po ilgosios pertraukos. Per trečią ketvirtį praradę 6 kamuolius, vilniečiai dar įpusėjus kėliniui atsiliko tik 53:55, tačiau likusią penkių minučių atkarpą pralaimėjo 4:13 ir pirmą kartą rungtynėse įgijo dviženklį deficitą – 57:68.</p>
      <p>Situacija negerėjo ir ketvirtojo kėlinio pradžioje. Jį vilniečiai pradėjo dviem klaidomis, šeimininkai pelnė 7 taškus be atsako ir nutolo per didžiausią atstumą rungtynėse – 75:57.</p>
      <p>„Rytas“ nepasidavė anksčiau laiko ir surengė savo spurtą, kai laimėjo atkarpą 16:4 ir po trijų iš eilės Matyno Echodo taškų priartėjo iki 73:79.</p>
      <p>Visgi tuomet prabilo Ognjenas Jaramazas. „Partizan“ gynėjas iš pradžių pataikė sudėtingą dvitaškį, po to pridėjo tritaškį ir šeimininkai susigrąžino dviženklę persvarą – 84:73.</p>
      <p>Po Deivido Sirvydžio tritaškio „Rytas“ dar buvo priartėjęs iki 79:84, tačiau „Partizan“ išsaugojo pergalę savo rankose.</p>
      <p>„Rytui“ koją kišo klaidos – buvo prarasta net 19 kamuolių.</p>
      <p>Pirmąsias tarpusavio rungtynes Vilniuje „Partizan“ taip pat laimėjo penkiais taškais – 86:81.</p>
      <p>
        <i>„Partizan“: Rade Zagoracas 17, Rashawnas Thomasas 16, Ognjenas Jaramazas 14, Williamsas Mosley 10.</i>
      </p>
      <p>
        <i>„Rytas“: Eimantas Bendžius 15, Deividas Sirvydis 11, Pako Cruzas 10, Evaldas Kairys 8.</i>
      </p>
      <figure>
        <iframe src="https://www.youtube.com/embed/JYuD6gzxy4A" width="630" height="354" data-service="Youtube" scrolling="no"/>
      </figure>
      <h3>Rungtynių žaidėjas</h3>
      <figure>
        <img src="https://www.basketnews.lt/paveikslelis-201381-crop100x150.jpg"/>
      </figure>
      <p><a href="https://www.basketnews.lt/zaidejai/23594-rashawn-thomas.html">Rashawn Thomas</a> Taškai: 16 Naudingumas: 20 Atkovoti kamuoliai: 5 Baudų metimai: 55% 6/11</p>
    </article>
  </body>
</html>