<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2822359-derzdep-dogovir-z-kontrolu-nad-ozbroennam-ne-moze-stosuvatisa-lise-ssa-i-rosii.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T20:13:00+00:00"/>
    <meta property="og:title" content="Держдеп: Договір з контролю над озброєнням не може стосуватися лише США і Росії"/>
    <meta property="og:description" content="Порушення з боку РФ Договору про ракети малої та середньої дальності (ДРСМД) стали причиною руйнації цього документу, однак будь-які нові ініціативи у сфері контролю над озброєнням не можуть, як це було раніше, стосуватися лише двох сторін – США і Росії."/>
  </head>
  <body>
    <article>
      <h1>Держдеп: Договір з контролю над озброєнням не може стосуватися лише США і Росії</h1>
      <h2>Порушення з боку РФ Договору про ракети малої та середньої дальності (ДРСМД) стали причиною руйнації цього документу, однак будь-які нові ініціативи у сфері контролю над озброєнням не можуть, як це було раніше, стосуватися лише двох сторін – США і Росії.</h2>
      <address>
        <time datetime="2019-11-20T20:13:00+00:00">20 Nov 2019, 20:13</time>
      </address>
      <p>Про це під час прес-конференції за підсумками зустрічі міністрів закордонних справ НАТО у брюссельській штаб-квартирі Альянсу заявив Державний секретар США Майк Помпео, повідомляє кореспондент Укрінформу.</p>
      <p>"Коли я став Державним Секретарем, ми мали справу з ДРМСД. Ми робили те, що адміністрація Трампа завжди робить, - ми дивилися на реальність і на факти. Було дві сторони Договору, лише одна його виконувала, тож для нас не було сенсу залишатися в ньому. І ми працювали з європейськими партнерами, щоб переконатися, що є єдність, що ми розуміємо ризики і ціну, що просуваємося вперед разом, усвідомлюючи, що Росія порушує Договір, і це є причиною виходу з нього Сполучених Штатів", - наголосив Помпео.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2817738-stoltenberg-poasniv-comu-nato-trimae-vidkritimi-diplomaticni-kanali-u-moskvi.html">Столтенберг пояснив, чому НАТО тримає відкритими дипломатичні канали у Москві</a>
      </blockquote>
      <p>Він окремо зауважив, що будь-які нові ініціативи у сфері контролю над озброєннями мають створюватися з урахуванням змін, які відбулися у світі.</p>
      <p>"Президент Трамп ніколи не дозволить, щоб <b><a href="https://www.ukrinform.ua/tag-ssa">США </a></b>увійшли у будь-які угоди з контролю над озброєннями, які не мають сенсу для Сполучених Штатів Америки, або поновили вже наявні угоди з контролю над озброєнням, що завершують термін дії, і не мають більше сенсу для Америки. Виходячи з цього ключового принципу Президент говорив про зміни у світі. З часів, коли ДРСМД був створений, виникли нові загрози, зокрема, з боку Комуністичної партії Китаю. Тож Президент був дуже чітким – коли ми говоримо про створення нової стратегічної структури, щоб убезпечити Америку, це не може бути лише (за участі) США і Росії", - наголосив Державний секретар США.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2787764-nato-vidmovilo-rosii-vvesti-moratorij-na-rozmisenna-raket.html">НАТО відмовило Росії ввести мораторій на розміщення ракет</a>
      </blockquote>
      <p>Нагадаємо: договір про ліквідацію ракет середньої та меншої дальності був підписаний генсеком ЦК КПРС Михайлом Горбачовим та президентом США Рональдом Рейганом у 1987 році.</p>
      <p>Документ фіксує відмову сторін випробовувати, виробляти й мати балістичні ракети наземного базування середньої (від 1 тисячі до 5,5 тисяч кілометрів) і малої (від 500 до 1 тисячі кілометрів) дальності.</p>
      <p>США вперше звинуватили Росію в порушенні Договору ще у 2014 році.</p>
    </article>
  </body>
</html>