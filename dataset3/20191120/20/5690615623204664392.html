<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1836917-u-minsotspolitiki-prokomentuvali-prizupinennya-viplat-likarnyanikh-ta-dekretnikh"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-20T20:39:00+00:00"/>
    <meta property="og:title" content="У Мінсоцполітики прокоментували призупинення виплат лікарняних та декретних"/>
    <meta property="og:description" content="КИЇВ. 20 листопада. УНН. У Міністерстві соціальної політики прокоментували призупинення виплат лікарняних та декретних, заявивши, що поширена у ЗМІ …"/>
  </head>
  <body>
    <article>
      <h1>У Мінсоцполітики прокоментували призупинення виплат лікарняних та декретних</h1>
      <address><time datetime="2019-11-20T20:39:00+00:00">20 Nov 2019, 20:39</time> by <a rel="author">Тарас Джміль</a></address>
      <p><b>КИЇВ. 20 листопада. УНН.</b> У Міністерстві соціальної політики прокоментували призупинення виплат лікарняних та декретних, заявивши, що поширена у ЗМІ інформація не відповідає дійсності. Про це йдеться у повідомленні пресслужби відомства, передає <b>УНН</b>.</p>
      <p>"Сьогодні в медіа поширили інформацію про призупинення фінансування виплат, зокрема лікарняних, а також у зв’язку з вагітністю та пологами і т.д. Мінсоцполітики повідомляє, що це не відповідає дійсності. Станом на сьогодні залишки на рахунку Фонду (соціального страхування - ред.) становлять 429,4 млн грн, що є достатнім для здійснення необхідних поточних виплат", - зазначили в Мінсоцполітики.</p>
      <p>У повідомленні також зазначено, що минулого тижня Печерський суд міста Києва поновив на посаді колишнього керівника Фонду Євгена Баженкова. Він 14 листопада, за інформацією відомства, призупинив виплати.</p>
      <p>"Міністерство соціальної політики вважає цю ситуацію неприйнятною", - йдеться у повідомленні.</p>
      <p>Мінсоцполітики 18 листопада звернулось Міністерства юстиції із проханням скасувати реєстрацію Баженкова як директора Виконавчої дирекції Фонду. У відомстві запевнили, що докладуть усіх зусиль для якомога швидшого вирішення ситуації та гарантували поновлення виплат.</p>
      <p>Як повідомляло <b>УНН</b>, 20 листопада Фонд соцстраху <a href="https://www.unn.com.ua/uk/news/1836884-fond-sotsstrakhu-prizupiniv-viplatu-likarnyanikh-ta-dekretnikh">призупинив виплату лікарняних та декретних</a>.</p>
    </article>
  </body>
</html>