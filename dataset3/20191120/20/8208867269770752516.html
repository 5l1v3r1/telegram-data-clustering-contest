<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/20/news/hong_kong_parla_l_ex_dipendente_del_consolato_britannico_incatenato_e_picchiato_dalla_polizia_cinese_-241521661/"/>
    <meta property="og:site_name" content="Repubblica.it"/>
    <meta property="article:published_time" content="2019-11-20T20:00:00+00:00"/>
    <meta property="og:title" content="Hong Kong, parla l'ex dipendente del consolato britannico: &quot;Incatenato e picchiato dalla polizia cinese&quot;"/>
    <meta property="og:description" content="Simon Cheng era stato arrestato ad agosto nella città di Shenzhen con l'accusa di &quot;induzione alla prostituzione&quot;. Il Senato Usa approva"/>
  </head>
  <body>
    <article>
      <h1>Hong Kong, parla l'ex dipendente del consolato britannico: "Incatenato e picchiato dalla polizia cinese"</h1>
      <h2>Simon Cheng era stato arrestato ad agosto nella città di Shenzhen con l'accusa di "induzione alla prostituzione". Il Senato Usa approva una legge per tutelare le libertà dell'ex colonia del Regno Unito</h2>
      <address><time datetime="2019-11-20T20:00:00+00:00">20 Nov 2019, 20:00</time> by <a rel="author">FILIPPO SANTELLI</a></address>
      <p><b>HONG KONG -</b> "Mi hanno bendato e incappucciato, tenuto in isolamento, incatenato e appeso per le braccia, privato del sonno, picchiato". È stato in silenzio per mesi Simon Cheng. Il suo pareva uno dei tanti casi di cronaca esplosi e poi svaniti nel nulla in questi mesi di protesta. All'inizio di agosto il 29enne di Hong Kong, allora dipendente del consolato inglese della città, <a href="https://www.repubblica.it/esteri/2019/08/21/news/pechino_conferma_l_arresto_di_un_dipendente_del_consolato_britannico_a_hong_kong-234032422/">viene arrestato durante un viaggio di lavoro a Shenzhen</a>, appena oltre il confine con la Cina. Dopo qualche giorno, allarmati, famiglia e amici denunciano la scomparsa e chiedono aiuto a Londra: Simon appoggia il movimento per la democrazia, potrebbe essere un prigioniero politico. A quel punto Pechino replica di averlo fermato dopo l'incontro con una prostituta e lo rilascia dopo due settimane. Da allora nulla, nessun chiarimento. Ma Simon non voleva tacere, aspettava solo di essere al sicuro, all'estero, per denunciare le torture subite dalla polizia cinese. Due settimane in cui i servizi segreti del regime comunista, ha raccontato alla <i>Bbc</i> e scritto in un <a href="https://www.facebook.com/notes/cheng-man-kit/for-the-record-an-enemy-of-the-state/2490959950941845/">post Facebook</a>, lo hanno accusato di essere uno dei capi oscuri della protesta e hanno tentato di estorcergli con la violenza, fisica e psicologica, informazioni sul coinvolgimento di Londra nel movimento e sui suoi leader. Costringendolo infine a due confessioni video, una per "induzione alla prostituzione" e l'altra per "tradimento della patria".<br/><br/>È un racconto ricchissimo di dettagli, alcuni dei quali difficili da verificare o confermare. Il suo primo effetto è stato aprire un fronte diplomatico tra Inghilterra e Cina. Il ministero degli Esteri britannico ha convocato l'ambasciatore di Pechino, esprimendo "indignazione" e chiedendo un'indagine, il governo cinese come da copione ha rispedito al mittente l'ingerenza, dicendosi "contrariato e arrabbiato" per l'atteggiamento di Londra. Ma è soprattutto a Hong Kong che la versione di Simon Cheng sta alzando un polverone. In una giornata di relativa calma dopo gli scontri degli ultimi giorni, mentre alcune decine di ribelli restano ancora rintanati nel campus del Politecnico, le parole del ragazzo sembrano avvalorare alcune terrificanti ipotesi che circolano tra le fila dei democratici. Per esempio, che la Cina arresti in maniera arbitraria i ragazzi di Hong Kong che mettono piede oltre confine. Cheng sostiene di essere stato fermato alla stazione dell'alta velocità di Kowloon West, contestatissimo posto di dogana cinese in pieno territorio di Hong Kong. E di aver visto e sentito, durante la detenzione, altri giovani concittadini tenuti in custodia e interrogati. Negli interrogatori gli sarebbero state sottoposte centinaia di foto scattate a giovani manifestanti, chiedendogli di identificarli. Non solo, dopo il ritorno a Hong Kong uomini sospetti avrebbero continuato a seguirlo, convincendolo a lasciare la città. <br/><br/>Sono tanti anche i punti oscuri, su Cheng e sul suo ruolo. Il ragazzo racconta infatti che il consolato britannico gli aveva affidato il compito di raccogliere informazioni sulla protesta, strano ruolo per un addetto all'attrazione degli investimenti, e che dopo l'episodio gli ha chiesto di licenziarsi. A Shenzhen poi ha incontrato la famiglia di un amico cinese schieratosi con le proteste e arrestato dalla polizia di Hong Kong. Quanto alla prostituzione, dice solo di essere stato in un centro massaggi. Tant'è, i dubbi sembrano destinati a restare tali, visto che Cheng, che ora si trova in un imprecisato "Paese terzo" dove ha fatto richiesta di asilo, ha scritto che non parlerà più. E che Pechino, come sempre, tacerà o si limiterà a ribadire la sua versione: Simon Cheng è stato arrestato per prostituzione.<br/><br/>Ma quello con Londra non è l'unico fronte internazionale apertosi per Xi Jinping a causa della rivolta di Hong Kong. Un secondo, ancora più delicato, è con gli Stati Uniti, dove ieri il Senato ha approvato all'unanimità una legge che dovrebbe tutelare le libertà dell'ex colonia britannica. La norma prevede una revisione periodica dello stato di autonomia della città, a cui si legherebbe il mantenimento delle sue relazioni commerciali privilegiate con gli Stati Uniti. Sarebbe uno strumento di pressione potente nei confronti di Pechino, e un'occasione in più per la Cina di gridare alle interferenze straniere. Ma l'iter è ancora concluso e non è detto che Trump, impegnato nelle trattative commerciali con Pechino, voglia mettere a rischio un eventuale accordo per Hong Kong.</p>
    </article>
  </body>
</html>