<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/sports/hokejs/rigas-dinamo-papildlaika-atzist-indrasa-parstaveta-maskavas-dinamo-parakumu.a339075/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-20T20:02:00+00:00"/>
    <meta property="og:title" content="Rīgas «Dinamo» papildlaikā atzīst Indraša pārstāvētā Maskavas «Dinamo» pārākumu"/>
    <meta property="og:description" content="Rīgas “Dinamo” trešdien Kontinentālās hokeja līgas spēlē papildlaikā ar 3:4 savu skatītāju priekšā piekāpās Mika Indraša pārstāvētajai Maskavas “Dinamo”, liecina organizatoru informācija."/>
  </head>
  <body>
    <article>
      <h1>Rīgas «Dinamo» papildlaikā atzīst Indraša pārstāvētā Maskavas «Dinamo» pārākumu</h1>
      <address><time datetime="2019-11-20T20:02:00+00:00">20 Nov 2019, 20:02</time> by <a rel="author">Ludmila Glazunova</a></address>
      <p>
        <b>Rīgas “Dinamo” trešdien Kontinentālās hokeja līgas spēlē papildlaikā ar 3:4 savu skatītāju priekšā piekāpās Mika Indraša pārstāvētajai Maskavas “Dinamo”, liecina organizatoru informācija.</b>
      </p>
      <p>Spēles rezultāts tika atklāts vien otrajā trešdaļā, kad 28. spēles minūtē Brendons Makmilans izvirzīja rīdziniekus vadībā. Tiesa gan, skatītāju prieki nebija ilgi, jo pēc nepilnām divām minūtēm Juso Hietanens, maskaviešiem spēlējot vairākumā, panāca rezultāta izlīdzinājumu. Bet nepilnas divas minūtes līdz trešdaļas beigām, atkal jau spēlējot vairākumā, viesus vadībā izvirzīja Daniils Tarasovs.</p>
      <p>Trešā trešdaļa iesākās rīdzinieku zīmē, jo perioda sākumā Miķelis Rēdlihs panāca izlīdzinājumu. 49. minūtē tribīnēm lika uzgavilēt Kristaps Sotnieks, kura vārtu guvums izvirzīja mājiniekus vadībā. Nepilnas četras minūtes līdz pamatlaika beigām Mihals Čaikovskis rezultātu izlīdzināja. Atkal jau uzvarētāju noskaidrot pamatlaikā neizdevās.</p>
      <p>Papldlaikā manīgāki bija viesi, Vadimam Šipačovam iebakstot ripu rīdzinieku vārtos. Tiesneši pārskatīja golu, un tomēr to ieskaitīja par spīti "Dinamo" galvenā trenera Ģirta Ankipāna iebildumiem.</p>
      <p>Nākamo spēli rīdzinieki aizvadīs izbraukumā, piektdien viesojoties pie Podoļskas “Vitjaz”. Šobrīd "Dinamo" ar 23 punktiem 30 spēlēs pakāpiusies uz KHL Austrumu konferences priekšpēdējo pozīciju, apsteidzot Minskas "Dinamo". Baltkrievijas komandai gan ir tāds pats punktu skaits, taču rīdziniekiem ir labāka uzvaru bilance. Tiesa gan, Minskas vienība aizvadījusi par divām spēlēm mazāk.</p>
      <related>
        <h4>Saistītie raksti</h4>
        <a href="https://www.lsm.lv/raksts/sports/hokejs/dinamo-lauz-ligumu-ar-aizsargu-jansonu.a339018/"/>
        <a href="https://www.lsm.lv/raksts/sports/hokejs/rigas-dinamo-pedeja-tresdala-zaude-tiesajiem-konkurentiem-hk-soci.a338744/"/>
        <a href="https://www.lsm.lv/raksts/sports/hokejs/rigas-dinamo-atstaj-sausa-vitjaz-hokejistus-pamet-pedejo-vietu-liga.a338623/"/>
        <a href="https://www.lsm.lv/raksts/sports/hokejs/rigas-dinamo-pret-znaroka-un-vitolina-vadito-spartak-partrauc-zaudejumu-seriju.a338467/"/>
        <a href="https://www.lsm.lv/raksts/sports/hokejs/rigas-dinamo-skiras-no-razgala-iemaina-krievijas-uzbruceju-slepecu.a338294/"/>
        <a href="https://www.lsm.lv/raksts/sports/hokejs/rigas-dinamo-majas-spele-piekapjas-salavat-julajev.a338229/"/>
        <a href="https://www.lsm.lv/raksts/sports/hokejs/rigas-dinamo-sastavu-papildina-ar-diviem-krievijas-uzbrucejiem.a337826/"/>
        <a href="https://www.lsm.lv/raksts/sports/hokejs/rigas-dinamo-hokejisti-pirms-pauzes-zaude-bullisos-sanktpeterburga.a337195/"/>
      </related>
    </article>
  </body>
</html>