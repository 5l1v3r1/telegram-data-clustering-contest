<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-cabinet-approved-onion-import-to-stop-price-hike-2860608.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-20T20:29:10+00:00"/>
    <meta property="og:title" content="1.2 लाख टन प्याज के आयात को कैबिनेट की मंजूरी, 100 रुपए/किलो तक हो गया था दाम"/>
    <meta property="og:description" content="प्याज के बढ़ते दाम को काबू में रखने के लिए सरकार द्वारा प्याज का आयात करने के फैसले केंद्रीय मंत्रिमंडल ने मंजूरी दी है। प्रधानमंत्री नरेंद्र मोदी की अध्यक्षता में केंद्रीय मंत्रिमंडल ने बुधवार..."/>
  </head>
  <body>
    <article>
      <h1>1.2 लाख टन प्याज के आयात को कैबिनेट की मंजूरी, 100 रुपए/किलो तक हो गया था दाम</h1>
      <address><time datetime="2019-11-20T20:29:10+00:00">20 Nov 2019, 20:29</time> by <a rel="author">आईएएनएस,नई दिल्ली</a></address>
      <p>प्याज के बढ़ते दाम को काबू में रखने के लिए सरकार द्वारा प्याज का आयात करने के फैसले केंद्रीय मंत्रिमंडल ने मंजूरी दी है। प्रधानमंत्री नरेंद्र मोदी की अध्यक्षता में केंद्रीय मंत्रिमंडल ने बुधवार को 1.2 लाख टन प्याज के आयात के सरकार के फैसले को मंजूरी दी। मंत्रिमंडल की बैठक में लिए गए फैसलों की जानकारी मीडिया को यहां देते हुए केंद्रीय वित्तमंत्री निर्मला सीतारमण ने कहा कि 1.2 लाख टन प्याज आयात को मंत्रिमंडल ने मंजूरी दी है। </p>
      <p>मानसून सीजन के आखिर में हुई भारी बारिश के कारण प्याज की फसल को नुकसान होने से देश में प्याज के दाम में भारी वृद्धि हुई है। देश की राजधानी दिल्ली में बुधवार (20 नवंबर) को भी प्याज के थोकभाव में 10-15 रुपये प्रति किलो की बढ़ोतरी दर्ज की गई। </p>
      <p>केंद्रीय उपभोक्ता मामले, खाद्य एवं सार्वजनिक वितरण मंत्री राम विलास पासवान ने इसी महीने देश में प्याज की उपलब्धता बढ़ाकर इसकी कीमतों को काबू में रखने के मकसद से एक लाख टन प्याज का आयात करने की घोषणा की थी। विदेश व्यापार करने वाली केंद्र सरकार की कंपनी एमएमटीसी 4,000 टन प्याज का आयात करने के लिए टेंडर भी जारी कर चुकी है। </p>
      <p>बाजार सूत्रों से मिली जानकारी के अनुसार, दिल्ली की आजादपुर मंडी में बुधवार को प्याज का थोक भाव 40-60 रुपये प्रति किलो था। मंडी के एक कारोबारी ने बताया कि आवक में कमी के कारण प्याज के भाव में पिछले सत्र के मुकाबले 10-15 रुपये प्रति किलो का इजाफा हुआ। दिल्ली-एनसीआर में प्याज का खुदरा भाव 60-80 रुपये प्रति किलो था। कुछ दिन पहले देश की राजधानी में प्याज का खुदरा भाव 100 रुपये प्रति किलो तक हो गया था। </p>
    </article>
  </body>
</html>