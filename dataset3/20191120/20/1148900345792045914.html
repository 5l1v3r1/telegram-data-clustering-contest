<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/princ-andrew-opousti-kvuli-epsteinove-kauze-verejne-deni-83212"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-20T20:05:00+00:00"/>
    <meta property="og:title" content="Princ Andrew opouští kvůli Epsteinově kauze veřejné dění - Seznam Zprávy"/>
    <meta property="og:description" content="Britský princ Andrew na delší dobu zanechává veřejných povinností kvůli vývoji kolem svých někdejších styků s americkým finančníkem Jeffreym Epsteinem. Druhý nejstarší syn královny Alžběty II. oznámil, že panovnice vyhověla jeho žádosti ohledně odchodu z veřejného života."/>
  </head>
  <body>
    <article>
      <h1>Princ Andrew opouští kvůli Epsteinově kauze veřejné dění - Seznam Zprávy</h1>
      <address>
        <time datetime="2019-11-20T20:05:00+00:00">20 Nov 2019, 20:05</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/zahranicni">Svět<br/></a>»<br/><a href="https://www.seznamzpravy.cz/clanek/princ-andrew-opousti-kvuli-epsteinove-kauze-verejne-deni-83212">Princ Andrew opouští kvůli Epsteinově kauze veřejné dění</a></p>
      <h3>Princ Andrew opouští kvůli Epsteinově kauze veřejné dění</h3>
      <p><a href="https://www.seznamzpravy.cz/autor/daniela-kucerova-640">Daniela Kučerová</a>, <a href="https://www.seznamzpravy.cz/autor/ctk-74">ČTK<br/></a>včera 21:05<br/>aktualizováno • včera 23:16</p>
      <p>Britský princ Andrew na delší dobu zanechává veřejných povinností kvůli vývoji kolem svých někdejších styků s americkým finančníkem Jeffreym Epsteinem. Druhý nejstarší syn královny Alžběty II. oznámil, že panovnice vyhověla jeho žádosti ohledně odchodu z veřejného života.</p>
      <p>V minulém týdnu princ Andrew vystoupil v rozhovoru pro BBC, který mediální odborníci označili za „katastrofální chybu“. Královnin syn po delší době promluvil o vztahu s odsouzeným Jeffreym Epsteinem a sexu s nezletilou.</p>
      <p>Po rozhovoru se na mladšího bratra prince Charlese snesla masivní kritika a kauza v posledních dnech plnila stránky britských deníků. Zvýšená mediální pozornost mohla poškodit i pověst celé královské rodiny, na což princ narazil ve svém oficiálním prohlášení.</p>
      <figure>
        <iframe data-src="https://twitter.com/RoyalFamily/status/1197213153852977153?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>„V průběhu několika posledních dní mi začalo být jasné, že okolnosti související s mými někdejšími styky s Jeffreym Epsteinem se staly výraznou komplikací pro práci mé rodiny a důležitou práci řady organizací a charit, které s hrdostí podporuji. Proto jsem požádal Její Veličenstvo, zda se mohu v dohledné budoucnosti vzdát veřejných povinností, a ona mi dala svolení,“ uvedl.</p>
      <related>
        <a href="https://www.seznamzpravy.cz/clanek/debakl-prince-andrewa-muze-vazne-poskodit-celou-britskou-kralovskou-rodinu-83067"/>
      </related>
      <p>„I nadále jednoznačně lituji mého špatně posuzovaného propojení s Jeffrey Epsteinem. Jeho sebevražda zanechala mnoho nezodpovězených otázek, zejména pro jeho oběti, a já hluboce cítím s každým, kdo jím byl zasažen.“ Princ Andrew také nabídl pomoc při vyšetřování a vyjádřil naději, že se obětem brzy podaří dát si životy znovu do pořádku.</p>
      <related>
        <a href="https://www.seznamzpravy.cz/clanek/katastrofalni-chyba-pr-specialiste-maji-o-rozhovoru-prince-andrewa-o-sexualnich-deliktech-jasno-82967"/>
      </related>
      <p>Princův nejnovější krok agentura AP označila za extrémně neobvyklý. Bývalý londýnský zpravodaj televize CNN Max Foster jej na twitteru popsal jako záležitost, která nemá v moderním fungování britské monarchie obdoby. Stejně se vyjádřila zpravodajka deníku The Daily Telegraph Camilla Tomineyová.</p>
      <p>Ačkoli se v Andrewově prohlášení píše o dohledné budoucnosti, podle reportérky bulvárního deníku The Sun Emily Andrewsové si nyní lze jen těžko představit princův návrat do veřejného života. „Členové královské rodiny při vydávání prohlášení volí svá slova pečlivě. ‚Dohlednou dobou‘ rozumějte ‚navždy‘,“ dodal na twitteru někdejší zpravodaj BBC pro dění kolem královského dvora Peter Hunt.</p>
      <p>Jeffrey Epstein byl zatčen v červenci kvůli obviněním, že nutil k prostituci nezletilé dívky. Začátkem srpna se oběsil ve vězeňské cele v New Yorku.</p>
      <p>Princ Andrew čelí obviněním, že se sám zapojil do takového zneužívání. Byl obviněn ze sexu s nezletilou dívkou, která měla být Epsteinem mezi lety 1999 až 2002 nucena k sexuálním stykům při orgiích pořádaných v Londýně, New Yorku a Karibiku. To ale vévoda z Yorku kategoricky popírá.</p>
    </article>
  </body>
</html>