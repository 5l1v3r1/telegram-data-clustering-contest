<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/ishockey/efter-nio-raka-forluster-aik-vann-angestmotet-pa-hovet/"/>
    <meta property="og:site_name" content="DN.SE"/>
    <meta property="article:published_time" content="2019-11-20T20:51:11+00:00"/>
    <meta property="og:title" content="Efter nio raka förluster – AIK vann ångestmötet på Hovet"/>
    <meta property="og:description" content="Hockeyallsvenskan: Efter nio raka förluster kom segern. AIK vann ångestmöte mot Mora på Hovet med 3–1. Nye tränare Bobo Simensen sträckte armarna i vädret."/>
  </head>
  <body>
    <article>
      <h1>Efter nio raka förluster – AIK vann ångestmötet på Hovet</h1>
      <address><time datetime="2019-11-20T20:51:11+00:00">20 Nov 2019, 20:51</time> by <a rel="author" href="https://www.dn.se/av/nils-palmgren/" target="_blank">Nils Palmgren</a></address>
      <p>
        <b>Efter nio raka förluster kom äntligen segern. AIK vann ångestmötet mot Mora på Hovet med 3–1 och nye tränaren Bobo Simensen kunde sträcka armarna i vädret.<br/>Publiken stod upp och jublade medan spelarna hade kramkalas.<br/>– Jag är otroligt glad för grabbarna som har fått mycket skit, säger Bobo Simensen.</b>
      </p>
      <p>AIK, absolut sist i hockeyallsvenskan och med nio raka förluster mot förra årets SHL-lag Mora, med sex raka förluster och näst sist i tabellen.</p>
      <p>Dessutom hade båda lagen nya huvudtränare i båset sedan de förra fått sparken efter den usla säsongsinledningen.</p>
      <p>Två storlag på dekis som bara måste börja vinna för att inte bli kvar i bottenträsket. Sådana var förutsättningarna inför matchen på Hovet. Kan en match bli mer ångestfylld?</p>
      <p><b>AIK:s nye tränare</b> Bob Simensen erkände efteråt att det pirrade lite i magen inför matchen, men han verkade på två träningar ha fyllt spelarna med energi.</p>
      <p>– Vi har jobbat mycket de här dagarna på att vi ska ha positiv energi och försöka hitta ett tydligt spel. Jag tummar inte på vissa saker defensivt och offensivt.</p>
      <p>Efter en lite darrig inledning kom 1–0 genom Johan Porsberger. Då hade det gått 11.05 av matchen.</p>
      <p>Men glädjen blev kortvarig. AIK:s målvakt Johannes Jönsson fick lite hjärnsläpp när han stoppade pucken bakom egen bur och sedan passade den klockrent till Moras Niklas Fogström som enkelt kvitterade till 1–1.</p>
      <p>Då hade AIK fått ha ledningen i 39 sekunder. </p>
      <p><b>Med 1.15 kvar</b> av perioden kom rättvisa 2–1 till AIK. Ett snyggt mål i power play där amerikanen John Henrion var sist på pucken.</p>
      <p>I den andra perioden satt man bara och väntade på AIK:s tredje mål. Mora drog på sig tre utvisningar, men närmare än ett klockrent stolpskott kom inte AIK.</p>
      <p><b>I den tredje</b> <b>perioden</b> fortsatte AIK-pressen och Dan Bakala fick göra flera svettiga räddningar. Nu kom ändå 3–1 och det var ett vackert enmansjobb. Oscar Nord lurade både en och två Moraspelare innan han snyggt satte pucken högt bakom Bakala.</p>
      <p>Målet räckte för seger och Publiken stod upp och applåderade spelarna som hade stort kramkalas nere på isen.</p>
      <p>Och nye tränaren Bobo Simensen kunde konstatera att hans inträde fått önskad effekt. Efter nio raka förluster är AIK ett vinnande lag igen.</p>
      <p>– Det roligaste är inte för mig, det är för grabbarna som har fått så mycket skit. Jag är otroligt glad för spelarna, otrolig glad för dem, säger han och tillägger:</p>
      <p>– Jag är så otroligt stolt att grabbarna tog vara på det här och visade att det finns kvaliteter.</p>
      <p>Redan på fredag är det upp till bevis igen. Då väntar Modo på bortaplan.</p>
    </article>
  </body>
</html>