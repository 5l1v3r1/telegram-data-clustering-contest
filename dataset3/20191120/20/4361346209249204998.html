<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/vigyazat-buktatok-dragabb-hitelre-vasarolni-mint-keszpenzben-fizetni/187027"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-20T20:30:00+00:00"/>
    <meta property="og:title" content="Vigyázat, buktatók! Drágább hitelre vásárolni, mint készpénzben fizetni"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Vigyázat, buktatók! Drágább hitelre vásárolni, mint készpénzben fizetni</mark>
      </h1>
      <address><time datetime="2019-11-20T20:30:00+00:00">20 Nov 2019, 20:30</time> by <a rel="author">Bors</a></address>
      <p>
        <b>Valljuk be: karácsonykor azt is megvesszük, amit nem kellene. A kereskedők tudják ezt, ezért kedvező hitelekkel próbálják vásárlásra csábítani az embert. Mire figyeljünk hitelfelvételkor? </b>
        <b>Valljuk be: karácsonykor azt is megvesszük, amit nem kellene. A kereskedők tudják ezt, ezért kedvező hitelekkel próbálják vásárlásra csábítani az embert. Mire figyeljünk hitelfelvételkor?</b>
      </p>
      <p>Okostévé, méregdrága mobiltelefon – a szeretet ünnepén gyakran esünk túlzásokba, és veszünk fel hitelt, amit aztán olykor megbánunk, mert nem figyeltünk az apró betűkre. Az üzletben a hitelügyintéző lekéri az adatainkat, és megnézi, milyen és mennyi hitelünk van. Ezt követően a céggel szerződésben álló bank visszajelez, hogy megadja-e a hitelt. Akár félórán belül vihetjük is a fa alá az új tévét. Azonban itt nem ér véget a történet. A szerződésben vállalt kötelezettségek még hátravannak, máskülönben ugrik a kedvezmény.</p>
      <figure>
        <img src="http://media.borsonline.hu/cikk/20/192634/gallery-picture/645w/2029772_screen-shot-2019-11-20-at-144126.jpg"/>
        <figcaption>Jobb, ha felkészül, szinte biztos, hogy ekkora sorok várnak majd idén is a hitelre vételre</figcaption>
      </figure>
      <p>– Alapvetően a nagyobb értékű műszaki cikkekhez gyakran kapcsolódik áruhitel. Ezek lehetnek extrém módon kedvező ajánlatoknak feltüntetve, akár nullaszázalékos THM-mel – kezdte Sándorfi Balázs pénzügyi szakértő, a Bankmonitor.hu ügyvezetője. – Vagyis teljes költségszintjét tekintve úgymond ingyenes hitel is lehetséges. Fontos azonban tudni, a kedvezmény azonnal elveszhet, ha csak egyszer is megcsúszunk a fizetéssel például, és akár húszszázalékos kamatszintre is felugorhat – mondta el. Lényeges még tudni, hogy a teljes hiteldíjmutató (THM) bizonyos költségeket nem tartalmaz, például a késedelmi kamatot, a futamidő-hosszabbítás vagy a bankszámla használatának díját.</p>
      <figure>
        <img src="http://media.borsonline.hu/cikk/20/192634/gallery-picture/645w/2029770_screen-shot-2019-11-20-at-144000.jpg"/>
        <figcaption>Még akkor is felmerülhetnek költségek a hitel visszafizetése során, amikor nem is számítunk rá</figcaption>
      </figure>
      <p>Hitelre vásárolni általában drágább, mint azonnal készpénzben fizetni, mert a termék árára rájön még a hitelfelvétel költsége.</p>
      <p>– Az áruhitellel a fogyasztást hozzuk előre, mivel nem kell megvárnunk, hogy összegyűljön rá a pénzünk. Mérlegelni kell, hogy ez mennyit ér meg nekünk. Biztonsággal akkor lehet hitelt felvenni, ha már előre tudjuk, hogy miből fogjuk kifizetni – javasolja a szakértő. Ez lehet évvégi bónusz vagy más egyéb, nagyobb összegű pénzforrás, amit rövid időn belül megkapunk.</p>
      <h3>BORS-TIPP</h3>
      <p>Mielőtt elvinné a tévét, írja össze a havi kötelező kiadásait, azt, hogy mennyit szán élelmiszerre, öltözködésre, szórakozásra, és gondolja át, hogy mekkora törlesztőrészlet fér bele biztonsággal az életébe hosszabb távon!</p>
      <p>* * *</p>
      <p>
        <i>Cikkünk folytatása mellett számos más vásárlási trükköt olvashat a <a href="http://www.borsonline.hu/aktualis/csutortokon-a-borsban-advent-magazin/186863">csütörtöki Bors mellékleteként megjelenő ADVENT Magazinban</a>. Ne feledje: ismét elérkezett az év legizgalmasabb időszaka, újra itt a karácsonyi készülődés ideje! A Bors november 21-én pedig ismét három újságot ad egyben!</i>
      </p>
    </article>
  </body>
</html>