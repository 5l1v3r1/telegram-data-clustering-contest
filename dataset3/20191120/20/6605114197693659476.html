<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/orszag-vilag/magyarorszag-egyharmadaval-noveli-katonainak-szamat-a-nato-misszioiban-2043462/"/>
    <meta property="og:site_name" content="SZOLJON"/>
    <meta property="article:published_time" content="2019-11-20T20:16:00+00:00"/>
    <meta property="og:title" content="Magyarország növeli katonáinak számát a NATO misszióiban"/>
    <meta property="og:description" content="A kormány hetven katonát telepít az eddigi száz mellé Afganisztánba."/>
  </head>
  <body>
    <article>
      <h6 class="kicker">BIZTONSÁG</h6>
      <h1>Magyarország növeli katonáinak számát a NATO misszióiban</h1>
      <address>
        <time datetime="2019-11-20T20:16:00+00:00">20 Nov 2019, 20:16</time>
      </address>
      <h4>A kormány hetven katonát telepít az eddigi száz mellé Afganisztánba a terrorellenes küzdelem erősítése jegyében.</h4>
      <p>Magyarország 170 további katona telepítéséről döntött, ezzel egyharmadával növeli katonáinak számát a NATO misszióiban – közölte Szijjártó Péter Brüsszelben, a NATO-tagországok külügyminisztereinek egynapos tanácskozását követően szerdán.</p>
      <p>A külgazdasági és külügyminiszter magyar újságíróknak nyilatkozva elmondta, a kormány hetven katonát telepít az eddigi száz mellé Afganisztánba a terrorellenes küzdelem erősítése jegyében.</p>
      <p>„A már ott állomásozó négyszáz mellé pedig további száz katonát küld a Koszovóban szolgálatot teljesítő magyar misszióhoz, ugyanis a Nyugat-Balkán biztonsága Magyarország és egész Európa biztonsága szempontjából kritikus jelentőségű” – hangsúlyozta.</p>
      <blockquote>„Ezzel Magyarország 499-ről 669-re növeli a NATO küldetéseiben részt vevő katonái számát”</blockquote>
      <p>– tette hozzá Szijjártó Péter.</p>
      <figure>
        <img src="https://kpi.mediaworks.hu/wp-content/uploads/2019/11/DMTI20191120014-e1574280433214.jpg"/>
        <figcaption>A NATO-tagországok külügyminiszterei tanácskozásának résztvevői Brüsszelben. Az első sorban, középen Jens Stoltenberg, a NATO főtitkára, a második sorban, (j6) Szijjártó Péter külgazdasági és külügyminiszter<br/>Fotó: Borsos Mátyás / MTI/KKM</figcaption>
      </figure>
      <p>Kiemelte, hogy</p>
      <blockquote>a NATO-tagországok 2014 szeptemberében tett két vállalása közül – amely szerint a szövetséges országok bruttó hazai termékük (GDP) két százalékát a védelmi kiadásokra, annak 20 százalékát pedig fejlesztésre fordítják – az egyiket Magyarország a 2024-es céldátum előtt, már idén teljesítette.</blockquote>
      <p>„Idén a védelmi költségvetés 23,48 százaléka a fejlesztésekre megy. A védelmi kiadásokra vonatkozó kötelezettségvállalást Magyarország legkésőbb 2024-re teljesíteni fogja” – hangsúlyozta a miniszter.</p>
      <blockquote>Arra is felhívta a figyelmet, hogy a kárpátaljai magyarok nemzeti közösségére nehezedő nyomás az elmúlt időszakban ismét növekedni kezdett.</blockquote>
      <p>„Magyarország elfogadhatatlannak tartja, hogy az ukrán titkosszolgálat is beszállt a nyomásgyakorlásba. Abban reménykedünk, hogy a kellő társadalmi felhatalmazással és parlamenti többséggel rendelkező elnök jó irányba tereli a kárpátaljai magyarsággal összefüggő folyamatokat, és véget vet a magyar közösségre irányuló nyomásgyakorlásnak” – mondta.</p>
      <figure>
        <img src="https://kpi.mediaworks.hu/wp-content/uploads/2019/11/DMTI20191120015-e1574280625535.jpg"/>
        <figcaption>Jacek Czaputowicz lengyel (b) és Szijjártó Péter magyar külügyminiszter a NATO-tagországok külügyminisztereinek tanácskozásán <br/>Fotó: Borsos Mátyás / MTI/KKM</figcaption>
      </figure>
      <p>A külgazdasági és külügyminiszter elmondta azt is, hogy Görögország és Szlovénia mellett Magyarország a terrorizmussal foglalkozó megbeszélésen annak szoros összefüggését hangsúlyozta a tömeges migrációval.</p>
      <blockquote>„A terrorszervezetek arra kényszerítenek tömegeket, hogy elhagyják otthonaikat, az ellenőrizetlen migrációs hullámok pedig megteremtik a lehetőséget a terroristák számára, hogy ellenőrzés nélkül lépjenek át országhatárokat”</blockquote>
      <p>– mondta.</p>
      <p>Szijjártó Péter beszámolt arról is, hogy a NATO-tagállamok vezetőinek Londoni, december elejére tervezett informális találkozóját előkészítő miniszteri ülésen a szövetség egységének fontosságát hangsúlyozták.</p>
      <p>„Egyetértés volt abban a tekintetben, hogy nem szabad engedni azoknak a törekvéseknek, amelyek ezt az egységet megtörni, vagy gyengíteni kívánják. Valamint egyetértés mutatkozott azon javaslat körül is, amely szerint egy szakértői munkacsoport jönne létre a szövetség előtt álló kihívások értékelésére, majd javaslatokat fogalmazna meg azok kezelésére vonatkozóan” – közölte a miniszter.</p>
    </article>
  </body>
</html>