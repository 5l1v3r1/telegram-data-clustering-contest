<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/life/_zahid-ne-gotovij-brati-na-sebe-vidpovidalnist-za-obicyanki-putina-politolog-pro-normandskij-format/938941"/>
    <meta property="og:site_name" content="Gazeta.ua"/>
    <meta property="article:published_time" content="2019-11-20T20:23:00+00:00"/>
    <meta property="og:title" content="&quot;Захід не готовий брати на себе відповідальність за обіцянки Путіна&quot; - політолог про Нормандський формат"/>
    <meta property="og:description" content="Жодна зі сторін Нормандської зустрічі не має компромісного сценарію, як закінчити війну на Донбасі. Про це в коментарі для Gazeta.ua каже політолог Віктор Небоженко. &quot;Росіяни будь-що хочуть втиснути Україні розграбований та проросійський Донбас. Ми зі свого боку не можемо це ..."/>
  </head>
  <body>
    <article>
      <h1>"Захід не готовий брати на себе відповідальність за обіцянки Путіна" - політолог про Нормандський формат</h1>
      <address><time datetime="2019-11-20T20:23:00+00:00">20 Nov 2019, 20:23</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938941_w_300.jpg?v=0"/>
        <figcaption>Нового року буде зрозуміло, що Нормандська зустріч зжила себе. Фото: Укрінформ</figcaption>
      </figure>
      <p>Жодна зі сторін Нормандської зустрічі не має компромісного сценарію, як закінчити війну на Донбасі.</p>
      <p>Про це в коментарі для <a href="https://gazeta.ua/">Gazeta.ua</a> каже політолог <b>Віктор Небоженко.</b></p>
      <p>"Росіяни будь-що хочуть втиснути Україні розграбований та проросійський Донбас. Ми зі свого боку не можемо це допустити, адже це буде зрадою тисяч українських солдатів, що загинули.<br/>Нормандський формат перетворюється на пакетні переговори. Кремль вимагає поступку за поступкою від української влади. Поки що ми виконували їх вимоги, але так не триватиме постійно. Франція та Німеччина зі свого боку хочуть максимально самоусунутись від вирішення проблеми. Бажають бути арбітром, а не гарантом якихось домовленостей. Емманюель Макрон чи Ангела Меркель не готові брати на себе відповідальність за обіцянки Путіна", - вважає експерт.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/world-life/_putin-i-merkel-proveli-telefonni-peregovori/937719"/>
      </related>
      <p>За його словами, до Нового року буде зрозуміло, що Нормандська зустріч зжила себе.</p>
      <p>"31 грудня закінчується наш діючий транзитний контракт з РФ та перестає діяти Закон про особливості самоврядування в ОРДЛО. Зеленський казав, що його не будуть продовжувати. Путін буде тиснути на обидві ці точки - вимагатиме вигідного для нього Закону про Донбас - фактичного внесення формули Штайнмаєра у Конституцію. Також захоче, щоб Україна продовжила транзитний контракт лише на рік, у той час як нам потрібно на 10. Після цього запрацює Північний потік-2 (газопровід до Німеччини з РФ в обхід України. - ГПУ). Україна зараз перебуває дуже складному становищі. Маємо воювати з агресором не тільки на полі бою, а й протистояти по цих двох напрямках", - додає політолог.</p>
      <blockquote>Зустріч Нормандської четвірки <a href="https://gazeta.ua/articles/donbas/_nazvali-datu-zustrichi-normandskoyi-chetvirki/938424">запланована на 9 грудня</a> у Парижі, повідомляє Офіс президента України. Дату та місце саміту лідерів України, Франції, Німеччини та Росії запропонував французький президент Еммануель Макрон. РФ підтвердила свою участь у зустрічі.</blockquote>
    </article>
  </body>
</html>