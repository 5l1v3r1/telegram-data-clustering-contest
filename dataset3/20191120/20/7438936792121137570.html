<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/Svitak-SLK-Kraj-pozada-o-evropskou-dotaci-na-rekonstrukci-silnice-mezi-Sklenaricemi-a-Vysokym-nad-Jizerou-604059"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-20T20:57:00+00:00"/>
    <meta property="og:title" content="Sviták (SLK): Kraj požádá o evropskou dotaci na rekonstrukci silnice mezi Sklenařicemi a Vysokým nad Jizerou"/>
    <meta property="og:description" content="Celkem 2,4 kilometry dlouhý úsek ze Sklenařic do Vysokého nad Jizerou má v plánu rekonstruovat Liberecký kraj. O podporu tohoto projektu za necelých 70 milionů korun požádá z Integrovaného regionálního operačního programu (IROP). Rozhodla o tom na včerejší schůzi Rada Libereckého kraje."/>
  </head>
  <body>
    <article>
      <h1>Sviták (SLK): Kraj požádá o evropskou dotaci na rekonstrukci silnice mezi Sklenařicemi a Vysokým nad Jizerou</h1>
      <address>
        <time datetime="2019-11-20T20:57:00+00:00">20 Nov 2019, 20:57</time>
      </address>
      <p>
        <b>Celkem 2,4 kilometry dlouhý úsek ze Sklenařic do Vysokého nad Jizerou má v plánu rekonstruovat Liberecký kraj. O podporu tohoto projektu za necelých 70 milionů korun požádá z Integrovaného regionálního operačního programu (IROP). Rozhodla o tom na včerejší schůzi Rada Libereckého kraje.</b>
      </p>
      <p>„Již od roku 2015 Liberecký kraj připravuje kompletní rekonstrukci silnice II/290 v úseku mezi Roprachticemi a Kořenovem. Složité majetkoprávní vztahy nám umožnují rekonstruovat prozatím pouze úsek mezi Sklenařicemi a Vysokým nad Jizerou, pro který se nám již podařilo získat stavební povolení,“ uvedl Jan Sviták, náměstek hejtmana pro resort dopravy, investic a veřejných zakázek. </p>
      <p>Komunikace nesplňuje odpovídající parametry. Její šířka je na mnoha místech různá a chybí zde zpevněné krajnice či svodidla. Součástí rekonstrukce bude oprava povrchu a výstavba 11 propustků, instalace zádržných systémů a povrchového odvodnění. Cílem je zvýšit bezpečnost a kvalitu provozu motorových a nemotorových vozidel a zejména pohybu chodců.</p>
      <p>„Liberecký kraj bude žádat o financování tohoto projektu z nově vyhlášené výzvy IROP. Výše dotace by mohla činit necelých 39 milionů korun. Do této výzvy bychom chtěli předložit také 2. etapu projektu Silnice II/268 Mimoň – hranice Libereckého kraje. Financování první etapy již máme schválené a nyní probíhá výběr zhotovitele stavebních prací. Díky tomu by mohlo dojít ke kompletní rekonstrukci celého úseku mezi Mimoní a hranicemi Libereckého kraje,“ vysvětlila Radka Loučková Kotasová, členka rady kraje pro resort hospodářského a regionálního rozvoje, evropských projektů a územního plánování.</p>
      <p>Liberecký kraj připravuje i další rekonstrukce, a to na silnici III/2784 mezi Světlou pod Ještědem a Horním Hanychovem. Etapu ze Světlé pod Ještědem na Výpřež by měl kraj rovněž předložit do výzvy IROP. Druhá etapa z Výpřeže do Horního Hanychova pak do konce roku do výzvy IPRÚ aglomerace Liberec – Jablonec nad Nisou.</p>
      <p>Z projektů předložených do IROP se v letošním roce podařilo dokončit revitalizaci silnice v jilemnické ulici Žižkova a 2. etapu rekonstrukce silnice v Jablonném v Podještědí. Na silnici z Turnova na hranici Libereckého kraje a v úseku Doksy–Dubá probíhají stavební práce. Pro rekonstrukci silnice II/262 Česká Lípa – Dobranov a silnice II/268 Mimoň – hranice Libereckého kraje se nyní hledá zhotovitel.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Svitak-SLK-Turisticke-autobusy-v-Ceskem-raji-prepravily-o-tisice-turistu-vic-nez-loni-603404"/>
        <a href="https://www.parlamentnilisty.cz/politika/politici-volicum/Svitak-SLK-Konference-na-krajskem-uradu-mapovala-zadavani-verejnych-zakazek-598449"/>
        <a href="https://www.parlamentnilisty.cz/politika/politici-volicum/Svitak-SLK-Letos-dal-Liberecky-kraj-na-cyklodopravu-rekordnich-20-milionu-korun-597924"/>
        <a href="https://www.parlamentnilisty.cz/politika/politici-volicum/Svitak-SLK-Silnici-z-Ceske-Lipy-na-Dobranov-ceka-pristi-rok-rekonstrukce-596593"/>
      </related>
    </article>
  </body>
</html>