<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3057865_donald-tusk-lett-a-neppart-elnoke"/>
    <meta property="og:site_name" content="Népszava"/>
    <meta property="article:published_time" content="2019-11-20T20:02:00+00:00"/>
    <meta property="og:title" content="Donald Tusk lett a Néppárt elnöke"/>
    <meta property="og:description" content="A lengyel politikus az első a közép- és kelet-európai régióból, aki betöltheti a kontinens legnagyobb pártcsaládjának elnöki tisztét."/>
  </head>
  <body>
    <article>
      <h1>Donald Tusk lett a Néppárt elnöke</h1>
      <address><time datetime="2019-11-20T20:02:00+00:00">20 Nov 2019, 20:02</time> by <a rel="author" href="https://nepszava.hu/szerzo/halmai-katalin-zagrab/" target="_blank">Halmai Katalin (Zágráb)</a></address>
      <p>
        <b>A lengyel politikus az első a közép- és kelet-európai régióból, aki betöltheti a kontinens legnagyobb pártcsaládjának elnöki tisztét.</b>
      </p>
      <p>Az Európai Néppárt (EPP) szerdán megnyílt zágrábi kongresszusán elnökké választották Donald Tuskot. A lengyel politikus az első a közép- és kelet-európai régióból, aki betöltheti a kontinens legnagyobb pártcsaládjának elnöki tisztét.</p>
      <blockquote>"Donald Tusk a modern Lengyelország arca. Igazi kereszténydemokrata, aki kiáll a demokratikus és az egyesült Európáért"</blockquote>
      <p>– mondta róla Manfred Weber, az EPP európai parlamenti frakcióvezetője.</p>
      <p>A kereszténydemokrata pártcsalád legfontosabb döntéshozó fórumáról hiányoznak a Fidesz képviselői, mivel a párt tagságát márciusban felfüggesztették. A Népszava információi szerint az EPP politikai gyűlése a jövő év elején dönthet arról, hogy a magyar párt maradhat-e a néppártban. "Bár egyik tagpártunkat felfüggesztettük, büszke vagyok arra, hogy sikerült megőriznünk a néppárt egységét" – mondta búcsúbeszédében a leköszönt elnök, a francia Joseph Daul.</p>
    </article>
  </body>
</html>