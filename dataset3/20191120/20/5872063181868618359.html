<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/irakleio/1560871/apagogi-apo-tous-andres-ton-mat-katiggeile-kritikos-foititis/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-20T20:14:00+00:00"/>
    <meta property="og:title" content="«Απαγωγή» από τους άνδρες των ΜΑΤ κατήγγειλε Κρητικός φοιτητής"/>
    <meta property="og:description" content="Η καταγγελία αφορά στα επεισόδια που πραγματοποιήθηκαν στην ΑΣΟΕΕ"/>
  </head>
  <body>
    <article>
      <h1>«Απαγωγή» από τους άνδρες των ΜΑΤ κατήγγειλε Κρητικός φοιτητής</h1>
      <address>
        <time datetime="2019-11-20T20:14:00+00:00">20 Nov 2019, 20:14</time>
      </address>
      <p>
        <b>Η καταγγελία αφορά στα επεισόδια που πραγματοποιήθηκαν στην ΑΣΟΕΕ</b>
      </p>
      <p>Ο Δημήτρης Κατρινάκης μίλησε στον Λευτέρη Κουμαντάκη και στην εκπομπή «<a href="http://www.cretetv.gr/show/kriti-simera/">Κρήτη Σήμερα</a>» του «<a href="http://www.cretetv.gr/">ΚΡΗΤΗ TV</a>», για την εικόνα της σύλληψης του που έκανε τον «γύρο» της χώρας.</p>
      <p>Ο νυν ασκούμενος ορθοπεδικός στο ΚΑΤ, κατήγγειλε πως έπεσε θύμα ξυλοδαρμού από αστυνομικούς κατά την διάρκεια της σύλληψης του, στα επεισόδια που πραγματοποιήθηκαν προ ημερών έξω από την ΑΣΟΕΕ και στα οποία όπως αναφέρει «βρέθηκε ειρηνικά, χωρίς καμία διάθεση πρόκλησης ή συμμετοχής στα επεισόδια».</p>
      <p>Σύμφωνα με τον ίδιο, άντρες της ΟΠΚΕ τον στοχοποίησαν και την ώρα της σύλληψης, ένας αστυνομικός τον χτυπούσε με την ασπίδα, εκείνος προσπαθούσε να καλυφθεί και ένας δεύτερος τον χτυπούσε με πτυσσόμενο γκλοπ.</p>
      <p>«Περίμενα να με χτυπήσουν γιατί ήδη χτυπούσαν πολλούς φοιτητές γύρω μου όμως δεν περίμενα να με συλλάβουν, καθώς είχα έρθει ειρηνικά απλώς για να συμπαρασταθώ στους φοιτητές της ΑΣΟΕΕ και το λουκέτο του πανεπιστημίου».</p>
      <p>Με έβρισαν χυδαία, με μετέφεραν στην ΓΑΔΑ, όπου πέρασα την νύχτα στο κρατητήριο και την επόμενη ημέρα οδηγήθηκα στα δικαστήρια, όπου πήρα αναβολή για αυτή την Παρασκευή 22 Νοεμβρίου».</p>
      <p>Μάλιστα, Ο Δημήτρης Κατρινάκης υποστηρίζει πώς συνελήφθη ένας ακόμη Κρητικός, ο οποίος μάλιστα «δεν βρέθηκε καν στα επεισόδια».</p>
      <p>«Συνελήφθη ένας ακόμη Κρητικός, που πήγαν ουσιαστικά και τον απήγαγαν από το σπίτι του, χωρίς ένταλμα. Ενώ δεν συμμετείχε στα επεισόδια, επειδή είχε παρκάρει το αυτοκίνητο του κοντά στο σημείο των επεισοδίων, ταυτοποιήθηκε ίσως με πομπό στο αυτοκίνητό του και με ψευδείς κατηγορίες, ότι τραυμάτισε 6 άνδρες των ΜΑΤ, συνελήφθη. Δεν του έδωσαν καν το δικαίωμα να μιλήσει με δικηγόρο.»</p>
      <p>Στο πλευρό του πρώην μαθητή τους, τελειόφοιτου της Ιατρικής Κρήτης, πρώην πολίστα του ΟΦΗ και νυν ασκούμενου ορθοπεδικού στο ΚΑΤ, Δημήτρη Κατρινάκη, στέκονται καθηγητές του 8ου ΓΛ Ηρακλείου που υπογράφουν «χαρτί συμπαράστασης» προς το πρόσωπο του.</p>
      <figure>
        <iframe src="https://www.youtube.com/embed/SNXdr4SSxG4" width="640" height="360" data-service="Youtube" scrolling="no"/>
      </figure>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/irakleio/1560786/asoe-irakleiotes-kathigites-sto-pleuro-tou-sulliftheda-dimitri-katrinaki/"/>
      </related>
    </article>
  </body>
</html>