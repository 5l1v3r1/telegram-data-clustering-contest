<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.document.no/2019/11/20/beskyldning-om-desperasjon-hissig-konflikt-mellom-unge-hoyre-og-fpu/"/>
    <meta property="og:site_name" content="Document"/>
    <meta property="article:published_time" content="2019-11-20T20:06:21+00:00"/>
    <meta property="og:title" content="Beskyldning om «desperasjon»: Hissig konflikt mellom Unge Høyre og FpU"/>
    <meta property="og:description" content="Unge Høyre tar til orde for en stadig mer restriktiv linje i energipolitikken, og mener vi ikke trenger mer olje. De unge hos regjeringspartner FrP er helt uenige, og oppfatter dette som et desperat  utspill."/>
  </head>
  <body>
    <article>
      <h1>Beskyldning om «desperasjon»: Hissig konflikt mellom Unge Høyre og FpU</h1>
      <address><time datetime="2019-11-20T20:06:21+00:00">20 Nov 2019, 20:06</time> by <a rel="author">Tore Kristiansen</a></address>
      <figure>
        <img src="https://www.document.no/wp-content/uploads/2019/11/uh-leder-smal.jpg"/>
        <figcaption>
          <i>Fungerende Unge Høyre-leder Daniel Skjevik-Aasberg. Foto: Fredrik Hagen / NTB scanpix</i>
        </figcaption>
      </figure>
      <p>Unge Høyre tar til orde for en stadig mer restriktiv linje i energipolitikken, og mener vi ikke trenger mer olje. De unge hos regjeringspartner FrP er helt uenige, og oppfatter dette som et desperat  utspill.</p>
      <p>Det er NTB som i en melding onsdag 20.11. melder om at Unge Høyre vil verne områder i Barentshavet mot oljeutvinning, og flytte iskanten sørover.</p>
      <blockquote>    «Trist og urovekkende», mener FpU, og inntar en helt annen holdning i saken.</blockquote>
      <p><b>Ifølge fungerende Unge Høyre-leder</b> Daniel Skjevik-Aasberg er ungdomspartiets vedtak begrunnet i med hensynet til klimaet, miljø og behovet for forutsigbarhet for norsk olje- og gassnæring. Han mener norsk oljepolitikk er i utakt med Norges klimamål og dermed ikke bærekraftig.</p>
      <p>Dette er et syn som i stor grad overensstemmer med samtlige andre partiers ungdomsorganisasjoner, altså bortsett fra FpU.</p>
      <blockquote> «Vi må erstatte verdens fossile energibruk. Vi har allerede funnet mer olje enn vi kan bruke. Norske politikere må ta stilling til hvilke felter vi skal åpne opp og hvilke som må bli liggende», sier Skjevik-Aasberg til Klassekampen.</blockquote>
      <p>Han legger til:</p>
      <blockquote> «… det er forutsigbart å si nei til de områdene som sannsynligvis ikke vil bli åpnet for oljeutvinning uansett.»</blockquote>
      <p><b>Spørsmålet dreier seg blant annet om</b> den såkalte iskanten, som i praksis er grensen for hvor langt nord det skal være er tillatt med oljeaktivitet.</p>
      <p>For Fremskrittspartiets ungdom er dette</p>
      <blockquote>«trist for norsk høyreside».</blockquote>
      <p>Leder Bjørn-Kristian Svendsrud i FpU mener utspillet vitner om at Unge Høyre ser ut til å ha et desperat behov for å kvitte seg med stempelet som et oljevennlig parti.</p>
      <p><b>Svendsrud anklager Unge Høyre</b> for å ta i bruk venstresidens argumenter og viser til at norsk naturgass vil være viktig i en periode der «klimaverstingen» kull skal fases ut.</p>
      <blockquote>«At Unge Høyre ikke ser den koblingen, synes jeg er veldig urovekkende», sier Svendsrud, som etterlyser mer kunnskap om de omstridte områdene.<br/><br/>«Barentshavet nord og iskanten er selvsagt sårbare områder, men det er alltid en risiko forbundet med oljevirksomhet. Derfor er det bra at Norge er verdens beste oljenasjon, med høy kompetanse», tilføyer han.</blockquote>
      <p><b>Det er allerede betydelig uenighet innad</b> i regjeringen om de fleste sider av norsk oljepolitikk. De steileste frontene har gått mellom FrP/Høyre på den ene siden, og Venstre (og til dels KrF) på den andre.</p>
      <p>Venstre vil flytte iskantsonen lenger sør, mens Frp vil at den skal gå lenger nord. Nylig kom også KrF-leder Kjell Ingolf Ropstad med en klar melding:</p>
      <blockquote> «Forslaget om en dynamisk definisjon av iskanten kommer ikke på tale for KrF», sa han.</blockquote>
      <p>Høyres energipolitiske talsperson Tina Bru slo i Dagens Næringsliv nylig fast at også Venstre «må forholde seg til regjeringsplattformen» når det gjelder iskanten.</p>
      <p><b>I regjeringserklæringen heter det</b> at man skal «fastslå definisjonen av iskanten i forbindelse med revidering av forvaltningsplanen for Barentshavet og havområdene utenfor Lofoten, og i lys av anbefalinger fra Faglig forum».</p>
      <p>Nå melder altså Unge Høyre seg på i striden. Til manges forbauselse ender de opp på samme side som Venstre og KrF, og ikke med sitt moderparti Høyre.</p>
      <p>
        <a href="https://www.documentforlag.no/produkt/mot-nasjonalt-sammenbrudd-norge-i-masseinnvandringens-tid/">Forhåndsbestill Halvor Foslis nye bok til spesialpris her!</a>
      </p>
      <figure>
        <a href="https://www.documentforlag.no/produkt/mot-nasjonalt-sammenbrudd-norge-i-masseinnvandringens-tid/">
          <img src="https://www.document.no/wp-content/uploads/2019/11/halvor-fosli-annonse.jpg"/>
        </a>
      </figure>
      <h3>Støtt Document</h3>
      <p>Du kan enkelt sette opp et <b>fast, månedlig trekk med bankkort</b>:</p>
      <p>Eller du kan velge et <b>enkeltbeløp</b>:</p>
      <p>Du kan også overføre direkte til vårt kontonummer <b>1503.02.49981</b></p>
      <p>Vårt Vipps nummer er <b>13629</b></p>
      <p>For Paypal og SMS se vår<a href="https://www.document.no/stott-oss/">Støtt Oss-side.</a></p>
      <related>
        <h4>Les også</h4>
        <a href="https://www.document.no/2019/10/26/grande-norge-ma-la-oljen-ligge/"/>
        <a href="https://www.document.no/2018/08/11/stores-konsekvensutredning-for-nordland-vi-hva-sier-ytre-venstre/"/>
        <a href="https://www.document.no/2019/08/23/kilder-i-frp-mener-venstre-gjor-seg-klar-for-regjeringsexit-men-eksperter-tror-pa-frexit/"/>
        <a href="https://www.document.no/2017/09/21/grande-this-aint-over-before-the-fat-lady-sings/"/>
        <a href="https://www.document.no/2019/09/07/sterke-reaksjoner-pa-barth-eides-mdg-flort-vil-samarbeide-med-et-parti-som-vil-avvikle-oljenaeringen/"/>
        <a href="https://www.document.no/2017/12/27/siv-venstre-kan-glemme-mer-liberal-asylpolitikk/"/>
        <a href="https://www.document.no/2019/01/15/uro-og-avsky-i-krf-etter-frp-utspill-om-barnefodsler/"/>
        <a href="https://www.document.no/2018/11/30/for-ntb-star-spinndoktorer-alltid-til-hoyre/"/>
        <a href="https://www.document.no/2019/10/17/har-ikke-tillit-til-abid-raja-flytter-oppgaver-vekk-fra-finanskomiteen/"/>
        <a href="https://www.document.no/2017/08/25/solberg-avviser-frps-asylforslag/"/>
      </related>
    </article>
  </body>
</html>