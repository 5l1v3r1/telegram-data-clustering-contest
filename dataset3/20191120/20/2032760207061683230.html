<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90125"/>
    <meta property="og:site_name" content="Denník politika"/>
    <meta property="article:published_time" content="2019-11-20T20:35:05+00:00"/>
    <meta property="og:title" content="Granit Xhaka možno opustí Arsenal Londýn, záujem majú milánske kluby Inter aj AC"/>
    <meta property="og:description" content="20.11.2019 (Webnoviny.sk) – Švajčiarsky futbalový stredopoliar Granit Xhaka by v januári mohol prestúpiť z londýnskeho Arsenalu do Talianska. O služby 27-ročného bazilejského rodáka sa totiž zaujímajú oba elitné milánske mužstvá – Inter aj AC. Informuje o tom portál football-italia.net. Pri oboch mužstvách je záujem o hosťovanie do konca sezóny 2019/2020 s opciou na prestup."/>
  </head>
  <body>
    <article>
      <h1>Granit Xhaka možno opustí Arsenal Londýn, záujem majú milánske kluby Inter aj AC</h1>
      <address><time datetime="2019-11-20T20:35:05+00:00">20 Nov 2019, 20:35</time> by <a rel="author">Webnoviny</a></address>
      <p>20.11.2019 (Webnoviny.sk) – Švajčiarsky futbalový stredopoliar Granit Xhaka by v januári mohol prestúpiť z londýnskeho Arsenalu do Talianska. O služby 27-ročného bazilejského rodáka sa totiž zaujímajú oba elitné milánske mužstvá – Inter aj AC. Informuje o tom portál football-italia.net. Pri oboch mužstvách je záujem o hosťovanie do konca sezóny 2019/2020 s opciou na prestup.</p>
      <p>Ak by aj Xhaka nešiel do Milána, všeobecne sa očakáva jeho odchod z Emirates Stadium. V závere októbra si totiž pohneval fanúšikov „The Gunners“ a prišiel o kapitánsku pásku.</p>
      <p>Dôvodom je výbuch hnevu Xhaku voči priaznivcom svojho klubu – tréner Unai Emery ho v súboji proti Crystal Palace vystriedal a frustrovaný futbalista smeroval tribúnam s fanúšikmi Arsenalu viacero nevhodných gest a demonštratívne zo seba vyzliekol dres.</p>
      <p>Švajčiar neskôr svoje správanie vysvetlil a ospravedlnil sa zaň, ako dôvod uviedol neúnosnú mentálnu záťaž a vyhrážky na sociálnych sieťach vrátane hrozieb smrťou jeho rodine.</p>
      <p>V súvislosti s predpokladanou zmenou pôsobiska Xhaku sa vo futbalových kruhoch hovorí aj o jeho návrate do Borussie Mönchengladbach, no Xhaka sa v súčasnosti nechce vrátiť do Nemecka.</p>
      <p>Viac k témam: <a href="https://www.webnoviny.sk/tag/fc-arsenal-londyn/"><u>FC Arsenal Londýn</u></a>, <a href="https://www.webnoviny.sk/tag/premier-league/"><u>Premier League</u></a><br/>Zdroj: Webnoviny.sk – <a href="https://www.webnoviny.sk/granit-xhaka-mozno-opusti-arsenal-londyn-zaujem-maju-milanske-kluby-inter-aj-ac/"><u>Granit Xhaka možno opustí Arsenal Londýn, záujem majú milánske kluby Inter aj AC</u></a> © SITA Všetky práva vyhradené.</p>
    </article>
  </body>
</html>