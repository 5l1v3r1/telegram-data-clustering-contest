<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/firenze/fiorentina/terzic-derubato-auto-1.4896813"/>
    <meta property="og:site_name" content="La Nazione"/>
    <meta property="article:published_time" content="2019-11-20T20:35:00+00:00"/>
    <meta property="og:title" content="Fiorentina, aggressione a Terzic. Tre arresti per rapina dell'auto"/>
    <meta property="og:description" content="Il giovane giocatore viola preso a pugni dalla banda ha riportato la frattura del setto nasale e vari ematomi"/>
  </head>
  <body>
    <article>
      <h1>Fiorentina, aggressione a Terzic. Tre arresti per rapina dell'auto</h1>
      <h2>Il giovane giocatore viola preso a pugni dalla banda ha riportato la frattura del setto nasale e vari ematomi</h2>
      <address>
        <time datetime="2019-11-20T20:35:00+00:00">20 Nov 2019, 20:35</time>
      </address>
      <p>Firenze, 20 novembre 2019 Disavventura per il difensore della Fiorentina, <b>Aleksa Terzic</b> ieri sera a Belgrado. Il  giocatore ha subito un'aggressione ed è stato rapinato dell'automobile a <b>Belgrado</b>. I media hanno immediatamente parlato di aggressione e tentato rapimento, mentre la Fiorentina, sin da stamattina diffiondeva la versione che il giocatore avrebbe subito la <b>rapina dell'auto</b>. Per l'episodio la polizia di Belgrado ha <b>arrestato tre persone</b>, due donne ed un uomo - e<b> ritrovato l'auto </b>del giocatore viola.<br/>Per Aleksa Terzic, terzino destro di 20 anni approdato in viola in estate dalla Stella Rossa sono stati momenti di<b> grande paura</b>. Secondo l'edizione online del quotidiano Vecernje Novosti tutto  sarebbe avvenuto la notte scorsa mentre il giocatore stava rientrando <b>con la sua Bmw con targa italiana</b> nella capitale serba dopo la <b>gara persa dall'Under 21</b> del suo Paese a Nis per <b>2-0 contro la Russia</b>. Nella gara il giocatore viola era subentrato nella ripresa.</p>
      <p>Lungo l'autostrada, poco prima di arrivare a Belgrado, Terzic sarebbe stato <b>affiancato da un'Audi 6</b> con all'interno due uomini e una donna che gli avrebbero chiesto di rallentare e aprire il  finestrino (cosa che Terzic avrebbe fatto) intimandogli di fermarsi e <b>dar loro 5000 euro</b>. Il difensore, respinta la richiesta, avrebbe raggiunto la capitale e nei pressi del quartiere residenziale di <b>Novi Beograd</b> avrebbe<b> tamponato un taxi</b>. Costretto a fermarsi i malviventi lo avrebbero costretto a <b>scendere</b> dalla sua Bmw tentando di<b> nasconderlo nel bagagliaio </b>della loro auto, ma Terzic avrebbe reagito riuscendo a sfuggire agli aggressori pur riportando, nello scontro, la <b>frattura del setto nasale</b>, un <b>trauma ad un braccio</b> e <b>ematomi vari al capo e<br/>al viso </b>secondo il referto dell'ospedale di Zemun dove è stato trasportato il giocatore.<br/><b>La Fiorentina</b>, immediatamente messasi contatto con Terzic, ha ribadito che si è trattato della sottrazione dell'auto e ha confermato l'aggressione e la frattura del naso provocata da <b>un pugno subito</b> dal difensore atteso a Firenze domani dopo aver espletato tutte le formalità di rito.</p>
      <p>© Riproduzione riservata</p>
      <related>
        <a href="https://www.lanazione.it/firenze/fiorentina/terzic-tentativo-rapimento-1.4896659"/>
      </related>
    </article>
  </body>
</html>