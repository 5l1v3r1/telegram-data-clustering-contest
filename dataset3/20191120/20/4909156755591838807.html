<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davar1.co.il/200907/"/>
    <meta property="og:site_name" content="דבר העובדים בארץ ישראל"/>
    <meta property="article:published_time" content="2019-11-20T20:31:00+00:00"/>
    <meta property="og:title" content="סדק במחסום הבושה?"/>
    <meta property="og:description" content="במשרד הרווחה תולים את העלייה באחוז הפניות בהנגשת השירותים ובפיתוח אופנים חדשים לטיפול | בין השנים 2014 ל-2018 קיבלו סיוע 6,488 נשים ב-113 מרכזים לטיפול באלימות במשפחה שמפעיל המשרד"/>
  </head>
  <body>
    <article>
      <h6 class="kicker">אלימות נגד נשים</h6>
      <h1>סדק במחסום הבושה?</h1>
      <h2>עליה של 160% בפניות נשים על אלימות במשפחה בארבע שנים. <br/>במשרד הרווחה תולים את העלייה באחוז הפניות בהנגשת השירותים ובפיתוח אופנים חדשים לטיפול | בין השנים 2014 ל-2018 קיבלו סיוע 6,488 נשים ב-113 מרכזים לטיפול באלימות במשפחה שמפעיל המשרד</h2>
      <address><time datetime="2019-11-20T20:31:00+00:00">20 Nov 2019, 20:31</time> by <a rel="author">טל כרמון</a></address>
      <p>לקראת יום המאבק באלימות נגד נשים שיצויין ביום שני הקרוב, מפרסם היום (רביעי) משרד הרווחה נתונים על נשים נפגעות אלימות ועל הטיפול בהן. על פי הנתונים 6,488 נשים קיבלו סיוע ב-113 מרכזים לטיפול באלימות במשפחה שמפעיל המשרד. עוד עולה מהנתונים כי חלה עליה של 160% בפניות נשים על אלימות במשפחה למוקד 118 בין השנים 2014 ל-2018 וכי כ-5,000 גברים אלימים טופלו על ידי שירותי הרווחה 2018.</p>
      <h3>163 נרצחות ב-14 שנים</h3>
      <p>מאז 2004 נרצחו 163 נשים על ידי בני זוגן, 50% מהן היו מוכרות לרווחה אך לא בהכרח בתקופה שקדמה לרצח או על רקע תלונות על אלימות במשפחה. נתון זה אינו כולל נשים שנרצחו על ידי בן משפחה אחר, בנשים ששוהות בישראל באופן לא חוקי ובגברים שנרצחו על ידי בני זוגם.</p>
      <p>לדברי המשרד, מניתוח הנתונים עולה כי המשתנים המרכזיים שחוזרים על עצמם במקרי רצח על ידי בן הזוג הם פרידה, גירושין וסכסוך מתמשך לאחר הגירושין וקושי להשלים עם הפרידה. כמו כן ישנם מקרי רצח שבוצעו על רקע מאבקי רכוש, משמורת והסדרי ראייה הקשורים לילדים המשותפים. משתנה נוסף הוא ערעור במעמדו של הגבר, בריאות הנפש ובריאות כללית ועוד.</p>
      <figure>
        <img src="https://www.davar1.co.il/wp-content/uploads/2018/12/021218_strike-1.jpg"/>
        <figcaption>נשים מוחות נגד אלימות כלפי נשים לקראת שביתת נשים. 2 בדצמבר 2018 (צילום: מרים אלטשר/פלאש90)</figcaption>
      </figure>
      <p>איילה מאיר, עו"ס, ראש אגף בכיר – משפחה וילד בקהילה הוסיפה כי "ככל שאנו מנגישים שירותים ומפתחים מענים חדשניים, זאת בשיתוף פעולה חיוני עם מערכות ומשרדים נוספים, אנו רואים את העלייה בכמות הפניות לסיוע. אלימות במשפחה הינה אחת התופעות החברתיות החמורות וכרוכים בה קושי רב לפנות ולדווח, סודיות ובושה ולעתים אף חוסר מודעות לחומרת הבעיה, ומאידך ההוכחות בשדה המקצועי מוכיחות כי הפנייה לקבלת סיוע וטיפול מסייעת בהפחתת המסוכנות וביציאה ממעגל האלימות הן לנפגעים והן לפוגעים".</p>
      <h3>תכניות חדשות לשיקום נשים יוצאות מקלט</h3>
      <p>משרד הרווחה מפעיל 14 מקלטי חירום לנשים נפגעות אלימות ובשנת 2018 שהו בהם 682 נשים ו-1,011 ילדים. מהנתונים עולה כי מרבית הנשים מגיעות למקלט עקב אירוע אלימות קיצוני וחריג וב-64% מהמקרים הגורם האלים הוא בן הזוג. עבור 80% מהנשים במקלטים מדובר באלימות הנמשכת בין שנה לעשור. הנשים סובלות מסוגים מגוונים של אלימות – כלכלית, מינית, פיזית ונפשית. במשרד ציינו כי בשיתוף המשטרה גובש נוהל ייחודי לטיפול בנשים בסיכון מתמשך וגבוה המהווה כלי חשוב בעבודה מערכתית משותפת וכי המשרד פעל גם להרחבת חוק מענק ההסתגלות לנשים יוצאות מקלטים במסגרתו נבנית תכנית ליווי ושיקום אינטנסיבית במטרה להקל על היציאה מהמקלט.</p>
      <p>במסמך שפרסם המשרד צוין כי בשנים האחרונות נוספו תכניות ייעודיות המסייעות לנשים יוצאות מקלט לשקם את חייהן כמו מיזם משותף של משרד העבודה והרווחה ועמותת "רוח נשית" המסייע לנשים למצות את זכויותיהן, לקבל כלים לניהול תקציב וכלכלת משפחה ולחזור למעגל העבודה באמצעות סדנאות תעסוקה או סיוע בפתיחת עסק.</p>
      <p>תכנית נוספת המיועדת לנשים ששהו במקלט היא "דף חדש" המופעלת באמצעות "בעצמי". "דף חדש" היא תכנית ליישום חוק מענק ההסתגלות – זכויות נשים ששהו במקלט. על פי המשרד, התכנית מלווה כ-250 נשים בשנה בהשגת כלים לניהול חיים עצמאיים, העצמה אישית, תמיכה בהורות ומענקים.</p>
      <p>חגי מויאל, מפקח ארצי בתחום האלימות במשפחה במשרד העבודה והרווחה אמר בהמשך לנתונים כי "נשים השוהות במקלט נתלשות מסביבתן ומותירות חיים שלמים מאחור. היציאה מהמקלט קשה לא פחות כאשר נשים נתקלות בקשיים כלכליים ונפשיים ובצורך לשקם את חייהן. היעדר תמיכה יכול להוות גורם לחזרה לבן הזוג הפוגע ויש חשיבות רבה לתמיכה בנקודת היציאה מהמקלט".</p>
      <p>בנוסף, במשרד הבטיחו כי בחודשים הקרובים צפוי להיפתח בתל-אביב מרכז חירום ראשון מסוגו למניעה וטיפול לאלימות במשפחה שיפעל 24/7 ובכך יעבור הטיפול באלימות במשפחה שינוי משמעותי ויוגדר כמענה חירום. המרכז בתל-אביב הינו הראשון מתוך ארבעה מרכזים הצפויים לפעול במתכונת זו. במשרד ציינו כי מדובר במרכז רב מקצועי והצוות בו יכלול עובדים סוציאליים, חוקרי אלימות במשפחה מטעם משטרת ישראל, פסיכולוגים, פסיכיאטרים ואנשי ייעוץ משפטי ואף ישמש כהוסטל חירום זאת מתוך כוונה לספק מענה הוליסטי לכל סוגי הפניות.</p>
      <h3>טיפול בגברים אלימים</h3>
      <p>על פי נתוני משרד הרווחה 2,478 גברים אלימים ו-6,488 נשים נפגעות אלימות טופלו ב-113 מרכזים למניעת אלימות במשפחה של המשרד ברחבי הארץ במהלך 2018. במרכזים אלו מתבצעים אבחון, בניית דרכי הגנה, טיפול ושיקום למשפחות הנמצאות במעגל האלימות. המטופלים מגיעים למרכזים אלו על ידי מגוון גופים ושירותים: מחלקות לשירותים חברתיים, יחידות הסיוע ליד בתי המשפט, תחנות משטרה, מוקד 118 של משרד הרווחה, שירותי המבחן ובאופן עצמאי.</p>
      <p>מנתוני שירות המבחן למבוגרים של המשרד עולה כי בשנת 2018 הפנתה מערכת אכיפת החוק 2,325 גברים במסגרת הליך פלילי, שהיו מעורבים במעשי אלימות כלפי בנות זוגן לאבחון, לביצוע הערכת סיכון ובחינת ההתאמה להשתלבות בתכנית שיקום מתאימה.</p>
      <p>במשרד הרווחה ציינו כי בשנת 2018 נפתח בית טיפולי נוסף בדרום הארץ, בנוסף לבית הקיים במרכז הארץ, כמו כן הוסיף משרד הרווחה למודל הטיפולי המופעל בבתים הטיפוליים שני מסלולי טיפול נוספים לגברים אלימים: מסלול ערב, ומסלול בוגרים – המיועד לבוגרי הבתים הטיפוליים, לצורך המשך ליווי וטיפול עם החזרה לקהילה.</p>
      <h3>60 תקנים חדשים לטיפול בגברים אלימים</h3>
      <p>בשנתיים האחרונות הקצה המשרד 180 תקנים חדשים של עובדים סוציאליים למאבק בתופעת האלימות במשפחה מתוכם 60 לטיפול בגברים אלימים, 68 לטיפול בילדים חשופים לאלימות ו-50 תקנים נוספים לטיפול בתופעת האלימות כנגד אזרחים ותיקים. במשרד פועלים להגדלת כח אדם ייעודי לטיפול בגברים כחלק מתפיסה מערכתית לטיפול באלימות במשפחה. במשרד מציינים כי טיפול ייעודי לילדים החשופים לאלימות הוא קריטי למניעת אלימות עתידית.​</p>
    </article>
  </body>
</html>