<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/zelenska_obgovoryla_zi_shkolyaramy_yakist_harchuvannya_u_navchalnyh_zakladah_331259.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-20T20:18:00+00:00"/>
    <meta property="og:title" content="Зеленська обговорила зі школярами якість харчування у навчальних закладах"/>
    <meta property="og:description" content="Під час Всеукраїнського форуму Національної ради дітей і молоді ʺУкраїна зростає разом зі мноюʺ дружина Президента Олена Зеленська обговорила з лідерами шкільного самоврядування якість харчування у навчальних закладах. Про це повідомили у прес-службі Президента України."/>
  </head>
  <body>
    <article>
      <h1>Зеленська обговорила зі школярами якість харчування у навчальних закладах</h1>
      <h2>Під час Всеукраїнського форуму Національної ради дітей і молоді ʺУкраїна зростає разом зі мноюʺ дружина Президента Олена Зеленська обговорила з лідерами шкільного самоврядування якість харчування у навчальних закладах. Про це повідомили у прес-службі Президента України.</h2>
      <address>
        <time datetime="2019-11-20T20:18:00+00:00">20 Nov 2019, 20:18</time>
      </address>
      <p>Представники Національної ради дітей та молоді позитивно відгукнулися та підтримали ініціативу першої леді зробити їжу у шкільних їдальнях корисною та смачною.</p>
      <p>ʺНаші діти харчуються не вдома п’ять днів на тиждень протягом усього навчального року, а це – дев’ять місяців. І якщо це неякісно й не викликає апетиту, діти фактично залишаються голодними. Не дивно, що головний біль більшості українських батьків – це захворювання шлунка у дітей. Ми вже почали рух із втілення нашої ініціативи. Міністерство охорони здоров’я внесло зміни у застарілі нормативи шкільного харчування. Це перший і дуже важливий крокʺ, – зазначила Олена Зеленська.</p>
      <p>Діти звернули увагу першої леді на проблемні моменти шкільного харчування, як-от недоварена або переварена, а часом – холодна їжа, можливість придбати шкідливі продукти (чіпси, сухарики, газовані напої тощо) у буфетах безпосередньо у школі чи в кіосках поруч. Також ішлося про випадки антисанітарії, високі ціни на їжу та відсутність їдалень у деяких школах.</p>
      <p>Серед побажань, які попросили врахувати школярі, – можливість вибирати страви, їхня різноманітність, комфортне облаштування буфетів, доступна вартість.</p>
      <p>ʺЗавдяки нашій розмові у мене виникла ідея запустити онлайн-анкетування для школярів та їхніх батьків, яке допомогло б отримати повну картину та зробити реформу шкільного харчування максимально ефективноюʺ, – розповіла Олена Зеленська.</p>
      <p>Вона подякувала присутнім дітям за активність та небайдужість.</p>
      <p>ʺСьогоднішнє спілкування було вкрай важливим. Адже наша ініціатива насамперед задля дітей і збереження їхнього здоров’я змалку. Тому головне для мене було почути вас. Ідеї та думки, які пролунали, обов’язково будуть враховані. Такі зустрічі планую проводити й надалі, щоб безпосередньо дізнаватися вашу реакцію на нашу роботуʺ, – додала дружина Президента.</p>
      <p>Цьогоріч Всеукраїнський форум Національної ради дітей і молоді відбувся вже вдруге. Місією організації є участь дітей і молоді як агентів змін у житті держави нарівні з дорослими.</p>
    </article>
  </body>
</html>