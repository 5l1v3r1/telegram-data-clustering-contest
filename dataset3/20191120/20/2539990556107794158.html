<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/7/5098/Artykul/2407067,Rak-jadra-atakuje-mlodych-ludzi"/>
    <meta property="og:site_name" content="Polskie Radio"/>
    <meta property="article:published_time" content="2019-11-20T20:00:00+00:00"/>
    <meta property="og:title" content="Rak jądra atakuje młodych ludzi"/>
    <meta property="og:description" content="W urologii największą grupę pacjentów, bo aż 80 proc., stanowią chorzy na raka. Rak jądra atakuje głównie ludzi młodych przed 40. rokiem życia. W Polsce wykrywa się co roku około 700 przypadków zachorowań na nowotwór jądra. "/>
  </head>
  <body>
    <article>
      <h1>Rak jądra atakuje młodych ludzi</h1>
      <address>
        <time datetime="2019-11-20T20:00:00+00:00">20 Nov 2019, 20:00</time>
      </address>
      <p>
        <b>W urologii największą grupę pacjentów, bo aż 80 proc., stanowią chorzy na raka. Rak jądra atakuje głównie ludzi młodych przed 40. rokiem życia. W Polsce wykrywa się co roku około 700 przypadków zachorowań na nowotwór jądra. </b>
      </p>
      <p>Największą grupę nowotworów jądra stanowią: nasieniaki u mężczyzn między 25. a 45. rokiem życia i nienasieniaki, które występują najczęściej w wieku 15-30 lat.</p>
      <p>W każdym przypadku wykrycia guzka czy powiększenia się jądra należy szybko zwrócić się do lekarza, który postawi diagnozę i wybierze terapię. Warto wiedzieć, ze nie każdy guzek w jądrze wskazuje na nowotwór. Istnieje wiele chorób wywołujących obrzęk i zapalenie jądra, np. wodniak, czyli nagromadzenie się płynu w mosznie między jądrem a samą moszną. Doświadczony lekarz może z dużym prawdopodobieństwem rozpoznać nowotwór w czasie badania palpacyjnego (poprzez dotyk).</p>
      <p>Wcześnie wykryty rak jądra jest dzisiaj niemal w 100 proc. uleczalny. Dlatego nie należy zwlekać z rozpoczęciem leczenia i samemu badać jądra. Każdy mężczyzna powinien co miesiąc sam zbadać swoje jądra (jak to robić - powiemy w audycji!). Trzeba takie samobadanie wykonywać co miesiąc. Praktyczną podpowiedzią jest, że badamy jądra pod prysznicem lub biorąc ciepłą kąpiel. Dlaczego? Skóra worka mosznowego staje się wtedy miękka i rozluźniona i łatwiej jest wyczuć wszelkie nieprawidłowości.</p>
      <p>Z map potrzeb zdrowotnych w zakresie onkologii, opublikowanych przez Ministerstwo Zdrowia 31 grudnia 2015 r. wynika, że rak pęcherza moczowego zajmuje wśród chorób nowotworowych piąte miejsce pod względem częstości występowania. Co roku jest on rozpoznawany u 8,2 tys. osób. Zgodnie z prognozami w ciągu najbliższych 10 lat liczba nowych zachorowań na ten nowotwór gwałtownie wzrośnie i w 2029 r. wyniesie 11,5 tys. To istotna przesłanka wskazująca na konieczność podjęcia działań zapewniających dostępność do leczenia pacjentom dotkniętych tym schorzeniem.</p>
      <p>Istnieje więc konieczność zapewnienia kompleksowego leczenia pacjenta chorego na nowotwór pęcherza moczowego poprzez zmianę organizacji opieki zdrowotnej. Jakie działania wchodzą w zakres kompleksowej opieki medycznej u chorych na raka pęcherza moczowego, co wydatnie poprawi skuteczność leczenia i zachowania zdrowia oraz jaka jest profilaktyka w raku pęcherza, powiemy w audycji "Eureka".</p>
      <p>Naszym ekspertem będzie: dr hab. n. med. Roman Sosnowski, urolog z Centrum Onkologii Instytut im. Marii Skłodowskiej-Curie w Warszawie.</p>
      <p>
        <b>***</b>
      </p>
      <p>
        <b>Na audycję <a href="https://www.polskieradio.pl/7/5098,eureka">"Eureka"</a> w czwartek (21.11) o godz. 19.05 zaprasza <a href="https://www.polskieradio.pl/Artur-Wolski/Tag172817">Artur Wolski</a>.</b>
      </p>
      <p>DS</p>
    </article>
  </body>
</html>