<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/oos_poraneno_shist_ukrainskyy_viyskovyh_331267.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-20T20:25:00+00:00"/>
    <meta property="og:title" content="ООС: поранено шість український військових"/>
    <meta property="og:description" content="Як інформують у прес-центрі ООС, поранень внаслідок обстрілів зазнали 6 військовослужбовців зі складу Об'єднаних сил."/>
  </head>
  <body>
    <article>
      <h1>ООС: поранено шість український військових</h1>
      <h2>Як інформують у прес-центрі ООС, поранень внаслідок обстрілів зазнали 6 військовослужбовців зі складу Об'єднаних сил.</h2>
      <address>
        <time datetime="2019-11-20T20:25:00+00:00">20 Nov 2019, 20:25</time>
      </address>
      <p>Впродовж поточної доби збройні формування Російської Федерації 3 рази порушили режим припинення вогню. Противник обстріляв позиції наших підрозділів з озброєння БМП, гранатометів різних систем та великокаліберних кулеметів.</p>
      <p>2 обстріли позицій українських захисників російські окупаційні війська здійснили у районі відповідальності оперативно-тактичного угруповання "СХІД":</p>
      <ul>
        <li>неподалік Березового – з гармат БМП-1 та великокаліберних кулеметів;</li>
        <li>біля Талаківки – з озброєння БМП-1, ручних протитанкових гранатометів та великокаліберних кулеметів.</li>
      </ul>
      <p>В районі відповідальності оперативно-тактичного угруповання "ПІВНІЧ" противник з автоматичних гранатометів та великокаліберних кулеметів вів вогонь по позиціях Об'єднаних сил неподалік Гладосового.</p>
      <p>Впродовж поточної доби поранень внаслідок обстрілів зазнали 6 військовослужбовців зі складу Об'єднаних сил.</p>
      <p>В той час, як Україна всіма можливими дипломатичними шляхами намагається досягнути миру, російські окупанти цинічно порушують будь-які домовленості. Так, українська сторона, на одній з ділянок, сьогодні двічі запитувала "Тишу" для надання допомоги пораненим. Збройні формування Російської Федерації давали на це згоду, але підступно продовжували вести вогонь з автоматичних гранатометів.</p>
      <p>На ділянці розведення №1 (Станиця Луганська) сьогодні розпочався пішохідний рух через відновлений міст. Ділянку, під час робочої поїздки, відвідав Президент України Володимир Зеленський.</p>
      <p>Тривають заходи на ділянці розведення №2 у районі населеного пункту Золоте-4 Луганської області щодо демонтажу заявлених фортифікаційних споруд. Сьогодні демонтовано 1 бліндаж. Окрім того, виявлено та знешкоджено 7 вибухонебезпечних предметів.</p>
      <p>На ділянці розведення №3, в районі населених пунктів Богданівка і Петрівське Донецької області за графіком завершено процес очищення територій від вибухонебезпечних предметів. Загалом, за час робіт, співробітниками ДСНС України обстежено 30 гектарів території та вилучено 158 ВНП. З 12.00 21 листопада на цій ділянці розпочнуться заходи з демонтажу фортифікаційних споруд та інших об’єктів військового призначення.</p>
      <p>Підсумки за минулу добу</p>
      <p>19 листопада збройні формування Російської Федерації та її найманці 11 разів порушили режим припинення вогню. Противник обстріляв позиції підрозділів Об'єднаних сил із заборонених Мінськими домовленостями мінометів калібру 82 мм, озброєння БМП, гранатометів різних систем та стрілецької зброї, з великокаліберними кулеметами включно.</p>
      <p>Факти ворожого вогню було зафіксовано неподалік населених пунктів Водяне, Старогнатівка, Південне, Залізне, Кіндрашівська Нова, Кримське, Березове та Луганське.</p>
      <p>Минулої доби, втрат внаслідок обстрілів серед особового складу Об'єднаних сил не було.</p>
      <p>Підрозділи Об’єднаних сил дотримуються умов припинення вогню та перебувають напоготові до будь-яких підступних та провокаційних дій противника.</p>
    </article>
  </body>
</html>