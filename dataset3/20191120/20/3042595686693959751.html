<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/nok-en-krisemaling-for-ropstad-og-krf/71843487"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T20:00:59+00:00"/>
    <meta property="og:title" content="Nok en krisemåling for Ropstad og KrF"/>
    <meta property="og:description" content="Både KrF og Venstre får under 3 prosent oppslutning i Vårt Lands novembermåling. Og vinneren?"/>
  </head>
  <body>
    <article>
      <h1>Nok en krisemåling for Ropstad og KrF</h1>
      <h2>Både KrF og Venstre får under 3 prosent oppslutning i Vårt Lands novembermåling. Og vinneren?</h2>
      <address><time datetime="2019-11-20T20:00:59+00:00">20 Nov 2019, 20:00</time> by <a rel="author">NTB I</a></address>
      <p>Kristelig Folkeparti stuper stadig nedover. Nå får partiet en oppslutning på 2,9 prosent, etter en tilbakegang på 0,7 prosentpoeng, i novembermålingen som Norstat har laget for <a href="https://reportasje.vl.no/artikkel/1180-krf-moter-gallupsmell-etter-storm-uke">Vårt Land</a>.</p>
      <p>2,9 prosent er en av de laveste oppslutningen partiet har hatt på den kristelige avisas statistikk, ifølge Vårt Lands politiske redaktør, <a href="https://www.vl.no/meninger/kommentar/ropstads-strategi-1.1621246">Berit Aalborg</a>.</p>
      <h3>Går til MDG</h3>
      <p>Hun skriver videre at målingene indikerer at så mange som 17 000 velgere nå har gått fra KrF til MDG.</p>
      <p>
        <b>Det betyr at bare halvparten av KrFs velgere fra forrige valg er lojale. Med oppslutningen fra novembermålingen ville partiet bare fått én representant på Stortinget.</b>
      </p>
      <p>Tilbakegangen er målt samme uke som det har stormet rundt partiets utspill mot miljøbevegelsen og partiets holdning til homoterapi.</p>
      <p>- Det er vanskelig å gi eksakte årsaker til enkeltmålinger. Men vi vet at det igjen har vært mye oppmerksomhet rundt KrFs veivalg den siste tiden. Slikt gjør ikke at man trekker velgere til seg, sier KrF-leder Kjell Ingolf Ropstad til avisen.</p>
      <h3>Venstre-nedgang</h3>
      <p>Venstre får en kraftig tilbakegang og får en oppslutning på 2,0 prosent i meningsmålingen, etter en tilbakegang på 1,3 prosentpoeng.</p>
      <p>
        <b>Senterpartiet er den store vinneren i Vårt Lands måling.</b>
      </p>
      <p>Senterpartiet får hele 20 prosents oppslutning i målingen, og er dermed partiet som gjør det best, med en framgang på 1,9 prosentpoeng. Frp går mest tilbake, med 2,7 prosentpoeng, og får 9 prosents oppslutning.</p>
      <p>Videre får Arbeiderpartiet 22,9 prosent oppslutning (+1,3), Høyre 20,8 (-0,7), Rødt 4,2 (-0,7), SV 8,1 (+0,4), MDG 6,9 (+0,7) og Andre 3,1 (+0,3).</p>
    </article>
  </body>
</html>