<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b1%cf%80%ce%af%cf%83%cf%84%ce%b5%cf%85%cf%84%ce%bf-%cf%80%ce%b5%cf%81%ce%b9%cf%83%cf%84%ce%b1%cf%84%ce%b9%ce%ba%cf%8c-%cf%83%ce%b5-%cf%80%ce%b1%ce%b9%ce%b4%ce%b9%ce%ba%cf%8c-%cf%83%cf%84%ce%b1.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-20T20:58:31+00:00"/>
    <meta property="og:title" content="Απίστευτο περιστατικό σε παιδικό σταθμό! 3χρονο κορίτσι βγήκε έξω και διέσχισε τον δρόμο – Μήνυση από τον πατέρα"/>
    <meta property="og:description" content="Ακόμη ένα επικίνδυνο περιστατικό σε παιδικό σταθμό, συνέβη, όταν ένα 3χρονο κορίτσι διέφυγε της προσοχής των υπευθύνων και κατάφερε να βγει στον δρόμο και να διασχίσει περίπου 200 μέτρα."/>
  </head>
  <body>
    <article>
      <h1>Απίστευτο περιστατικό σε παιδικό σταθμό! 3χρονο κορίτσι βγήκε έξω και διέσχισε τον δρόμο – Μήνυση από τον πατέρα</h1>
      <address>
        <time datetime="2019-11-20T20:58:31+00:00">20 Nov 2019, 20:58</time>
      </address>
      <p>
        <b>Ακόμη ένα επικίνδυνο περιστατικό σε παιδικό σταθμό, συνέβη, όταν ένα 3χρονο κορίτσι διέφυγε της προσοχής των υπευθύνων και κατάφερε να βγει στον δρόμο και να διασχίσει περίπου 200 μέτρα.</b>
      </p>
      <p>Ένα νέο περιστατικό σε παιδικό σταθμό έρχεται στο φως της δημοσιότητας, με πρωταγωνίστρια – αυτή τη φορά – ένα κοριτσάκι μόλις τριών ετών.</p>
      <p>Το μικρό παιδί φέρεται να βγήκε στον δρόμο, χωρίς να το αντιληφθεί κανένας από τους υπεύθυνους του σταθμού.</p>
      <p>Μάλιστα, σύμφωνα με την καταγγελία του πατέρα, το 3χρονο κορίτσι διέσχισε περίπου 200 μέτρα, προτού φθάσει σε κεντρικό δρόμο. Για καλή του τύχη, όμως, εκείνη τη στιγμή, δεν περνούσαν αυτοκίνητα.</p>
      <p>«Αυτή τη στιγμή θα μπορούσαμε να μιλάμε για amber alert ή μπορεί να είχαμε ακόμη και κηδεία» δήλωσε ο πατέρας, μιλώντας στον τηλεοπτικό σταθμό «Star».</p>
      <p>Όσον αφορά τις συνθήκες του περιστατικού, επεσήμανε τα εξής:</p>
      <p>«Από τα λεγόμενα του παιδικού σταθμού, η μία εκδοχή είναι ότι είχαν μία θεατρική παράσταση. Είχαν αφήσει ανοιχτές τις πόρτες για να μεταφερθούν τα σκηνικά και η μικρή χώθηκε μέσα σε ένα σκηνικό. Καταλάθος ο άνθρωπος που μετέφερε τα σκηνικά την έβγαλε έξω».<br/>Η περιπέτεια του 3χρονου κοριτσιού έλαβε τέλος, χάρη στην παρέμβαση ενός κατοίκου της περιοχής.</p>
      <p>«Μία κυρία που ήταν σπίτι της είδε τη μικρή να βγαίνει από τον παιδικό. Κατέβηκε κάτω, την πήρε και την ξαναπήγε στον παιδικό σταθμό» γνωστοποίησε ο πατέρας, ο οποίος υπέβαλε μήνυση εναντίον του παιδικού σταθμού.</p>
      <p>Υπενθυμίζεται ότι λίγες ημέρες νωρίτερα, αντίστοιχο περιστατικό σημειώθηκε και σε παιδικό σταθμό των βορείων προαστίων, όταν ένα μικρό αγόρι έμεινε για ώρες εγκλωβισμένο σε σχολικό λεωφορείο.</p>
    </article>
  </body>
</html>