<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/Los-miserables-thriller-policial-Ladj-Ly-banlieues_0_2347565442.html"/>
    <meta property="og:site_name" content="Ara.cat"/>
    <meta property="article:published_time" content="2019-11-20T20:41:47+00:00"/>
    <meta property="og:title" content="'Los miserables', un 'thriller' policial a les 'banlieues' on la ràbia és a punt d'esclatar"/>
    <meta property="og:description" content="Crítica de la pel·lícula del director francès Ladj Ly"/>
  </head>
  <body>
    <article>
      <h1>'Los miserables', un 'thriller' policial a les 'banlieues' on la ràbia és a punt d'esclatar</h1>
      <h2>Crítica de la pel·lícula del director francès Ladj Ly</h2>
      <address>
        <time datetime="2019-11-20T20:41:47+00:00">20 Nov 2019, 20:41</time>
      </address>
      <p><b>Direcció:</b> Ladj Ly. <b>Guió:</b> Ladj Ly, Giordano Gederlini i Alexis Manenti. 102 minuts. França (2019). Amb Damien Bonnard, Alexis Manenti, Djibril Zonga i Jeanne Balibar.</p>
      <p>Aquest llargmetratge que apel·la a Victor Hugo des del títol, engega amb una celebració multitudinària al centre de París pel triomf de la selecció francesa en un partit del Mundial de futbol masculí. Però aquest miratge que ofereix l'esport com a aglutinador del sentiment nacional de persones diverses s'esvaeix tan bon punt el film es trasllada a Montfermeil, la <i>banlieue</i> on té lloc. Com fa 25 anys Mathieu Kassovitz amb <i>La haine</i>, en la seva posada de llarg en la ficció Ladj Ly vol prendre el pols a la ràbia juvenil que amara les àrees metropolitanes franceses. I ho fa a partir d'un recurs típic de <i>thriller</i> policial: ens endinsem a Montfermeil de la mà d'un policia blanc que s'acaba d'incorporar a la brigada local i exercirà de veu de la consciència dels seus companys més veterans. Ly filma a la seva ciutat d'origen i sap de què parla.<i> Los miserables</i> ofereix un retrat humà, complex i tens de la <i>banlieue</i> com a ecosistema multicultural on les formes de violència institucional es mesclen amb els xocs de poder interns. El director fins i tot introdueix des de la trama el molt oportú punt de vista d'un dron. Però no deixa de resultar paradoxal i força conservador que un cineasta que es reivindica com a membre d'aquesta comunitat airada, d'aquest polvorí a punt d'esclatar, adopti la major part del temps el punt de vista dels policies que la reprimeixen.</p>
      <figure>
        <iframe src="https://www.youtube.com/embed/iWmWKiWeyPU" width="651" height="366" data-service="Youtube" scrolling="no"/>
      </figure>
    </article>
  </body>
</html>