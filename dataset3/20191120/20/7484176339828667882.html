<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zita.be/nieuws/britse-prins-andrew-zet-publieke-activiteiten-stop"/>
    <meta property="og:site_name" content="Zita"/>
    <meta property="article:published_time" content="2019-11-20T20:17:08+00:00"/>
    <meta property="og:title" content="Britse prins Andrew zet publieke activiteiten stop"/>
    <meta property="og:description" content="De Britse prins Andrew, de tweede zoon van koningin Elizabeth II die in opspraak kwam vanwege zijn banden met de Amerikaanse financier Jeffrey Epstein, zet zijn publieke activiteiten stop. Epstein beroofde zichzelf van het leven in de gevangenis, nadat hij vervolgd werd voor seksueel misbruik van minderjarigen. “Het is duidelijk geworden voor mij de voorbije"/>
  </head>
  <body>
    <article>
      <h1>Britse prins Andrew zet publieke activiteiten stop</h1>
      <address>
        <time datetime="2019-11-20T20:17:08+00:00">20 Nov 2019, 20:17</time>
      </address>
      <p>
        <b>De Britse prins Andrew, de tweede zoon van koningin Elizabeth II die in opspraak kwam vanwege zijn banden met de Amerikaanse financier Jeffrey Epstein, zet zijn publieke activiteiten stop.</b>
      </p>
      <p>Epstein beroofde zichzelf van het leven in de gevangenis, nadat hij vervolgd werd voor seksueel misbruik van minderjarigen. “Het is duidelijk geworden voor mij de voorbije dagen dat de omstandigheden van mijn omgang in het verleden met Jeffrey Epstein de werkzaamheden van mijn familie en mij verstoren”, zei prins Andrew in een persbericht. “Ik vroeg Hare Majesteit om mijn publieke activiteiten in de nabije toekomst stop te zetten.” Volgens de prins gaf de koningin hem daarvoor toestemming.</p>
      <h3>Videobeelden</h3>
      <p>De 59-jarige zoon van Queen Elizabeth II ligt al langer onder vuur voor zijn goede verstandhouding met Epstein. Die Amerikaanse zakenbankier werd in 2008 veroordeeld wegens betaalde seks met een zestienjarige. Dit jaar kwam hij opnieuw in opspraak wegens misbruik van minderjarige meisjes. Maar op 10 augustus werd hij dood aangetroffen in zijn cel in New York.</p>
      <p>Naar aanleiding van die zaak verschenen in de Britse pers ook berichten over de band tussen Epstein en prins Andrew. Zo doken er videobeelden op van een bezoek van Andrew aan Epstein in 2010, dus twee jaar na diens veroordeling.</p>
      <h3>Tv-interview</h3>
      <p>Maar vooral sinds een tv-interview zaterdag ligt prins Andrew zwaar onder vuur. Er wordt hem verweten daarin weinig empathie te hebben getoond voor de slachtoffers van Epstein. Prins Andrew besprak in het interview zijn banden met Epstein, maar ook de beschuldigingen van een Amerikaanse vrouw die zei dat ze gedwongen was om drie keer seks te hebben met hem, zelfs toen ze nog minderjarig was. Daarover zei Prins Andrew dat hij zich dat niet kon herinneren.</p>
      <related>
        <h4>Lees ook :</h4>
        <a href="https://nl.metrotime.be/2019/10/30/news/expert-vecht-stelling-van-zelfmoord-epstein-aan/"/>
      </related>
      <footer>Het bericht <a href="https://nl.metrotime.be/2019/11/20/must-read/britse-prins-andrew-zet-publieke-activiteiten-stop/">Britse prins Andrew zet publieke activiteiten stop</a> verscheen eerst op <a href="https://nl.metrotime.be/">Metro</a>.</footer>
    </article>
  </body>
</html>