<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/srbija.73.html:831412-Zagadjena-uginula-riba-zavrsila-U-NASIM-TANjIRIMA-Sokantan-epilog-pomora-u-Velikom-backom-kanalu"/>
    <meta property="og:site_name" content="Вечерње новости"/>
    <meta property="article:published_time" content="2019-11-20T20:30:00+00:00"/>
    <meta property="og:title" content="Zagađena uginula riba završila U NAŠIM TANjIRIMA: Šokantan epilog pomora u Velikom bačkom kanalu"/>
    <meta property="og:description" content="Šećerana otpadnu fabričku vodu, iako za njeno odlaganje ima izgrađena taložna polja, ispuštala u kanal zvani Begejac"/>
  </head>
  <body>
    <article>
      <h1>Zagađena uginula riba završila U NAŠIM TANjIRIMA: Šokantan epilog pomora u Velikom bačkom kanalu</h1>
      <address><time datetime="2019-11-20T20:30:00+00:00">20 Nov 2019, 20:30</time> by <a rel="author">Z. Rajić</a></address>
      <p>
        <b>Šećerana otpadnu fabričku vodu, iako za njeno odlaganje ima izgrađena taložna polja, ispuštala u kanal zvani Begejac</b>
      </p>
      <p>OPŠTINSKA inspekcija za zaštitu životne sredine u Kuli saopštila je da je za veliki pomor ribe u Velikom bačkom kanalu (VBK) odgovorna Fabrika šećera "Crvenka" u Crvenki. Ustanovljeno je da je Šećerana otpadnu fabričku vodu, iako za njeno odlaganje ima izgrađena taložna polja, ispuštala u lateralni kanal I-64, zvani Begejac, koji se uliva u VBK.</p>
      <p>Ribokradice su mrežama i čamcima hvatale ošamućenu ribu, koja je bežala od zagađenja, a određene količine su ponuđene na pijacama, najviše na novosadskom "Najlonu".</p>
      <related>
        <a href="http://www.novosti.rs/vesti/srbija.73.html:831333-Osnovce-hteli-da-voze-u-autobusima-sa-neispravnim-kocnicama-Podneta-prekrsajna-prijava-protiv-Nis-ekspresa-policija-sprecila-mogucu-tragediju"/>
      </related>
      <p>Koje količine zagađenih riba su se našle na crnom tržištu nije poznato, ali je nesumnjivo reč o tonama. Dok pecaroši tvrde da je uginulo oko 10 tona, nadležni u JVP "Vode Vojvodine" procenjuju da je zagaženje "ubilo" oko tri tone ribe.</p>
      <p>Branislav Čobanov, iz USR "Šaran" u Srbobranu, rekao je za "Novosti" da je novosadsko tržište najveće, i da je tamo riba "otišla" upola cene.</p>
      <p>- Som, koji u ribnjaku u Bečeju košta oko 800 dinara kilogram, prodavao se "na crno" za 400-500 dinara - šaran, čija je cena u ribarnicama 400-500 dinara, nuđen je za 250-300 dinara, pa i ispod toga, samo da se proda. Iz Kanala je na pijace otišlo i dosta tolstolobika i zlatice (babuške) - rekao je Čobanov.</p>
      <figure>
        <img src="http://www.novosti.rs/upload/images/2019b//11/21n/13%20(3).jpg"/>
      </figure>
      <p>Prema njegovim rečima, ošamućenu ribu su vadili ne samo Srbobranci i Bečejci, nego i mešetari iz Vrbasa, Kucure, Bačkog Gradišta... Ribočuvari "Voda Vojvodine" su, kaže Čobanov, presretali ribokradice po Kanalu, i terali ih da pokupljenu ribu izbacuju iz čamaca.</p>
      <p>Analize, urađene na Prirodno-matematičkom fakultetu u Novom Sadu, ukazale su na nedostatak kiseonika u uzorkovanoj kanalskoj vodi. Riba se, drugim rečima, ugušila usled velikog oslobađanja ugljen-dioksida i ostalih štetnih gasova.</p>
      <p>- Uginulo je toliko ribe da ljudi pitaju da li je nešto uopšte ostalo u Kanalu. Površina vode prekrivena je mrtvim smuđevima, štukama, šaranima, amurima, tolstolobicima, karašima... Izvađeno je mnogo polumrtve ribe, koja će završiti na trpezama, a ne zna se da li je otrovana ili štetna, ili je, kao što govore oni što su je na brzinu pokupili, "zdrava, jer je samo ostala bez vazduha" - navode pecaroši iz Bečeja.</p>
      <figure>
        <img src="http://www.novosti.rs/upload/images/2019b//11/21n/13%20(1).jpg"/>
      </figure>
      <p>"Vode Vojvodine", koje gazduju hidrosistemom DTD, izvestile su da se, upuštanjem sveže vode preko ustave u Kucuri kod Vrbasa, popravilo stanje u delu Kanala kod Srbobrana, ali je postalo zabrinjavajuće kod Bečeja.</p>
      <p>- Zagađena voda iz VBK sada lagano ulazi u Tisu. Ostaje samo nada da će Tisa, zbog svoje veličine, izbeći posledice kakve je zagađenje donelo Kanalu - rekao je direktor JVP "Vode Vojvodine" Slavko Vrndžić.</p>
      <p>Pomori ribe i ranije su se dešavali u Srbobranu, Bečeju, Vrbasu i Sivcu, a pecaroši su svaki put upirali prstom u crvenačku Šećeranu. Ona je sad prvi put označena kao krivac, ali inspekcija nije pomenula sankcije. Predsednik Ekološkog pokreta Srbobrana (EPOS) Dragan Kurjački rekao je za "Novosti" da će ovo udruženje tražiti da se predoči koja je supstanca izazvala pomor, i da se zagađivač procesuira.</p>
      <p>
        <b>POŠTUJU NALOG</b>
      </p>
      <p>- ŠEĆERANI je dat najpre usmeni, a posle tri dana i pismeni nalog da prestane sa ispuštanjem otpadnih voda iz tehnološkog procesa. Kontrolama je utvrđeno da se nalog poštuje - izjavila je Biljana Leovac, inspektorka za zaštitu životne sredine u Opštini Kula, u kojoj se nalazi crvenačka šećerana.</p>
      <related>
        <h4>Srodne vesti</h4>
        <a href="http://www.novosti.rs/vesti/srbija.73.html:820448-Slajz-Od-crne-tacke-do-bisera"/>
        <a href="http://www.novosti.rs/vesti/planeta.300.html:818541-Fekalije-ispustaju-u-Breznicu"/>
        <a href="http://www.novosti.rs/vesti/planeta.300.html:818202-Ne-zele-Cijevnu-u-cevima"/>
        <a href="http://www.novosti.rs/vesti/beograd.74.html:814823-BEOGRADjANI-U-PANICI-Dunav-kod-Ade-Huje-promenio-boju-osecaju-se-neprijatni-mirisi-FOTO"/>
        <a href="http://www.novosti.rs/vesti/planeta.300.html:813907-Pljevlja-Reka-Vezisnica-ponovo-zamucena"/>
      </related>
    </article>
  </body>
</html>