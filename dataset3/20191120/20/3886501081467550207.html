<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/drustvo-vesti-srbija/119588-djordjevic-obisao-polaznike-programa-prekfalifikacije-osoba-sa-invaliditetom-za-it?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-20T20:10:21+00:00"/>
    <meta property="og:title" content="Djordjević obišao polaznike programa prekvalifikacije osoba sa invaliditetom za IT"/>
    <meta property="og:description" content="Ministar za rad, zapošljavanje, boračka i socijalna pitanja Zoran Djordjević obišao je danas polaznike programa prekvalifikacije osoba sa invaliditetom za IT na Fakultetu organizacionih nauka (FON).&quot;Forum mladih sa invaliditetom kao i FON predstavljaju primer dobre prakse i verujem da će dati dobre rezultate. Da osobe sa invaliditetom odlično mogu da se bave poslovima u IT sektoru pokazali smo upravo u našem Ministarstvu, gde su dve zaposlene osobe sa invaliditetom koje odlično obavljaju svoj posao u IT oblasti&quot;, rekao je Djordjević, navodi se u saopštenju ministarstva za rad.Direktor Кancelarije za IT i eUpravu Mihailo Jovanović kazao je da je u okviru programa Prekvalifikacije za IT do sada obučeno 2.000 polaznika, sa ciljem da kao budući junior programeri lakše pronadju posao u IT sektoru.Dodao je da je više od 30 polaznika iz prvog kruga programa našlo zaposlenje, a da je ovo prvi put da Program prekvalifikacije za IT uključuje osobe sa invaliditetom.Stalna predstavnica Programa Ujedinjenih nacija za razvoj…"/>
  </head>
  <body>
    <article>
      <h1>Djordjević obišao polaznike programa prekvalifikacije osoba sa invaliditetom za IT</h1>
      <address>
        <time datetime="2019-11-20T20:10:21+00:00">20 Nov 2019, 20:10</time>
      </address>
      <p><b>Ministar za rad, zapošljavanje, boračka i socijalna pitanja Zoran Djordjević obišao je danas polaznike programa prekvalifikacije osoba sa invaliditetom za IT na Fakultetu organizacionih nauka (FON).</b><br/><br/>"Forum mladih sa invaliditetom kao i FON predstavljaju primer dobre prakse i verujem da će dati dobre rezultate. Da osobe sa invaliditetom odlično mogu da se bave poslovima u IT sektoru pokazali smo upravo u našem Ministarstvu, gde su dve zaposlene osobe sa invaliditetom koje odlično obavljaju svoj posao u IT oblasti", rekao je Djordjević, navodi se u saopštenju ministarstva za rad.<br/><br/>Direktor Кancelarije za IT i eUpravu Mihailo Jovanović kazao je da je u okviru programa Prekvalifikacije za IT do sada obučeno 2.000 polaznika, sa ciljem da kao budući junior programeri lakše pronadju posao u IT sektoru.<br/><br/>Dodao je da je više od 30 polaznika iz prvog kruga programa našlo zaposlenje, a da je ovo prvi put da Program prekvalifikacije za IT uključuje osobe sa invaliditetom.<br/><br/>Stalna predstavnica Programa Ujedinjenih nacija za razvoj (UNDP) u Srbiji Fransis Pikap poručila je da je trenutno u Srbiji samo 13 odsto ljudi sa invaliditetom zaposleno, dok čak 90 odsto njih ne koristi računar ili internet.<br/><br/>"Zato i kroz ovaj program nastojimo da im pomognemo da povećaju svoju šansu da se zaposle i priključe brzorastućem i perspektivnom IT sektoru", izjavila je Pikap.<br/><br/>Program Prekvalifikacije za IT ima za cilj razvoj znanja, veština i kompetencija osoba sa invaliditetom za zapošljavanje u IT sektoru, realizacijom programa obuke za osnove veb programiranja i sticanje praktičnog iskustva kroz program prakse, navodi se u saopštenju.</p>
    </article>
  </body>
</html>