<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/viplati-likarnyanih-ta-dekretnih-prizupinili-zayava-minsocpolitiki-novini-ukrajini-50054763.html"/>
    <meta property="og:site_name" content="НВ"/>
    <meta property="article:published_time" content="2019-11-20T20:24:00+00:00"/>
    <meta property="og:title" content="У Мінсоцполітики заперечили призупинення виплат лікарняних та декретних"/>
    <meta property="og:description" content="Міністерство соціальної політики України спростувало повідомлення ЗМІ про призупинення фінансування низки соціальних виплат, зокрема лікарняних та у зв’язку з вагітністю та народженням."/>
  </head>
  <body>
    <article>
      <h1>У Мінсоцполітики заперечили призупинення виплат лікарняних та декретних</h1>
      <h2>Міністерство соціальної політики України спростувало повідомлення ЗМІ про призупинення фінансування низки соціальних виплат, зокрема лікарняних та у зв’язку з вагітністю та народженням.</h2>
      <address>
        <time datetime="2019-11-20T20:24:00+00:00">20 Nov 2019, 20:24</time>
      </address>
      <p>За даними відомства, станом на 20 листопада залишки на рахунку Фонду соціального страхування становлять 429,4 млн грн, що є достатнім для здійснення необхідних поточних виплат.</p>
      <p>У міністерстві зазначили, що соцвиплати незаконно призупинив Євген Баженков, якого рішенням суду було поновлено на посаді керівника Фонду соціального страхування.</p>
      <p>«Він був зареєстрований державним реєстратором навіть без повного тексту рішення. Власне він і призупинив виплати», — заявили в Мінсоцполітики.</p>
      <p>Згідно з повідомленням відомства, Баженков не мав права ухвалювати рішення щодо призупинення виплат, оскільки бюджетні питання вирішуються лише правлінням Фонду.</p>
      <p>«Правління Фонду не збиралось, тож жодних рішень по призупиненню виплат не приймалось», — йдеться в заяві.</p>
      <p>Мінсоцполітики обіцяє якомога швидше вирішити ситуацію довкола Баженкова та гарантує поновлення виплат.</p>
    </article>
  </body>
</html>