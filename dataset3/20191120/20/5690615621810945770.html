<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1836915-politsiya-gvardiytsi-ta-ryatuvalniki-khto-zabezpechuvatime-bezpeku-pid-chas-zakhodiv-21-23-listopada"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-20T20:13:00+00:00"/>
    <meta property="og:title" content="Поліція, гвардійці та рятувальники: хто забезпечуватиме безпеку під час заходів 21-23 листопада"/>
    <meta property="og:description" content="КИЇВ. 20 листопада. УНН. Поліція, гвардійці та рятувальники забезпечуватимуть безпеку під час акцій 21, 22 та 23 листопада в Києві та по всій Україні …"/>
  </head>
  <body>
    <article>
      <h1>Поліція, гвардійці та рятувальники: хто забезпечуватиме безпеку під час заходів 21-23 листопада</h1>
      <address><time datetime="2019-11-20T20:13:00+00:00">20 Nov 2019, 20:13</time> by <a rel="author">Валерія Гуржий</a></address>
      <p><b>КИЇВ. 20 листопада. УНН.</b> Поліція, гвардійці та рятувальники забезпечуватимуть безпеку під час акцій 21, 22 та 23 листопада в Києві та по всій Україні планується проведення масових заходів. Українці будуть відзначати День Гідності та Свободи, а також вшановувати пам'ять жертв Голодомору. Про це повідомляє <b>УНН</b> з посиланням на пресслужбу МВС.</p>
      <p>“Поліція, гвардійці, рятувальники, підрозділи вибухотехніків та кінологів, а також поліція діалогу готові до проведення масових заходів. Лише у Києві в ці дні планується проведення п’яти акцій, ми будемо залучати достатню кількість правоохоронців”, — наголосив перший заступник міністра внутрішніх справ Сергій Яровий.</p>
      <p>Він додав, що ситуаційні центри Нацполіції вже розпочали свою роботу.</p>
      <p>“Особисто звертаюсь до кожного керівника підрозділу — максимально відслідковуйте оперативну ситуацію та будьте готові на неї реагувати, чітко дотримуйтесь координації та взаємодії”, — зазначив Яровий.</p>
      <p>Також голова Національної поліції Ігор Клименко наголосив, що акції будуть проходити по всій Україні, не лише в столиці. І найголовніше завдання правоохоронців — не допустити провокацій.</p>
      <p>“Національна поліція готова до забезпечення безпеки під час масових заходів. Звертаю увагу особового складу та керівників на те, щоб не допустили провокації під час акцій”, — зазначив Ігор Клименко.</p>
      <p>Очільник Національної гвардії України Микола Балан зазначив, що згідно вже затверджених планів, на вулицях столиці патрулюватиме достатня кількість солдат Нацгвардії.</p>
      <p>“Серед них будуть і групи пожежогасіння, і моніторингу, і групи медичного забезпечення. А для забезпечення стійкого зв’язку ми плануємо розгорнути додатковий пункт управління та забезпечили додаткові резерви”, — додав Микола Балан.</p>
      <p>Радник міністра внутрішніх справ Зорян Шкіряк резюмував, що МВС робить усе можливе, щоб заходи пройшли спокійно по всій країні.</p>
      <p>Нагадаємо, у Києві <a href="https://www.unn.com.ua/uk/news/1836797-u-kiyevi-prokhodit-nizka-zakhodiv-do-shostoyi-richnitsi-z-pochatku-yevromaydanu">заплановано низку заходів</a> до шостої річниці з початку Євромайдану.</p>
    </article>
  </body>
</html>