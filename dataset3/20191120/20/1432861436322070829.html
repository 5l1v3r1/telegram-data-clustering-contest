<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/bgfootball/bgfootballother/bfs-harchil-dyrzhavni-pari-za-detski-lageri-v-hotelite-na-lechkov-i-furnadzhiev-1408219.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-20T20:54:00+00:00"/>
    <meta property="og:title" content="БФС харчил държавни пари за детски лагери в хотелите на Лечков и Фурнаджиев?"/>
    <meta property="og:description" content="От bTV днес излязоха с нова порция разкрития за това как БФС харчи парите, преведени им от държавата в последните години Днес от телевизията предоставиха данни, че спортното министерство е отпуснало 2 млн"/>
  </head>
  <body>
    <article>
      <h1>БФС харчил държавни пари за детски лагери в хотелите на Лечков и Фурнаджиев?</h1>
      <address><time datetime="2019-11-20T20:54:00+00:00">20 Nov 2019, 20:54</time> by <a rel="author">Sportlive.bg</a></address>
      <p>От bTV днес излязоха с нова порция разкрития за това как <b><a href="https://www.sportlive.bg/tags/4805">БФС</a></b> харчи парите, преведени им от държавата в последните години. Днес от телевизията предоставиха данни, че спортното министерство е отпуснало 2 млн. лева, които са усвоени от футболната централа за лагери и подготовка на футболни таланти в периода 2016 - 2017 година.</p>
      <p>През април 2016 година спортното министерство и БФС подписват договор за отпускане на 1 млн. лева за развитието на детско-юношеския футбол. В края на същата година са отпуснати още 1 150 000 лева. Голяма част от средствата (1 630 780 лева) са изразходвани за лагери на юношите. Разследването показва, че част от хотелите, където са настанявани младите футболисти, са свързани с висши ръководители на БФС. Конкретно - Йордан Лечков и Атанас Фурнаджиев. Лечков притежава, чрез съпругата си, хотел "Спорт Палас“ в Сливен, а Фурнаджиев е собственик на "Белведере Холидей Клуб“ в Банско.</p>
      <p>Заместник-изпълнителният директор на БФС Антон Попов обясни, че хотелите са избрани от комисия на база постъпили оферти. <i>"Няма нищо неморално. Морално е, да</i>", коментира доскорошният първи вицепрезидент на футболната централа. Според отчетите за лагерите, те са провеждани на цена от 75 лева на човек при общо 48 отбора, които са изпращани на лагер там. Проверка на bTV показва, че лагери могат да се организират на цени между 40 и 45 лева при същите условия в подобни хотели в България.</p>
      <p>Дългогодишният експерт по спортно и търговско право Радостин Василев припомни, че базата на БФС в Бояна е функционирала в периода, в който са се организирали лагерите и са отпускани средства за тяхното провеждане. <b><i>Наскоро кандидатът за главен прокурор на България Иван Гешев потвърди, че се води разследване за престъпна дейност в българския футбол. <a href="https://www.sportlive.bg/bgfootball/bgfootballother/Ivan-Geshev-Vodqt-se-razsledvaniq-za-prestypna-dejnost-v-bylgarskiq-futbol-1388025.html">Вижте подробности в този материал</a>. </i></b></p>
      <related>
        <h4>Още по темата</h4>
        <a href="https://www.sportlive.bg/bgfootball/bgfootballother/Kralev-naredil-proverka-v-BFS-oshte-na-28-oktomvri-1408214.html"/>
        <a href="https://www.sportlive.bg/bgfootball/bgfootballother/Dokument-pokazva-otkaza-na-Lechkov-ot-shefskoto-mqsto-v-BFS-a-spored-nego-e-izmama--1408055.html"/>
        <a href="https://www.sportlive.bg/bgfootball/bgfootballother/Venci-Stefanov-smqta-che-i-Berbatov-ne-e-podhodqsht-za-BFS-obqsni-zashto-1407641.html"/>
        <a href="https://www.sportlive.bg/bgfootball/bgfootballother/Qsen-e-veche-i-chasyt-na-sledvashtiq-Izpylkom-na-BFS-1407415.html"/>
        <a href="https://www.sportlive.bg/bgfootball/bgfootballother/Kak-BFS-harchi-milioni-ot-dyrzhavata-za-detski-sport-1407861.html"/>
      </related>
    </article>
  </body>
</html>