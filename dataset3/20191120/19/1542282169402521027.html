<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/20/aktivistes-sto-eyrwkoinoboulio-gia-to-klima"/>
    <meta property="og:site_name" content="euronews"/>
    <meta property="article:published_time" content="2019-11-20T19:05:33+00:00"/>
    <meta property="og:title" content="Ακτιβιστές στο Ευρωκοινοβούλιο για το κλίμα"/>
    <meta property="og:description" content="Η κλιματική αλλαγή και η αντιμετώπισή της αποτελεί μία από τις βασικές προκλήσεις της νέας Κομισιόν που έχει μιλήσει για ένα πράσινο συμβόλαιο, ένα Green Deal για την Ευρώπη. Ωστόσο, ακτιβιστές πιστεύουν ότι το σχέδιο δεν είναι ούτε φιλόδοξο, ούτε συγκεκριμένο."/>
  </head>
  <body>
    <article>
      <h1>Ακτιβιστές στο Ευρωκοινοβούλιο για το κλίμα</h1>
      <address><time datetime="2019-11-20T19:05:33+00:00">20 Nov 2019, 19:05</time> by <a rel="author">Maria Psara</a></address>
      <p>Αυτή τη φορά, οι νεαροί ακτιβιστές κατάφεραν να μπουν στο Ευρωπαϊκό Κοινοβούλιο.</p>
      <p>Ξάπλωσαν στο πάτωμα, υποχρεώνοντας μέλη από τους Σοσιαλιστές και τους Φιλελεύθερους να... πηδήξουν από πάνω τους για να περάσουν στις αίθουσες που είχαν συνάντηση.</p>
      <p>Κάποιοι αποφάσισαν να αγνοήσουν τη διαμαρτυρία για το κλίμα και να προχωρήσουν. Άλλοι αποφάσισαν να δώσουν λίγο από το χρόνο τους για να ακούσουν τι ήθελαν να πουν.</p>
      <p>«Για μένα, δεν υπάρχει πρόβλημα, δεν προκαλεί ανησυχία, μπορούμε να περάσουμε και να πάμε στη συνάντησή μας. Αλλά ξέρετε, τράβηξε την προσοχή μου και την προσοχή των συναδέλφων μου», είπε ο ευρωβουλευτής των Φιλελευθέρων Σαφάκ Μοχάμεντ από τη Βρετανία.</p>
      <p>«Το πιο σημαντικό είναι αυτό που εντάξαμε στη νομοθεσία, αλλά φυσικά αυτές οι ακτιβιστικές ενέργειες τραβούν μερικές φορές περισσότερη προσοχή», δήλωσε η Κορίνα Κρέτσου πρώην Επίτροπος και ευρωβουλευτής των Σοσιαλιστών της Ρουμανίας.</p>
      <p>Μερικοί από αυτούς τους νεαρούς ακτιβιστές είναι μόλις 14 ετών ... Θέλησαν να κάνουν τη διαμαρτυρία τους αυτή στο Ευρωκοινοβούλιο, προκειμένου να πείσουν τους ευρωβουλευτές να μην εγκρίνουν τη νέα Κομισιόν, αν δεν γίνει πιο συγκεκριμένη για τη δράση της κατά της κλιματικής αλλαγής.</p>
      <p>Ουσιαστικά, ζητούν περισσότερα χρήματα για την καταπολέμηση της κλιματικής αλλαγής.</p>
      <p>«Είμαστε εδώ σήμερα για να δείξουμε ότι δεν υπάρχει αρκετή φιλοδοξία, επαρκείς οικονομικοί πόροι και εγγυήσεις για την αντιμετώπιση της κλιματικής αλλαγής», λέει η ακτιβίστρια Τζάντα Κένεντι.</p>
      <p>Τελικά, προσκλήθηκαν στην αίθουσα συνεδριάσεων και να μιλήσουν για τρία λεπτά. Όχι πολύ, αλλά η γλώσσα ήταν αρκετά ξεκάθαρη.</p>
      <p>«Ο συνάδελφός μου μίλησε για ένα χαζό πράσινο συμβόλαιο ... Εγώ μίλησα για ξέπλυμα του πράσινου πακέτου. Διότι προς το παρόν, όσα έχουν υποσχεθεί στο πλαίσιο των προκλήσεων για το Green Deal είναι πραγματικά πολύ λίγα», είπε ο Τιμοτέ Γκολβέρ, ακτιβιστής.</p>
      <p>Η εκλεγμένη Πρόεδρος της Κομισιόν έχει υποσχεθεί μια Πράσινη Συμφωνία για την Ευρώπη, αλλά οι νέοι ακτιβιστές θέλουν να γίνει πιο συγκεκριμένη πριν από την αποφασιστική ψηφοφορία την επόμενη εβδομάδα.</p>
    </article>
  </body>
</html>