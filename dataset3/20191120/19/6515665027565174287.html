<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/vesti/beograd/3361625/zajedno-mozemo-da-uradimo-vise-da-bi-nam-bilo-bolje-pacijenti-oboleli-od-melanoma-se-sa-lekarima-okupljaju-u-beogradu"/>
    <meta property="og:site_name" content="kurir.rs"/>
    <meta property="article:published_time" content="2019-11-20T19:24:00+00:00"/>
    <meta property="og:title" content="ZAJEDNO MOŽEMO DA URADIMO VIŠE DA BI NAM BILO BOLJE: Pacijenti oboleli od melanoma se sa lekarima okupljaju u Beogradu"/>
    <meta property="og:description" content="Svi zajedno možemo da uradimo više kako bi nam bilo bolje, izjavio je Savo Pilipović, predsednik Udruženja pacijenata obolelih od melanoma (UPOOM), najavljujući treći regionalni skup pacijenata i lekara posvećen ovoj bolesti koji će biti održan u Beogradu ..."/>
  </head>
  <body>
    <article>
      <h6 class="kicker">BORBA DO POSLEDNJEG DAHA</h6>
      <h1>ZAJEDNO MOŽEMO DA URADIMO VIŠE DA BI NAM BILO BOLJE: Pacijenti oboleli od melanoma se sa lekarima okupljaju u Beogradu</h1>
      <address>
        <time datetime="2019-11-20T19:24:00+00:00">20 Nov 2019, 19:24</time>
      </address>
      <p>Svi zajedno možemo da uradimo više kako bi nam bilo bolje, izjavio je Savo Pilipović, predsednik Udruženja pacijenata obolelih od melanoma (UPOOM), najavljujući treći regionalni skup pacijenata i lekara posvećen ovoj bolesti koji će biti održan u Beogradu od 22. do 24. novembra.</p>
      <p>Kako je saopšteno iz Udruženja, doktorka Lidija Kandolf Sekulović, načelnica Klinike za kožne i polne bolesti VMA i članica savetodavnog odbora Udruženja, rekla je da će tema skupa biti kako unaprediti lečenje, koje sve opcije postoje, kako rano prepoznati bolest, kakva su iskustva pacijenata.</p>
      <p>- Opet ćemo ukazivati na značaj da se priča o melanomu proširi što više, jer većina ljudi i dalje nema dovoljno informacija zbog kojih bi se redovno pregledali, štitili kožu od sunčevih zraka i prestali da odlaze u solarijum, rekla je Kandolf Sekulovićeva.</p>
      <p>Profesor doktor Željko Mijušković istakao je da sama dijagnoza nije smrtna presuda, ali da pacijent mora da se suoči s bolešću i aktivno učestvuje u lečenju, redovno ide na kontrole.</p>
      <p>- Zajednički cilj lekara i pacijenata, pa i šire javnosti, jeste da oboleli od melanoma u Srbiji dobiju lečenje kakvo postoji u Evropi, a ono što treba posebno naglasiti i na šta treba obratiti posebnu pažnju jeste psihološki aspekt, jer svakome se može desiti da se razboli, a nije lako ni pacijentu, ni porodici da se suoči s bolešću i to prihvati, rekao je Mijušković.</p>
      <related>
        <h4>NE PROPUSTITE</h4>
        <a href="https://www.kurir.rs/vesti/drustvo/2988017/princeza-katarina-rak-se-moze-spreciti-prevencija-veoma-bitna"/>
      </related>
      <p>UPOOM, koji ove godine obeležava pet godina, apeluju na odgovorne da omoguće pacijentima koji se leče na VMA, da tu i primaju terapiju, bore se da pacijentima budu dostupne inovatnivne terapije, ali i preventivne, jer to skraćuje period lečenja i može da spreči da pacijent dobije metastatski melanom.</p>
      <p>- Kad vam saopšte da bolujete od metastatskog melanoma, vi ste u šoku. Od vas se očekuje da donosite odluke od kojih vam život zavisi, gde da se operišete, kod koga da se lečite, koji način lečenja da odaberete, a o tome ne znate skoro ništa. Zato treba što više da edukujemo građane o prevenciji, ali i o terapijama svih malignih bolesti, rekao je Savo Pilipović.</p>
      <p>(Kurir.rs)</p>
      <related>
        <h4>NE PROPUSTITE</h4>
        <a href="https://www.kurir.rs/zabava/zdravlje/3359109/rak-dojke-moze-da-se-otkrije-5-godina-pre-prvih-simptoma-naucnici-dosli-do-novih-rezultata-ovo-ce-sve-promeniti"/>
        <a href="https://www.kurir.rs/vesti/drustvo/3358953/napustila-nas-je-sofija-nakic-16-sacekala-tatu-da-je-poljubi-i-sklopila-oci-posle-visemesecne-borbe-za-zivot-otisla-je-na-neko-bolje-mesto"/>
        <a href="https://www.kurir.rs/vesti/drustvo/3361007/srce-da-pukne-moj-andjeo-je-sada-sa-andjelima-sofija-16-je-izgubila-najvazniju-bitku-otac-napisao-potresnu-poruku"/>
      </related>
    </article>
  </body>
</html>