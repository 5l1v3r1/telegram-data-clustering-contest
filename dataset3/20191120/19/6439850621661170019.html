<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/462089/%E0%A6%8F%E0%A6%95-%E0%A6%AC%E0%A6%9B%E0%A6%B0%E0%A7%87%E0%A6%93-%E0%A6%B2%E0%A6%AC%E0%A6%A8%E0%A7%87%E0%A6%B0-%E0%A6%98%E0%A6%BE%E0%A6%9F%E0%A6%A4%E0%A6%BF-%E0%A6%B9%E0%A6%AC%E0%A7%87-%E0%A6%A8%E0%A6%BE"/>
    <meta property="og:site_name" content="Daily Janakantha"/>
    <meta property="article:published_time" content="2019-11-20T19:20:00+00:00"/>
    <meta property="og:title" content="এক বছরেও লবনের ঘাটতি হবে না"/>
    <meta property="og:description" content="অর্থনৈতিক রিপোর্টার ॥ দেশে পর্যাপ্ত লবণের মজুত থাকায় আগামী এক বছরেও কোনো ঘাটতি হবে না বলে জানিয়েছেন শিল্পমন্ত্রী নূরুল মজিদ মাহমুদ হুমায়ুন। তিনি বলেন, গত মৌসুমে ১৬ লাখ ৫৭ হাজার টন জাতীয় চাহিদার বিপরীতে ১৮ লাখ ২৪ হাজার টন লবণ উৎপাদন হয়েছে। বুধবার পর্যন্ত লবণ ..."/>
  </head>
  <body>
    <article>
      <h1>এক বছরেও লবনের ঘাটতি হবে না</h1>
      <address>
        <time datetime="2019-11-20T19:20:00+00:00">20 Nov 2019, 19:20</time>
      </address>
      <figure>
        <img src="http://www.dailyjanakantha.com/files/201911/1574281196_76.jpg"/>
      </figure>
      <p>অর্থনৈতিক রিপোর্টার ॥ দেশে পর্যাপ্ত লবণের মজুত থাকায় আগামী এক বছরেও কোনো ঘাটতি হবে না বলে জানিয়েছেন শিল্পমন্ত্রী নূরুল মজিদ মাহমুদ হুমায়ুন। তিনি বলেন, গত মৌসুমে ১৬ লাখ ৫৭ হাজার টন জাতীয় চাহিদার বিপরীতে ১৮ লাখ ২৪ হাজার টন লবণ উৎপাদন হয়েছে। বুধবার পর্যন্ত লবণ মিল ও চাষি পর্যায়ে ছয় লাখ ১১ হাজার টন লবণ মজুত রয়েছে।</p>
      <p>বুধবার রাজধানীর একটি হোটেলে বাংলাদেশ ডিজিটাল ওয়েজ সামিটের উদ্বোধন শেষে ব্রিফিংকালে শিল্পমন্ত্রী এ কথা জানান। আইসিটি প্রতিমন্ত্রী জুনায়েদ আহমেদ পলক এ সময় উপস্থিত ছিলেন।</p>
      <p>শিল্পমন্ত্রী বলেন, দেশে মোট লবণ মিলের সংখ্যা ২৭০। এর মধ্যে ২২২ মিল চালু রয়েছে। চালু মিলে মোট দৈনিক উৎপাদন ক্ষমতা ৩৫ হাজার ৫২০ টন। অন্যদিকে ভোজ্য লবণের দৈনিক জাতীয় চাহিদা দুই হাজার ৪৫৪ টন। ভোক্তা পর্যায়ে চাহিদা কম থাকায় মিলগুলো উৎপাদন কমিয়ে দৈনিক তিন হাজার টন লবণ উৎপাদন করছে।</p>
      <p>তিনি বলেন, গত ১৯ নবেম্বর মিল থেকে বাজারে মোট তিন হাজার ২০০ টন লবণ সরবরাহ করা হয়েছে। নতুন মৌসুমে উৎপাদিত লবণও ইতোমধ্যে বাজারে আসতে শুরু করেছে। লবণের পর্যাপ্ত মজুতের ফলে শুধু ছয় মাস নয়, আগামী এক বছরেও কোনো ঘাটতি হবে না বলে উল্লেখ করেন তিনি।</p>
      <p>আইসিটি প্রতিমন্ত্রী জুনায়েদ আহমেদ পলক বলেন, প্রধানমন্ত্রী শেখ হাসিনার নেতৃত্বে বর্তমান সরকার সূচিত উন্নয়ন কর্মসূচি বাধাগ্রস্ত করতে একটি কুচক্রী মহল সামাজিক যোগাযোগ মাধ্যমে সরকারের বিরুদ্ধে মিথ্যা ষড়যন্ত্রমূলক অপপ্রচার চালাচ্ছে। পদ্মা সেতু, রামু, ভোলা ও নাসিরনগরের ঘটনা, যানবাহন ও নিরাপদ সড়ক আন্দোলন ইত্যাদি থেকে শুরু করে নিত্যপ্রয়োজনীয় পণ্য নিয়ে এ ধরনের মিথ্যা ষড়যন্ত্রমূলক অপপ্রচার চলছে। ওপেন ডাটা এনালাইসিসের মাধ্যমে ইতিমধ্যে এসব জঘন্য অপরাধে জড়িত দেশি বিদেশি চক্রকে শনাক্ত করা হয়েছে। দেশবিরোধী এসব সাইবার ক্রিমিনালদের বিরুদ্ধে সরকার কঠোর আইনি ব্যবস্থা নিচ্ছে বলে জানান তিনি।</p>
      <p>রাজধানীতে লবণের ট্রাক সেল চালু করেছে বিসিক: ভোক্তাদের সুবিধার্থে বুধবার থেকে রাজধানীর চার স্পটে খোলাবাজারে লবণ বিক্রি শুরু করেছে বিসিক। স্পটগুলো হচ্ছে- উত্তরা বিজিবি মার্কেট, ধানমন্ডি ৯/এ, মিরপুর-১ এবং লালবাগ শ্যামা সল্ট মিল প্রাঙ্গণ। প্রতি কেজি সরু লবণ ৩০ টাকা এবং মোটা লবণ ১৪ টাকা দরে বিক্রি হচ্ছে।</p>
    </article>
  </body>
</html>