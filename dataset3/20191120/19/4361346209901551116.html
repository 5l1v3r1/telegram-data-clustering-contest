<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/visszavonul-a-kozeleti-tevekenysegtol-andras-yorki-herceg/187056"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-20T19:20:00+00:00"/>
    <meta property="og:title" content="Visszavonul a közéleti tevékenységtől András yorki herceg"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Visszavonul a közéleti tevékenységtől András yorki herceg</mark>
      </h1>
      <address><time datetime="2019-11-20T19:20:00+00:00">20 Nov 2019, 19:20</time> by <a rel="author">MTI</a></address>
      <p>Visszavonul a brit királyi család magas rangú tagjaként végzett közéleti tevékenységtől András yorki herceg, II. Erzsébet királynő fia.</p>
      <p>Az 59 éves András hercegről évekkel ezelőtt kiderült, hogy közeli üzleti és baráti viszonyt ápolt egy amerikai pénzemberrel, Jeffrey Epsteinnel, aki a börtönt is megjárta fiatalkorú lányok sérelmére elkövetett szexuális visszaélések miatt.</p>
      <p>Epsteint a nyáron ismét őrizetbe vették hasonló vádakkal, majd augusztusban öngyilkos lett a börtönben.</p>
      <p>A brit uralkodó harmadik gyermeke a BBC televízió szombat este sugárzott interjúműsorában tagadta, hogy szexuális kapcsolata lett volna fiatalkorú lánnyal, és azt állította, semmit nem tudott Epstein bűncselekményeiről, amíg el nem ítélték emiatt.</p>
      <p>Az interjú azonban egyre nagyobbra dagadó botrányt kavart, és a herceg szerda este bejelentette, hogy "belátható időre" visszavonul közéleti tevékenységétől.</p>
    </article>
  </body>
</html>