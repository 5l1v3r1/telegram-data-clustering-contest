<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/nowy-komisariat-w-rejowcu-fabrycznym-zostal-oddany-do-uzytku/"/>
    <meta property="og:site_name" content="lublin112.pl"/>
    <meta property="article:published_time" content="2019-11-20T19:59:00+00:00"/>
    <meta property="og:title" content="Nowy komisariat w Rejowcu Fabrycznym został oddany do użytku (zdjęcia)"/>
    <meta property="og:description" content="Policjanci z Rejowcu Fabrycznym otrzymali nową siedzibę. Budynek został zbudowany na przekazanej przez miasto działce przy ul. Orzechowej. Służbę pełni w nim 22 funkcjonariuszy."/>
  </head>
  <body>
    <article>
      <h1>Nowy komisariat w Rejowcu Fabrycznym został oddany do użytku (zdjęcia)</h1>
      <address>
        <time datetime="2019-11-20T19:59:00+00:00">20 Nov 2019, 19:59</time>
      </address>
      <p>
        <b>Policjanci z Rejowcu Fabrycznym otrzymali nową siedzibę. Budynek został zbudowany na przekazanej przez miasto działce przy ul. Orzechowej. Służbę pełni w nim 22 funkcjonariuszy.</b>
      </p>
      <p>W środę odbyło się uroczyste otwarcie nowego Komisariatu Policji w Rejowcu Fabrycznym. Piętrowy budynek administracyjno-biurowy przy ul. Orzechowej 17 powstał dzięki współpracy z Urzędem Miasta, który przekazał na ten cel działkę. Budowa ruszyła w 2017 roku, zaś dzisiaj obiekt oddany został do użytkowania. Ma on łączną powierzchnię ponad 460m2, w środku znajdują się pomieszczenia biurowe wraz z niezbędnymi pomieszczeniami technicznymi i socjalnymi, w tym poczekalnia z sanitariatami przystosowanym dla osób niepełnosprawnych, zespół pomieszczeń oficera dyżurnego, pomieszczenia dla zespołów patrolowych z szatniami, pokoje dzielnicowych, pokój przejściowy, sala odpraw, gabinety komendantów z sekretariatem czy też kancelaria.</p>
      <p>W uroczystościach otwarcia, oprócz Komendanta Wojewódzkiego Policji w Lublinie insp. Roberta Szewca oraz kadry kierowniczej i funkcjonariuszy Komendy Miejskiej Policji w Chełmie, wzięli udział m.in.: Sekretarz Stanu w Ministerstwie Spraw Wewnętrznych i Administracji Sylwester Tułajew, Zastępca Komendanta Głównego Policji insp. Tomasz Szymański, Wicewojewoda Lubelski Robert Gmitruczuk, Członek Zarządu Województwa Lubelskiego Zdzisław Szwed, Wicestarosta Chełmski Jerzy Kwiatkowski, Burmistrz Miasta Rejowiec Fabryczny Stanisław Bodys,jak również przedstawiciele współpracujących z policją służb mundurowych i instytucji. Policjanci z Komisariatu Policji w Rejowcu Fabrycznym otrzymali także nowy oznakowany radiowóz marki Hyundai.</p>
      <p>Do tej pory komisariat w Rejowcu mieścił się przy ul. Parkowej. Był to parterowy budynek, będący częścią kompleksu zajmowanego przez ośrodek wychowawczy. Chociaż obiekt był w dobrym stanie technicznym, nie spełniał obowiązujących standardów funkcjonalnych i użytkowych. Chodzi głównie o niewystarczającą ilość pomieszczeń, brak pomieszczeń socjalnych, czy dysponowanie tylko jednym miejscem garażowym. W nowym budynku służbę będzie pełnić 22 funkcjonariuszy.</p>
      <slideshow>
        <figure>
          <img src="https://lublin112.pl/wp-content/uploads/gallery/2019/11/d0052c33/150.jpg"/>
        </figure>
        <figure>
          <img src="https://lublin112.pl/wp-content/uploads/gallery/2019/11/d0052c33/151.jpg"/>
        </figure>
        <figure>
          <img src="https://lublin112.pl/wp-content/uploads/gallery/2019/11/d0052c33/152.jpg"/>
        </figure>
        <figure>
          <img src="https://lublin112.pl/wp-content/uploads/gallery/2019/11/d0052c33/153.jpg"/>
        </figure>
        <figure>
          <img src="https://lublin112.pl/wp-content/uploads/gallery/2019/11/d0052c33/154.jpg"/>
        </figure>
        <figure>
          <img src="https://lublin112.pl/wp-content/uploads/gallery/2019/11/d0052c33/155.jpg"/>
        </figure>
        <figure>
          <img src="https://lublin112.pl/wp-content/uploads/gallery/2019/11/d0052c33/156.jpg"/>
        </figure>
        <figure>
          <img src="https://lublin112.pl/wp-content/uploads/gallery/2019/11/d0052c33/157.jpg"/>
        </figure>
        <figure>
          <img src="https://lublin112.pl/wp-content/uploads/gallery/2019/11/d0052c33/158.jpg"/>
        </figure>
        <figure>
          <img src="https://lublin112.pl/wp-content/uploads/gallery/2019/11/d0052c33/159.jpg"/>
        </figure>
        <figure>
          <img src="https://lublin112.pl/wp-content/uploads/gallery/2019/11/d0052c33/160.jpg"/>
        </figure>
        <figure>
          <img src="https://lublin112.pl/wp-content/uploads/gallery/2019/11/d0052c33/161.jpg"/>
        </figure>
      </slideshow>
      <p>(fot. policja)</p>
    </article>
  </body>
</html>