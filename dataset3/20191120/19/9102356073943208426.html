<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://alkas.lt/2019/11/20/radviliskis-mini-lietuvos-kariuomenes-pergales-pries-bermontininkus-100-meti/"/>
    <meta property="og:site_name" content="alkas.lt"/>
    <meta property="article:published_time" content="2019-11-20T19:30:00+00:00"/>
    <meta property="og:title" content="Radviliškis mini Lietuvos kariuomenės pergalės prieš bermontininkus 100-metį"/>
    <meta property="og:description" content="Radviliškyje minimos Lietuvos kariuomenės pergalės prieš bermontininkus 100-osios metinės. Jau lapkričio 21-22 d., ketvirtadienį ir penktadienį, visų susidomėjusiųjų laukia daug ir įvairių renginių. Kviečiame susijungti rankomis ir savo širdyse taip pat įžiebti vienybės kibirkštį."/>
  </head>
  <body>
    <article>
      <h1>Radviliškis mini Lietuvos kariuomenės pergalės prieš bermontininkus 100-metį</h1>
      <address>
        <time datetime="2019-11-20T19:30:00+00:00">20 Nov 2019, 19:30</time>
      </address>
      <p>Radviliškyje minimos Lietuvos kariuomenės pergalės prieš bermontininkus 100-osios metinės. Jau lapkričio 21-22 d., ketvirtadienį ir penktadienį, visų susidomėjusiųjų laukia daug ir įvairių renginių. Kviečiame susijungti rankomis ir savo širdyse taip pat įžiebti vienybės kibirkštį.</p>
      <p>Lapkričio 21 d., ketvirtadienį, 11 val. kariškius ir svečius kvies tarptautinės konferencijos apie oro gynybą „Sprendimai. Inovacijos. Ateitis“ organizatoriai. Konferencija vyks Radviliškio miesto kultūros centro (Maironio g. 10) mažojoje salėje.</p>
      <p>
        <b>Konferencijos darbotvarkė:</b>
      </p>
      <p>10.30 val. – registracija.<br/>11.00 val. – konferencijos atidarymas. Radviliškio rajono savivaldybės mero Antano Čepononio, Lietuvos kariuomenės Karinių oro pajėgų vado, pulkininko Dainiaus Guzo, koncerno SAAB atstovų sveikinimo žodis.<br/>11.10 val. – pranešimas „35mm oro gynybos sistemos“. Pranešėjas – šveicarų įmonės „Rheinmetall“ atstovas Paskalis Vetštainas (Pascal Wettstein).<br/>11.40 val. – diskusija „Gynybos pramonės ateitis Lietuvoje“. Moderatorius – Radviliškio rajono savivaldybės mero pavaduotojas Mindaugas Pauliukas.<br/>12.00 val. – mokslinė sesija „Radiolokacinės technologijos“. Pranešėjas – profesorius Linas Svilainis, Kauno technologijos universiteto Elektros ir elektronikos fakultetas.<br/>13.00 val. – pietūs.</p>
      <figure>
        <img src="http://alkas.lt/wp-content/uploads/2019/11/image013.jpg"/>
        <figcaption>Rengėjų nuotr.</figcaption>
      </figure>
      <p>14.00 val. – vaizdo pranešimas „Elektromagnetinio spinduliavimo blokatoriai“. Pranešėjas –  įmonės „Atos“ atstovas.<br/>14.30 val. – „Ateities pasiūlymai“. Pranešėjas – Baltijos pažangių technologijų instituto atstovas.<br/>15.00 val. – „Mokymo įranga Oro gynybos sistemoms: dizainas, tyrimai ir praktinis darbas“. Pranešėjas – prof. Algimantas Fedaravičius, Kauno technologijos universiteto Transporto inžinerijos departamentas.<br/>15.30 val. – konferencijos apibendrinimas. Konferencijos vedėjas – Radviliškio rajono savivaldybės mero pavaduotojas Mindaugas Pauliukas.</p>
      <figure>
        <img src="http://alkas.lt/wp-content/uploads/2019/11/image001-2400.jpg"/>
        <figcaption>Rengėjų nuotr.</figcaption>
      </figure>
      <p>Tą pačią dieną Radviliškio miesto kultūros centras ir Lizdeikos gimnazija visus, besidominčius istorija, kvies sudalyvauti išvažiuojamojosios konferencijos-ekskursijos Radviliškio bendruomenei apibendrinimo renginyje Radviliškio miesto kultūros centro didžiojoje salėje 15 val. Čia apie Lietuvos valstybingumui reikšmingą Lietuvos kariuomenės pergalę mūšyje su bermontininkais  pasakos istorikai Valdas Rakutis, Karolis Zikaras ir Sigitas Senulis bei Lizdeikos gimnazijos mokiniai. 18 val. visus į 1919 metų įvykius Radviliškyje nukels Radviliškio miesto kultūros centro teatro studijos ir Radviliškio muzikos mokyklos jaunių choro „Saulės vaikai“ spektaklis „Aš mylėsiu ir lauksiu“ (režisierė Rasa Atkočiūnienė, choreografė Indrė Ginkevičienė).</p>
      <figure>
        <img src="http://alkas.lt/wp-content/uploads/2019/11/image003-2400.jpg"/>
        <figcaption>Rengėjų nuotr.</figcaption>
      </figure>
      <p>Visi, apsilankę renginiuose Radviliškio miesto kultūros centre, galės pasigrožėti įspūdingu radviliškiečio tautodailininko Edmundo Gaubo horeljefu „Radviliškio kautynės“, kuriame įamžintos bermontininkų kariuomenės sutriuškinimo prie Radviliškio akimirkos.</p>
      <figure>
        <img src="http://alkas.lt/wp-content/uploads/2019/11/image008-2400.jpg"/>
        <figcaption>Rengėjų nuotr.</figcaption>
      </figure>
      <p>Lapkričio 22 d., penktadienį, Radviliškyje Lietuvos kariuomenė surengs įspūdingą renginį:</p>
      <p>15.00 val. Aušros aikštėje – Lietuvos kariuomenės organizuojama oficiali renginio dalis, iškilminga Lietuvos kariuomenės padalinių rikiuotė.<br/>15.10 val. – Pergalės salvės, kurias iš šiuolaikinio pabūklo iššaus Lietuvos kariuomenės Brigados generolo Motiejaus Pečiulionio artilerijos bataliono kariai. Salvės skiriamos: Pergalei prieš bermontininkus Šiaulių-Radviliškio operacijos metu, Lietuvos Nepriklausomybės kovų dalyviams, šiuolaikinei Lietuvos kariuomenei.<br/>15.20 val. – NATO oro policijos misiją vykdančių Belgijos karališkųjų karinių oro pajėgų ir Danijos karinių oro pajėgų naikintuvų skrydis.<br/>15.30 val. – iškilminga Lietuvos kariuomenės padalinių eisena Radviliškio miesto gatvėmis link Radviliškio Lietuvos Sąjūdžio stadiono.<br/>15.30–16.30 val. Radvilų gatvėje – karinės technikos apžiūra, kareiviškos vaišės.16.30 val. Radviliškio kultūros ir poilsio parke – karo istorijos klubo „Grenadierius“ interaktyvios pamokos pristatymas.<br/>17.00–17.15 val. Radviliškio kultūros ir poilsio parke – 100 fakelų nešini radviliškiečiai uždegs mūšio minėjimui skirtą Pergalės ir vienybės laužą. Pergalei paminėti skambės Radviliškio Švč. Mergelės Marijos Gimimo bažnyčios varpų dūžiai ir lokomotyvų sirenos. Ugnies šou „Aš galiu“.<br/>18.00 val. Radviliškio miesto kultūros centre – valstybinio ansamblio „Lietuva“ šventinis koncertas.</p>
      <figure>
        <img src="http://alkas.lt/wp-content/uploads/2019/11/image005-2400.jpg"/>
        <figcaption>Rengėjų nuotr.</figcaption>
      </figure>
      <p>Radviliškio kautynių 100-osioms metinėms skirtame renginyje dalyvaus: Lietuvos kariuomenės Sausumos pajėgų   Mechanizuotosios pėstininkų brigados „Geležinis Vilkas“ (Lietuvos didžiojo kunigaikščio Algirdo ir Kunigaikščio Vaidoto mechanizuotųjų pėstininkų ir Karaliaus Mindaugo husarų batalionų), Krašto apsaugos savanorių pajėgų Prisikėlimo apygardos  6-osios rinktinės, Motorizuotosios pėstininkų brigados „Žemaitija“ (Brigados generolo Motiejaus Pečiulionio artilerijos ir Kunigaikščio Margirio pėstininkų, Kunigaikščio Butigeidžio dragūnų  batalionų), Karinių oro pajėgų (Oro gynybos bataliono, Aviacijos bazės,  Ginkluotės ir technikos remonto depo), Krašto apsaugos savanorių pajėgų būriai, Karo prievolės ir komplektavimo tarnybos ir Karo policijos kariai. Renginyje dalyvaus ir Lietuvos šaulių sąjungos Gen. P. Plechavičiaus šaulių 6-osios rinktinės šauliai ir Generolo Povilo Plechavičiaus kadetų licėjaus moksleiviai, Laisvės kovų sąjūdžio nariai.</p>
      <p>Šventiniame minėjime gros Karinių oro pajėgų orkestras, veiks Lietuvos karių parengtos šiuolaikinės ginkluotės ir technikos ekspozicijos, o Karo prievolės ir komplektavimo tarnybos kariai pristatys tarnybos būdus Lietuvos kariuomenėje.</p>
      <p>Nepriklausomybės kovų metais Lietuvos kariuomenė, sustiprėjusi po kovų su bolševikais, 1919 m. lapkričio 21–22 d. Šiaulių-Radviliškio operacijoje sumušė Radviliškyje įsitvirtinusias P. Bermonto-Avalovo pajėgas.</p>
      <p>Pagrindinėje Nepriklausomybės kovų Šiaulių operacijos dalyje – Radviliškio mūšyje – buvo pasiekta strateginė pergalė – įveiktas vienas iš besikuriančios Lietuvos Respublikos priešų ir apsaugota valstybės teritorija.</p>
      <p>Renginių rengėjai: Radviliškio rajono savivaldybė, Lietuvos kariuomenė, Radviliškio miesto kultūros centras.</p>
      <p>***</p>
      <p>Radviliškio kautynės vyko 1919 m. lapkričio 21-22 d. Kautynės prasidėjo lapkričio 21 d. 3 valandą ryto. Kazio Ladygos vadovaujamos lietuvių pajėgos supo Šiaulius (šiaurės ir pietų kryptimi) ir taip pat puolė Radviliškį. Antrasis pėstininkų pulkas puolė link Šiaulių, o jo 1 batalionas (esantis į pietryčius nuo Radviliškio) – miestelį.</p>
      <p>Kariams pavyko įsiveršti į miestelį, užimti kapines, bet neatvykus pastiprinimui jie buvo priversti grįžti į prieš puolimą turėtas pozicijas. Apie 9 valandą vėl prasidėjo puolimas, tačiau dėl stipraus bermontininkų pasipriešinimo ir vėl nesėkmingas.</p>
      <p>Vėliau į operaciją pasitelktas ir rezervas – Pirmojo pėstininkų pulko 3 ir dalis pirmojo bataliono. Puolimas pradėtas 1919 m. lapkričio 22 d. 7 valandą ryto. Bermontininkus apšaudė artilerijos baterija. 7 kuopa įsiveržė į miestelį, tačiau neatvykus pastiprinimui buvo priversta atsitraukti. 3 kuopa (priartėjusi prie Radviliškio iš vakarų) buvo priešininkų sustabdyta. Antrojo pėstininkų pulko 1 batalionas užėmė Radviliškio dvarą, tačiau toliau nebesikovė. Vakare 3 kuopa įsiveržė į Radviliškį iš vakarų, 9 ir 7 – iš pietryčių bei rytų taip užbaigdama puolimą ir galutinai užimdama miestelį.</p>
      <p>Pralaimėję kautynes ir praradę Radviliškį bermontininkai iš jo pasitraukė Šiaulių link. Lietuvai atiteko didelis karo grobis, kuris specialiu traukiniu buvo išvežtas į Kauną. 1919 m. lapkričio 22 d. Antantės karinės kontrolės komisijos pirmininkas H. Niesselis pareikalavo nutraukti puolimą ir atsitraukti į buvusias pozicijas. Negavęs paramos iš Lietuvos vyriausybės K. Ladyga kitą dieną įsakė trauktis. Tačiau pergalė Radviliškio kautynėse pagreitino bermontininkų pasitraukimą iš Lietuvos.</p>
      <related>
        <h4>Susiję straipsniai:</h4>
        <a href="http://alkas.lt/2013/08/30/lietuvos-kariuomene-mines-okupacines-kariuomenes-isvedimo-is-lietuvos-20-meti/"/>
        <a href="http://alkas.lt/2018/11/12/vrublevskiu-bibliotekoje-veikia-paroda-skirta-atkurtos-lietuvos-kariuomenes-simtmeciui/"/>
        <a href="http://alkas.lt/2019/10/30/k-baltmiske-lietuvos-nepriklausomybei-svarbios-pergales-simtmetis-minimas-radviliskyje/"/>
        <a href="http://alkas.lt/2019/10/25/bus-paminetas-lietuvos-respublikos-kariuomenes-zygio-i-vilniu-80-metis-video/"/>
        <a href="http://alkas.lt/2012/11/24/lietuvos-kariuomenes-kurimosi-priesausris/"/>
      </related>
    </article>
  </body>
</html>