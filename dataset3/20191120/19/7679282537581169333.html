<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-jammu-kashmir-dgp-dilbagh-singh-on-terrorism-in-valley-2860487.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-20T19:01:24+00:00"/>
    <meta property="og:title" content="जम्मू कश्मीर डीजीपी ने कहा, शांति के लिए आतंकवाद को खत्म करना जरूरी"/>
    <meta property="og:description" content="जम्मू कश्मीर के पुलिस महानिदेशक दिलबाग सिंह ने बुधवार (20 नवंबर) को आतंक को पूरी तरह समाप्त करने के लिए अधिक ताकत के साथ आतंकवाद निरोधक अभियान तेज करने पर जोर दिया। सिंह ने कहा कि दक्षिण कश्मीर में..."/>
  </head>
  <body>
    <article>
      <h1>जम्मू कश्मीर डीजीपी ने कहा, शांति के लिए आतंकवाद को खत्म करना जरूरी</h1>
      <address><time datetime="2019-11-20T19:01:24+00:00">20 Nov 2019, 19:01</time> by <a rel="author">लाइव हिंदुस्तान टीम,श्रीनगर जम्मू</a></address>
      <p>जम्मू कश्मीर के पुलिस महानिदेशक दिलबाग सिंह ने बुधवार (20 नवंबर) को आतंक को पूरी तरह समाप्त करने के लिए अधिक ताकत के साथ आतंकवाद निरोधक अभियान तेज करने पर जोर दिया। सिंह ने कहा कि दक्षिण कश्मीर में हाल में आम लोगों की हत्या में शामिल दहशतगर्दों की पहचान कर ली गई है और उनके खिलाफ उचित कार्रवाई की जाएगी।</p>
      <p>दक्षिण कश्मीर के अनंतनाग और कुलगाम जिलों की यात्रा के दौरान पुलिस कर्मियों के 'दरबार को संबोधित करते हुए महानिदेशक ने कहा कि हाल फिलहाल में आतंकी गतिविधियों का घटना कम हुई है, फिर भी, लोगों को शांतिपूर्ण माहौल देने के लिए हमें आतंकवाद को खत्म करने के लिए इससे पूरे जोश के साथ लड़ने की जरूरत है।</p>
      <p>पुलिस प्रमुख ने दोनों जिलों (अनंतनाग एवं कुलगाम) की कानून एवं व्यवस्था और सुरक्षा स्थिति की समीक्षा की और वरिष्ठ पुलिस अधिकारियों के साथ अलग-अलग बैठकें कीं।</p>
      <p>उन्होंने कहा, ''लोगों की सुरक्षा हमारी सबसे बड़ी चिंता है और पिछले तीन दशकों से आतंकवाद का शिकार हुए लोगों के लिए शांतिपूर्ण वातावरण सुनिश्चित करने के लिए हर कदम उठाया जा रहा है।" सिंह ने कहा कि कई युवाओं ने हिंसा का रास्ता छोड़ा है जो लोगों का बलों में विश्वास का संकेत देता है।</p>
    </article>
  </body>
</html>