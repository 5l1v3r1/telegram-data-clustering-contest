<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914589"/>
    <meta property="og:site_name" content="Dnevnik"/>
    <meta property="article:published_time" content="2019-11-20T19:50:00+00:00"/>
    <meta property="og:title" content="Nove slabe novice za ligo ABA"/>
    <meta property="og:description" content="Predsednik evrolige Jordi Bertomeu je pred tekmo med Milanom in Maccabijem zbranim novinarjem razkril, da je cilj imeti v tekmovanju 16 klubov s stalnimi licencami in dva, ki bi se vanj prebila prek evropskega pokala."/>
  </head>
  <body>
    <article>
      <h1>Nove slabe novice za ligo ABA</h1>
      <address><time datetime="2019-11-20T19:50:00+00:00">20 Nov 2019, 19:50</time> by <a rel="author">Gregor Terzič</a></address>
      <p>
        <b>Predsednik evrolige Jordi Bertomeu je pred tekmo med Milanom in Maccabijem zbranim novinarjem razkril, da je cilj imeti v tekmovanju 16 klubov s stalnimi licencami in dva, ki bi se vanj prebila prek evropskega pokala.</b>
      </p>
      <p>Potem ko je košarkarska evroliga prvaku lige ABA, najbolje uvrščenemu moštvu lige VTB, ki ni CSKA, ter drugemu predstavniku nemškega in četrtemu španskega prvenstva odvzela avtomatsko zagotovljeno mesto v tekmovanju, je predsednik Jordi Bertomeu v teh dneh znova povedal nekaj stvari, ki so zaskrbljujoče za jadransko tekmovanje. Vodilni možje evrolige so sicer ligi ABA zagotovili, da bo po novem sistemu eno od treh posebnih povabil pripadalo njenemu prvaku, a vprašanje je, koliko časa bo to trajalo. »Naš cilj je, da imamo v tekmovanju šestnajst klubov s stalnimi licencami in dva, ki se prebijeta prek evropskega pokala. To bi pomagalo dvigniti standard klubov in kakovost našega produkta. Naš cilj je, da bo evroliga ekonomsko bolj vzdržna,« je pred torkovo tekmo 9. kroga med Milanom in Maccabijem povedal <b>Jordi Bertomeu</b>.</p>
      <p>Eden tistih klubov, ki bi v prihodnosti lahko prejeli stalno licenco, je Virtus Bologna, ki v zadnjem obdobju znova precej vlaga v košarko. »Vse bo odvisno od napredka klubske infrastrukture, ki se je sicer začela, a v dveh ali treh letih je skoraj nemogoče doseči zahtevano raven. Podobno kot Valencia ima Bologna vizijo, stabilnost in zgodovino. Toda za trajnostno poslovanje je potrebna moderna dvorana,« je svoj pogled razkril Bertomeu.</p>
      <p>Evroliga, 9. krog: Žalgiris – Panathinaikos 85:86, Alba – C. zvezda 92:80, Bayern – Olympiakos 85:82, Asvel – A. Efes 84:90, Milano – Maccabi 92:88, Real Madrid – Himki 104:76, Valencia – Zenit 94:90, Barcelona – Fenerbahče, Baskonia – CSKA oboje nocoj, 10. krog, jutri ob 19. uri: Žalgiris – C. zvezda, ob 20. uri: Alba – Olympiakos, ob 20.45: Milano – A. Efes, ob 21. uri: Valencia – Himki, v petek ob 20.30: Bayern – Panathinaikos, ob 20.45: Asvel – Fenerbahče, ob 21. uri: Barcelona – Maccabi, Real Madrid – CSKA, Baskonia – Zenit.</p>
      <figure>
        <img src="https://files.dnevnik.si/2019/2019-11-20-evroliga-web.png"/>
      </figure>
      <blockquote><b>Nanterre presenetil <br/></b>V 8. krogu evropskega pokala je v skupini C, kjer se za napredovanje še naprej bori Cedevita Olimpija, Nanterre presenetil Unics iz Kazana na gostovanju, saj je prišel do zmage z 79:72. Francosko moštvo, ki bo v sredo, 11. decembra, naslednji nasprotnik Ljubljančanov, je z uspehom prav tako ohranilo upe na preboj v drugi del tekmovanja. Na tretjem dvoboju je Darušafaka kljub 30 točkam Klemna Prepeliča porazila Joventut z 92:86. Za špansko moštvo je Alen Omić prispeval osem točk. Vrstni red v skupini C: Unics in Darušafaka po 5-3, Joventut in Brescia po 4-4, Nanterre in Olimpija po 3-5.</blockquote>
      <related>
        <h4>Preberite zadnje Älanke</h4>
        <a href="https://www.dnevnik.si/kartica/1042914682"/>
        <a href="https://www.dnevnik.si/1042914677/magazin/znanost-in-tehnologija/odkrili-44-milijonov-let-star-fosil-metuljeve-gosenice"/>
      </related>
    </article>
  </body>
</html>