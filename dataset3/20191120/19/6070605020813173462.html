<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/futbol/Robert-Moreno_0_2347565353.html"/>
    <meta property="og:site_name" content="Ara.cat"/>
    <meta property="article:published_time" content="2019-11-20T19:01:05+00:00"/>
    <meta property="og:title" content="Robert Moreno: &quot;Tinc la consciència molt tranquil·la&quot;"/>
    <meta property="og:description" content="El tècnic tanca la seva etapa a la selecció espanyola amb un comunicat prudent i sense retrets"/>
  </head>
  <body>
    <article>
      <h1>Robert Moreno: "Tinc la consciència molt tranquil·la"</h1>
      <h2>El tècnic tanca la seva etapa a la selecció espanyola amb un comunicat prudent i sense retrets</h2>
      <address>
        <time datetime="2019-11-20T19:01:05+00:00">20 Nov 2019, 19:01</time>
      </address>
      <p>El relleu d'entrenadors a la selecció de futbol espanyola continua sent un serial sense entradeta, sense un nus prou sòlid per evitar interpretacions contraposades i sense final. Ni en té ni se n'espera. Robert Moreno va tenir ahir l'oportunitat de posar damunt la taula la part de la història que el president de la Federació (RFEF) Luis Rubiales va obviar en la seva compareixença de premsa de dimarts. El ja exseleccionador va donar explicacions via comunicat després d'haver arribat a un acord econòmic amb la institució esportiva, segons asseguren fonts del seu entorn. Els seus advocats podrien haver arribat a un acord per enllestir el seu contracte, que anava més enllà d'aquesta última finestra de classificació per a l'Eurocopa 2020.</p>
      <p>L'escrit va ser tan conciliador que manté el debat i els fronts oberts d'un relat amb moltes llacunes. Moreno va voler tancar la seva etapa a l'equip espanyol amb més urgències que vocació de defensar la seva postura. El retorn de Luis Enrique i el rerefons de la seva desgràcia familiar han pogut evitar una guerra dialèctica entre totes les parts. "Tinc la consciència molt tranquil·la", va dir Moreno, com a mantra per resumir la seva estratègia comunicativa. Tenia motius per reactivar l'incendi. Encara no s'ha explicat per què Lucho hauria posat com a condició per tornar a ser entrenador estatal que Moreno no formés part del seu grup de treball, que mantindrà el seu rol íntegrament.</p>
      <h3>Una decisió polèmica</h3>
      <p>El context el deixava en una mala posició, amb el vestidor com a únic suport de pes. Rubiales i José Francisco Molina, el director esportiu, havien carregat hores enrere contra l'exmembre de l'<i> staff</i> del Barça. El van definir com un element tòxic que va obstaculitzar el procés –natural– del canvi de banquetes, parlant d'exigències i actituds extremistes. Moreno ha volgut discreció, per falta d'arguments o per lectures a llarg termini. Ara és entrenador de primer nivell i no seria intel·ligent començar a crear-se enemics. "Valorar les últimes hores en el càrrec o fins i tot els últims dies només serviria per entrar en una espiral de retrets i justificacions de cadascuna de les parts. No ho faré. No hi veig sentit. És impossible agradar sempre, a tothom, però us dic sincerament que respecto totes les opinions. Sempre he mantingut que soc un home de paraula, que no seria un obstacle en el cas que Luis Enrique decidís tornar a entrenar. Així ho he fet encara que hagi suposat la meva sortida. Li desitjo el millor perquè les seves alegries seran les nostres".</p>
      <p>Es limita a donar les gràcies i a passar de puntetes sobre la seva decisió de no voler oferir declaracions públiques, més enllà de la fredor del comunicat. El motiu és perquè la notícia del seu comiat va esclatar abans del partit entre Espanya i Romania: "Les circumstàncies m'ho van impedir. No vull deixar de demanar perdó a qui se sentís ofès per no oferir l'última roda de premsa. Espero que em valoreu pel que he fet, no per qui soc. És el que he mirat de fer a la selecció amb els jugadors en cada convocatòria. La meva experiència com a seleccionador absolut va començar i s'ha acabat de la mateixa manera, amb regust agredolç. Toca mirar cap endavant i afrontar nous reptes com a entrenador en la meva passió, el futbol. Estic preparat per afrontar el repte de liderar nous projectes", va comentar. L'àmbit mediàtic podria penalitzar la seva passivitat. La presentació 2.0 de Luis Enrique podria reobrir la caixa dels retrets. L'exfutbolista hi tindrà l'última paraula.</p>
    </article>
  </body>
</html>