<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denizlihaber.com/yasam/darbe-ve-feto/askerler-tek-tek-evlerinden-aliniyor/"/>
    <meta property="og:site_name" content="Denizli Haber"/>
    <meta property="article:published_time" content="2019-11-20T19:37:00+00:00"/>
    <meta property="og:title" content="Askerler tek tek evlerinden alınıyor"/>
    <meta property="og:description" content="FETÖ/PDY 15 Temmuz Darbe Girişimi davasında flaş gelişme… Yargıtay, Denizli 2. Ağır Ceza Mahkemesi’nin verdiği ve Antalya Bölge Adliye Mahkemesi’nin onayladığı 31 beraat kararına yapılan itirazı kabul etti. Polis meslekten ihraç edilen eski askerleri tek tek topluyor."/>
  </head>
  <body>
    <article>
      <h1>Askerler tek tek evlerinden alınıyor</h1>
      <h2>FETÖ/PDY 15 Temmuz Darbe Girişimi davasında flaş gelişme… Yargıtay, Denizli 2. Ağır Ceza Mahkemesi’nin verdiği ve Antalya Bölge Adliye Mahkemesi’nin onayladığı 31 beraat kararına yapılan itirazı kabul etti. Polis meslekten ihraç edilen eski askerleri tek tek topluyor.</h2>
      <address><time datetime="2019-11-20T19:37:00+00:00">20 Nov 2019, 19:37</time> by <a rel="author">Haber Merkezi</a></address>
      <p>Denizli’de 11. Komando Tugay Komutanlığı’nda görevli 47 muvazzaf askerin yargılandığı FETÖ/PDY 15 Temmuz Darbe Teşebbüsü davasında flaş gelişme yaşandı.</p>
      <p>Denizli 2. Ağır Ceza Mahkemesi’nin verdiği ve Antalya Bölge Adliye Mahkemesi 2. Ceza Dairesi’nin onadığı karar, Cumhurbaşkanlığı, TBMM Başkanlığı, Milli Savunma Bakanlığı ve Maliye Bakanlığı avukatlarının itirazı üzerine Yargıtay 16. Ceza Dairesi’nde görüşüldü ve karara bağlandı.</p>
      <p>Yargıtay 16. Ceza Dairesi, aralarında Denizli 11. Komando Tugay Komutanı ve sözde Denizli ili Sıkıyönetim Komutanı Kamil Özhan Özbakır, Kurmay Albay Erol Akman ve firari Kurmay Yarbay Fahrettin Demir’in de bulunduğu 6 sanığın cezasını onarken daha önce haklarında beraat kararı verilen 31 sanığın durumuna yönelik yapılan itirazı esastan haklı buldu.</p>
      <p>Kararın çıkmasının ardından Denizli Emniyet Müdürlüğü Terörle Mücadele Şube Müdürlüğü uzmanlarının harekete geçtiği ve sanıkları tek tek evlerinden aldığı öğrenildi. Bazı sanıkların ise evlerinde hazırlık yaptıkları ve cezaevine girmek üzere bavul hazırladıkları belirtiliyor.</p>
      <p><b>15 TEMMUZ 2016: KARA GECE</b><br/>15 Temmuz 2016 akşamı Fethullahçı Terör Örgütü / Paralel Devlet Yapılanması unsurları yurdun dört bir yanında harekete geçmiş ve darbe teşebbüsünde bulunarak ülke yönetimini ele geçirmeye çalışmıştı. Kalkışma kapsamında Cumhurbaşkanı Recep Tayyip Erdoğan’a suikast girişimi başarısız olmuş, halkın sokaklarda darbeye direnmesi ile darbeciler hedefine ulaşamamıştı. İstanbul ve Ankara başta olmak üzere ülkenin çeşitli kentlerinde darbecilere karşı mücadele sırasında 4 asker, 63 polis ve 183 sivil hayatını kaybetmiş, 23 asker, 154 polis ve 2558 sivil olmak üzere toplam 2735 kişi de yaralanmıştı.</p>
      <p><b>DENİZLİ’DE NELER YAŞANMIŞTI?</b><br/>Darbeye Denizli’deki askeri unsurların da bir kısmı iştirak etmişti. Kentteki hareketlilik sabah 07:00’de başlamış, gece boyunca sürmüştü. Denizli’de darbeye katılan askerler ‘eğitim’ adı altında Çardak’a yapılacak intikal nedeniyle gündüz saatlerinde istirahate alınmıştı.<br/>Denizli’deki askeri unsurları Ankara’ya naklederek darbeye iştirak etmek isteyen FETÖ/PDY mensubu askerler bu amaçla Kayseri 12. Hava ulaştırma Meydan Komutanlığı’ndan uçak talep etmiş, Çardak Hava Meydan Komutanlığı’na bağlı uçuş kulesi ile temasa geçerek havalanının uçuşa hazır tutulmasını istemişti. Ege Ordu Komutanlığı’nın kesin emir ve talimatlarına rağmen intikal gerçekleştirilmek istenmiş fakat birlikler Çardak’ta vatandaşların direnci sayesinde başkente ulaşamamıştı.</p>
      <p><b>İTİRAZ SÜRECİ BAŞLADI</b><br/>Darbe teşebbüsünün bastırılmasının ardından Denizli 11. Komando Tugay Komutanı Kamel Özhan Özbakır, Kurmay Albay Erol Akman, Tugay Harekat ve Eğitim Şube Müdürü Kurmay Yüzbaşı Adem Altundağ’ın da aralarında bulunduğu toplam 47 muvazzaf ve yedek subay gözaltına alınmış, Kurmay Yarbay Fahrettin Demir ise firar etmişti. Sanıklar daha sonra darbeye teşebbüs, anayasayı ihlal, terör örgütü üyesi olmak gibi suçlardan Denizli 2. Ağır Ceza Mahkemesi’nde yargılanmıştı. Mahkeme heyeti sanıkların bir kısmına ceza verirken bir kısmı için ise beraat kararları vermişti. Karar önce Antalya Bölge Adliye Mahkemesi 2. Ceza Dairesi tarafından onanmış fakat davaya müdahil olan Cumhurbaşkanlığı, Türkiye Büyük Millet Meclisi Başkanlığı, Maliye Bakanlığı ve Milli Savunma Bakanlığı avukatlarının yanı sıra Bölge Adliye Mahkemesi Cumhuriyet Savcısının itirazı üzerine Yargıtay 16. Ceza Dairesi’nde yeniden görülmüştü. Bu aşamada bazı sanık avukatları da alınan cezalara itirazlarda bulunmuştu.</p>
      <p><b>İŞTE CEZASI ONANANLAR…<br/></b>Yargıtay 16. Ceza Dairesi temyiz talebinde bulunanların sıfatı, kararın niteliği ve temyiz gerekçelerine göre dosyayı yeniden inceledi. Bu aşamada verilen kararda Yargıtay Cumhuriyet Başsavcısı’nın tebligatnamedeki gerekçesiz görüşü yerinde görülmedi. Ceza alan sanıkların duruşmalı inceleme talepleri ise yeterli savunma imkanının sağlandığı, hakkın kısıtlanmasının söz konusu olmadığından reddine karar verdi. Maliye Bakanlığı ve Milli Savunma Bakanlığı vekillerinin temyiz itirazları da reddedildi. Karara göre bu kamu kurumlarının darbe teşebbüsü ve etrafındaki suçlardan doğrudan zarar görmediği kaydedildi.</p>
      <p>Anayasayı ihlal, Türkiye Büyük Millet Meclisi’ni ortadan kaldırmaya teşebbüs, Türkiye Cumhuriyeti hükümetini ortadan kaldırmaya teşebbüs ve silahlı terör örgütüne üye olma suçlarından yargılanan Kamil Özhan Özbakır, Ziver İnci, Erol Akman, Avşın Yapar, Oğuz Ay ve Muhammet Ekinci’nin darbe teşebbüsünden önceden haberdar oldukları, bu kapsamda örgütsel faaliyette bulundukları, her sanığın suçun icrasına ilişkin etkin ve fonksiyonel katkı sağladıkları kararı alındı, 6 sanık müşterek fail olarak nitelendirildi. Kararda, sanıklar hakkında Anayasa’nın 309’ncu maddesinden verilen mahkumiyet kararı;, konumları, rütbeleri ve mesleki tecrübeleri göz önüne alınarak hukuki olarak isabetli bulundu.</p>
      <p><b>YARGITAY 6 SANIK İÇİN HÜKÜM BOZDU</b><br/>Yargıtay 16. Ceza Dairesi; Denizli’deki darbe teşebbüsü davasının önde gelen isimleri olan 6 sanık hakkında avukatlarının yaptığı bir itirazı da haklı buldu. Davaya katılan Milli Savunma Bakanlığı ve Maliye Bakanlığı’nın vekalet ücretlerinin sanıklar tarafından ödenmesi yönündeki karar temyizi haklı bulundu, iki bakanlığın davaya katılma hakkı bulunmadığına hükmedildi. Bu nedenle hükmün bozulmasına karar verirken bu durumun yeniden yargılanmayı gerektirmeyeceğine CMK 303/1 maddesi kapsamında düzeltmenin yapılarak onanmasına karar verdi.</p>
      <p><b>8 ASTEĞMENİN BERAATİ ONANDI<br/></b>Daha önce Denizli 2. Ağır Ceza Mahkemesi’nin haklarında beraat kararı verdiği asteğmenler Ali Pek, Burak Aybey, Aytekin Özgüven, Hüsnü Akcan, Ali Ünal, Burak Badur, turgay Ölmez ve Muhammet Gökçe’nin kararları Yargıtay 16. Ceza Dairesi tarafından onandı. Kararda sanıkların örgütle irtibatlerinin kesin şekilde tespit edilemediği, intikalin gerçek amacını önceden bildiklerinin kanıtlanamadığı, amirlerinin yasa dışı verdiği emirleri anlayabilecek mesleki bilgiye sahip olmadıklarına kararda da yer verildi.</p>
      <figure>
        <img src="https://www.denizlihaber.com/medya/2019/11/20112019-askerdavasi-ic1.jpg"/>
      </figure>
      <p><b>İŞTE YENİDEN GÖZALTINA ALINANLAR<br/></b>Aynı duruşma kapsamında yargılanan ve Denizli 2. Ağır Ceza Mahkemesi tarafından beraat kararı verilen 31 sanığın durumu ise değişti. Yargıtay 16. Ceza Dairesi sanıklar Ertuğrul Yavaşça, Mutlu Avcı, Ali Savaş, Celil Baskırar, Ali Zor, Rafet Parlatan, Şevket Hamdi Akkaya, Çetin Öztürk, Ümit Soyer, Tarık Ekmen, Kazım Coşkun, Cüneyt Kurum, Ahmet Ali Akın, Vedat Somer, Vedat Engin, Muharrem Burak Salar, Yusuf Acar, Güney Kaçar, Hasan Önal, Eren Toksoy, Hüseyin Yavuz, Abdullah Özdoğan, Ümit Coşkun, Hüseyin Çakır ve Muhammet Yıldız’ın her na kadar örgütsel bağları bulunmasa da darbe girişiminden haberdar olduklarına karar vererek sanıkların Anayasayı ihlal suçuna yardımda bulunmak ve icrasını kolaylaştırmak suçlarını işlediklerine hükmetti.<br/>Buna karşın sanıkların suçun işlenişi üzerine müşterek hakimiyet kurduklarına hakmedilemeyeceği yaptıkları hareketlerin tek başına vahamet arzetmeyeceği de kararda yer aldı.</p>
      <p><b>KUSURLU HAREKETLERİYLE ORANTILI CEZA VERİLSİN<br/></b>Kararda isimleri geçen 30 sanığın işledikleri suçun Anayasayı ihlal suçuna yardım etmek kapsamında kaldığı vurgulanırken; faaliyetlerinin niteliği, konum ve etkinlik derecelerinin de gözetilerek kusurlu hareketleri ile orantılı, hakkaniyete uygun bir ceza tertip edilmesi gerektiği vurgusu yapıldı, beraat kararı hatalı bulundu.</p>
      <p>Yine hakkında beraat kararı verilen Tugay Harekat ve Eğitim Şube Müdürü Adem Altundağ için ise Tugay Komutanı Kamil Özhan Özbakır’ın talimatıyla sözde eğitim programını hazırladığı, bu durumdan Ege Ordu Komutanlığı’nı haberdar etmediği, kurallara aykırı biçimde gerekli koordinasyonu sağladığı işaret edilerek sanığın darbeye teşebbüs suçunu sevk ve idare edenler ile müşterek fail olarak değerlendirilerek Anayasa’nın 309’ncu maddesi gereğince mahkumiyet kararı verilmesi gerektiğine hükmedildi.</p>
      <p><b>GÖZALTILAR BAŞLADI<br/></b>Yargıtay 16. Ceza Dairesi’nin verdiği bu kararın ardından Denizli’de gözaltıların başladığı belirtildi. Haklarında daha önce beraat kararı verilen 31 sanığın adreslerine giden Terörle Mücadele Şube Müdürlüğü uzmanlarının gözaltı işlemlerini gerçekleştirdekleri bazı sanıkların da gözaltı için hazırlık yaptıkları belirtiliyor.</p>
    </article>
  </body>
</html>