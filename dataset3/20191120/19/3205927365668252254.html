<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gavros.gr/article/mpasket/294049-kemzoyra-laquo-toy-mpalntgoyin-toy-tairiakse-o-rotsesti-dipla-toy-raquo"/>
    <meta property="og:site_name" content="gavros.gr"/>
    <meta property="article:published_time" content="2019-11-20T19:22:00+00:00"/>
    <meta property="og:title" content="Κεμζούρα: «Του Μπάλντγουιν του ταίριαξε ο Ρότσεστι δίπλα του»"/>
    <meta property="og:description" content="Ο Ολυμπιακός θα φιλοξενηθεί την Πέμπτη το βράδυ (21:00) στο Βερολίνο από την Άλμπα, η οποία προέρχεται από 2 σερί νίκες (3-6 ρεκόρ) και σύμφωνα με τον Κεστούτις Κεμζούρα «κλειδί» θα είναι η άμυνα, καθώς η ομάδα του Ρενέσες σκοράρει 11 περισσότερους πόντους από τους «ερυθρόλευκους»!"/>
  </head>
  <body>
    <article>
      <h1>Κεμζούρα: «Του Μπάλντγουιν του ταίριαξε ο Ρότσεστι δίπλα του»</h1>
      <address><time datetime="2019-11-20T19:22:00+00:00">20 Nov 2019, 19:22</time> by <a rel="author">ΘΕΟΦΙΛΟΣ ΤΥΡΙΝΤΖΗΣ</a></address>
      <p>Ο Ολυμπιακός θα φιλοξενηθεί την Πέμπτη το βράδυ (21:00) στο Βερολίνο από την Άλμπα, η οποία προέρχεται από 2 σερί νίκες (3-6 ρεκόρ) και σύμφωνα με τον Κεστούτις Κεμζούρα «κλειδί» θα είναι η άμυνα, καθώς η ομάδα του Ρενέσες σκοράρει 11 περισσότερους πόντους από τους «ερυθρόλευκους»!</p>
      <p>«Η Άλμπα είναι ομάδα με έφεση στον αιφνιδιασμό, ειδικά στην γραμμή του τριπόντου. Οπότε η άμυνα στο «τρανζίσιον» παιχνίδι θα είναι καθοριστικής σημασίας», τόνισε ο τεχνικός των «ερυθρολεύκων» αρχικά για να συμπληρώσει: «Θα πρέπει είμαστε πολύ προσεκτικοί στην άμυνα, ειδικά στο μαρκάρισμα των σουτέρ της, όπως οι Έρικσον και Γκιεντράιτις. Τα γκαρντ τους είναι δημιουργικά και εμείς πρέπει να σταματήσουμε την δημιουργικότητά τους. Θα πρέπει να τους αναγκάσουμε να παίξουν περισσότερο πέντε εναντίον πέντε».</p>
      <p>Ερωτηθείς τι θα πρέπει να κάνουν διαφορετικά οι παίκτες του σε σχέση με τον αγώνα κόντρα στην Μπάγερν, απάντησε: «Θα πρέπει να κάνουμε λιγότερα λάθη. Από κει και πέρα θα πρέπει να παίξουμε σκληρά και να κάνουμε λίγα περισσότερα φάουλ πριν το μπόνους. Να μην δώσουμε τίποτα εύκολα στον αντίπαλό μας».</p>
      <p>Συνεχίζοντας την αναφορά του στην αναμέτρηση του Μονάχου, είπε πως: «Είχαμε στιγμές που παίξαμε καλό μπάσκετ. Κάναμε εξαιρετικό τρίτο δεκάλεπτο και είναι κρίμα που στην 4η περίοδο χάσαμε το μονοπάτι μας, τον ρυθμό μας. Εκείνοι από την άλλη πλευρά έβαλαν κάποια πολύ δύσκολα σουτ, την ώρα που εμείς κολλήσαμε επιθετικά. Αυτό είναι άσχημο. Θεωρώ πως στην μεγαλύτερη διάρκεια της αναμέτρησης παίξαμε καλά».</p>
      <p>Τέλος, για την καλή εμφάνιση του Γουέιντ Μπάλντγουιν στο ματς της Τρίτης (19/11), είπε: «Είμαστε χαρούμενοι. Είδαμε την ποιότητα του και θεωρούμε πως μπορούμε αν τον βάλουμε σε μια σειρά. Τον βοήθησε το ότι έπαιξε μαζί με τον Ρότσεστι. Το να τρέχει την ομάδα και να παίζει ως πλέι μέικερ δεν του ταιριάζει τόσο. Αντίθετα ταιριάζει στον Ρότσεστι και μαζί έπαιξαν καλά».</p>
      <related>
        <h4>Διαβάστε επίσης</h4>
        <a href="https://www.gavros.gr/article/mpasket/294050-roympit-laquo-me-to-diko-mas-styl-kai-sklhra-raquo"/>
        <a href="https://www.gavros.gr/article/mpasket/294047-retro-otan-liadelhs-kai-diamantopoylos-laquo-skotwsan-raquo-thn-almpa-vid"/>
        <a href="https://www.gavros.gr/article/mpasket/294046-reneses-laquo-klasikh-omada-eyrwligkas-o-olympiakos-raquo"/>
        <a href="https://www.gavros.gr/article/mpasket/294044-h-almpa-sto-laquo-mikroskopio-raquo-toy-olympiakoy-pics"/>
      </related>
    </article>
  </body>
</html>