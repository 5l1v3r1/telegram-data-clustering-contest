<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-region/119583-merkel-i-plenkovic-podrzali-evropsku-perspektivu-drzava-regiona?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-20T19:10:04+00:00"/>
    <meta property="og:title" content="Merkel i Plenković podržali evropsku perspektivu država regiona"/>
    <meta property="og:description" content="Nemačka kancelarka Angela Mekel i hrvatski premijer Andrej Plenković podržali su danas u Zagrebu evropsku perspektivu država Zapadnog Balkana i izrazili žaljenje što nisu otvoreni pregovori sa Severnom Makedonijom i Albanijom.&quot;Podržavamo planove Vlade Hrvatske tokom predsedavanja EU da dodje do sastanka sa zemljama Zapadnog Balkana. Važno je da ispunimo preduslove da se ponovo pokrenu pristupni pregovori sa Severnom Makedonijom i Albanijom. Žao nam je što to nije uspelo na prošlom Evropskom savetu&quot;, rekla je Merkel na konferenciji za novinare posle susreta s Plenkovićem.Vezano uz proširenje EU, ona je rekla da mora da postoji &quot;realistična perspektiva pristupanja EU za zemlje Zapadnog Balkana&quot; i ocenila da ne bi bilo dobro da se EU okrene od obećanog.&quot;Moramo s Francuskom razgovorati koji se elementi mogu poboljšati i promeniti u pristupnim pregovorima, spremni smo na razgovore iako već danas postoji ceo niz fleksibilnosti u procesu…Želimo se usaglasiti čim pre da bismo u konkretnim slučajevima mogli napredovati&quot;…"/>
  </head>
  <body>
    <article>
      <h1>Merkel i Plenković podržali evropsku perspektivu država regiona</h1>
      <address>
        <time datetime="2019-11-20T19:10:04+00:00">20 Nov 2019, 19:10</time>
      </address>
      <slideshow>
        <figure>
          <img src="https://static.beta.rs/thumbs/Beta-qv5zaj0eix.589x371.jpg"/>
        </figure>
        <figure>
          <img src="https://static.beta.rs/thumbs/Beta-j8xgvtazx2.596x371.jpg"/>
        </figure>
        <figure>
          <img src="https://static.beta.rs/thumbs/Beta-8wccd0ok4k.590x371.jpg"/>
        </figure>
        <figure>
          <img src="https://static.beta.rs/thumbs/Beta-jcg321gs31.600x371.jpg"/>
        </figure>
        <figure>
          <img src="https://static.beta.rs/thumbs/Beta-cpk4xuvsjr.557x371.jpg"/>
        </figure>
        <figure>
          <img src="https://static.beta.rs/thumbs/Beta-cyp6toen06.560x371.jpg"/>
        </figure>
      </slideshow>
      <p><b>Nemačka kancelarka Angela Mekel i hrvatski premijer Andrej Plenković podržali su danas u Zagrebu evropsku perspektivu država Zapadnog Balkana i izrazili žaljenje što nisu otvoreni pregovori sa Severnom Makedonijom i Albanijom.</b><br/><br/>"Podržavamo planove Vlade Hrvatske tokom predsedavanja EU da dodje do sastanka sa zemljama Zapadnog Balkana. Važno je da ispunimo preduslove da se ponovo pokrenu pristupni pregovori sa Severnom Makedonijom i Albanijom. Žao nam je što to nije uspelo na prošlom Evropskom savetu", rekla je Merkel na konferenciji za novinare posle susreta s Plenkovićem.<br/><br/><br/>Vezano uz proširenje EU, ona je rekla da mora da postoji "realistična perspektiva pristupanja EU za zemlje Zapadnog Balkana" i ocenila da ne bi bilo dobro da se EU okrene od obećanog.<br/><br/><br/>"Moramo s Francuskom razgovorati koji se elementi mogu poboljšati i promeniti u pristupnim pregovorima, spremni smo na razgovore iako već danas postoji ceo niz fleksibilnosti u procesu…Želimo se usaglasiti čim pre da bismo u konkretnim slučajevima mogli napredovati", rekla je Merkel.<br/><br/><br/>Ona je istakla da će Nemačka koliko god može podržavati agendu hrvatskog predsedavanja EU, posebno zato što će upravo Nemačka preuzeti predsedavanje EU od Hrvatske u drugoj polovini 2020.<br/><br/><br/>"Problemi koje rešimo za vreme hrvatskog predsedavanja neće morati da se rešavaju u vreme našeg predsedavanja i zato je važno da saradjujemo", dodala je nemačka kancelarka.<br/><br/><br/>Na pitanje novinara može li Hrvatska preuzeti predsedavanje EU ako je optužuju za kršenje prava migranata na granici s BiH, Merkel je odgovorila da se "perspektiva zemlje koja štiti spoljnu granicu EU razlikuje od one koju imaju članice u srcu šengenskog prostora".<br/><br/><br/>Ona je ocenila da je Hrvatska "puno toga učinila kako bi stvorila uslove za pristup šengenskom prostoru" i da će na to skrenuti pažnju kada se u Nemačkoj bude raspravljalo o ulasku Hrvatske u šengenski prostor.<br/><br/><br/>Što se tiče bilateralnih odnosa dve države, Merkel je rekla da medju njima nema problema, ali da treba ojačati privrednu saradnju.<br/><br/><br/>Hrvatski premijer i lider Hrvatske demokratske zajednice Andrej Plenković ocenio je da su odnosi dve zemlje prijateljski i da kroz politički dijalog treba unapredjivati i ekonomsku saradnju.<br/><br/><br/>Što se tiče hrvatskog predsedavanja EU u prvoj polovini iduće godine, Plenković je istakao da je za Hrvatsku posebno važno da do sastanka na vrhu izmedju država članica EU i država jugoistočne Evrope u maju u Zagrebu bude pronadjeno rešenje za situaciju vezano uz otvaranje pristupnih pregovora za Severnu Makedoniju i Albaniju.<br/><br/><br/>On je istakao da će se obe države podsticati da preuzmu dodatne reforme, dok će se s partnerima u EU pokušati naći rešenje za otvaranje pregovora i eventualno modifikacije same metodologije pregovora.<br/><br/><br/>Hrvatski premijer je ponovio da pregovarački okvir koji se koristi za Crnu Goru i Srbiju već omogućuje suspenziju i vraćanje na privremeno zatvorena poglavlja (reverzibilnost procesa) i zato smatra da nisu potrebni "filteri" koje predlaže Francuska.<br/><br/>Merkel boravi u Zagrebu povodom dvodnevnog izbornog kongresa Evropske narodne partije koji je danas počeo u zagrebačkoj dvorani Arena.</p>
    </article>
  </body>
</html>