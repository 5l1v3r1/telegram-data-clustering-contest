<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/vast/partierna-overens-vill-stanga-skola-som-anstallt-is-atervandare"/>
    <meta property="og:site_name" content="SVT Nyheter"/>
    <meta property="article:published_time" content="2019-11-20T19:37:58+00:00"/>
    <meta property="og:title" content="Göteborgs-partierna överens: Kräver att Vetenskapsskolan stängs"/>
    <meta property="og:description" content="Vetenskapsskolan, som nyligen bytt namn till Safirskolan, har vid flera tillfällen fått kritik från Skolinspektionen. En person som tidigare suttit i ledningsgruppen för skolan är också en av de sex män som anklagats för att utgöra hot mot rikets säkerhet och ska utvisas. Nu kräver politikerna att skolan omedelbart stängs. – Jag tycker att det är en styrka att kommunstyrelsen visade på en stor enighet, säger kommunalrådet Helene Odenjung (L)."/>
  </head>
  <body>
    <article>
      <h1>Göteborgs-partierna överens: Kräver att Vetenskapsskolan stängs</h1>
      <address><time datetime="2019-11-20T19:37:58+00:00">20 Nov 2019, 19:37</time> by <a rel="author">George Adam</a></address>
      <p>
        <b>Vetenskapsskolan, som nyligen bytt namn till Safirskolan, har vid flera tillfällen fått kritik från Skolinspektionen. En person som tidigare suttit i ledningsgruppen för skolan är också en av de sex män som anklagats för att utgöra hot mot rikets säkerhet och ska utvisas. Nu kräver politikerna att skolan omedelbart stängs.<br/>– Jag tycker att det är en styrka att kommunstyrelsen visade på en stor enighet, säger kommunalrådet Helene Odenjung (L).</b>
      </p>
      <p>Safirskolan, tidigare Vetenskapsskolan, har under lång tid och vid flera tillfällen fått kritik av Skolinspektionen, bland annat för könsseparation och sexualundervisning.</p>
      <p>Kritiken mot skolan har växt och kommit från flera håll, inte minst sedan en person som suttit i ledningsgruppen för skolan av Säpo bedömts utgöra ett hot mot rikets säkerhet och där regeringen beslutat att han ska utvisas. Han finns numera inte kvar vid skolan.</p>
      <p>I juni avslöjade även Expressen, i samarbete med stiftelsen Doku, att minst fyra IS-återvändare fått anställning av Safirskolan i Göteborg. Efter tidningens granskning begärde Sverigedemokraterna att Skolinspektionen genast skulle stänga skolan.</p>
      <h3>Ovanligt beslut</h3>
      <p>På onsdagen fattade kommunstyrelsen det ovanliga beslutet om att kräva att Skolinspektionen ska stänga skolan omgående. Det var Allianspartierna och Socialdemokraternas yrkande som gick igenom.</p>
      <p>– Det är oerhört glädjande att samtliga partier i Göteborg, både i media och i kommunstyrelsen, besinnat sig och nu följer Sverigedemokraternas initiativ om att stänga ner verksamheten. För oss går säkerheten för stadens barn före islamistiska terroristers välmående, skriver kommunalrådet Jörgen Fogelklou (SD), i en kommentar till SVT Nyheter Väst.</p>
      <h3>Skolchefen: Det här kallas för ministerstyre</h3>
      <p>Den nuvarande skolchefen och rektorn för Safirskolan, Sven-Erik Berg, är starkt kritisk till kommunstyrelsens yrkande.</p>
      <p>– Det är en myndighet, Skolinspektionen, som ska fatta det beslutet. Det här kallas för ministerstyre, när politiker fattar vad myndigheter ska fatta för beslut, säger Sven-Erik Berg till SVT Nyheter Väst.</p>
      <p>Han vill inte kommentera huruvida IS-återvändare undervisat barn på skolan.</p>
      <p>– Om de har någon anknytning till extremism ska de inte ha någon tjänst till vår skola, säger han.</p>
      <p>
        <i>Har de inte haft det då?</i>
      </p>
      <p>– Jag vill inte diskutera detta mer, säger Sven-Erik Berg.</p>
      <h3>Partierna eniga</h3>
      <p>Kommunstyrelsen vill nu också att regeringen skärper lagstiftningen så att Skolinspektionen ska kunna dra in tillståndet för skolor som har kopplingar till extremism och terrorism samt att det ska finnas tydligare krav på lämplighet för skolanställda.</p>
      <p>– Jag tycker att det är en styrka att kommunstyrelsen visade på en stor enighet, säger kommunalrådet Helene Odenjung (L).</p>
      <p>Hon anser inte att kommunens krav om att skolan ska stängas handlar om ”ministerstyre”.</p>
      <p>– Vi rekommenderar Skolinspektionen att stänga skolan, hade skolchefen agerat hade vi inte hamnat här, säger Helene Odenjung (L).</p>
      <p>Skolinspektionen har sedan tidigare inlett en ny utredning om skolan. Resultat av den väntas komma inom kort.</p>
    </article>
  </body>
</html>