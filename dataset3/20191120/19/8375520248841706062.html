<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/poroshenko-pro-zaplanovanu-zustrich-u-normandskomu-formati-zhodnih-kompromisiv-z-putinim-641293.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-20T19:46:51+00:00"/>
    <meta property="og:title" content="Порошенко про заплановану зустріч у «нормандському форматі»: жодних компромісів з Путіним"/>
    <meta property="og:description" content="«Рішучі компроміси» з Путіним означають капітуляцію, зазначив Порошенко"/>
  </head>
  <body>
    <article>
      <h1>Порошенко про заплановану зустріч у «нормандському форматі»: жодних компромісів з Путіним</h1>
      <address>
        <time datetime="2019-11-20T19:46:51+00:00">20 Nov 2019, 19:46</time>
      </address>
      <h4>«Рішучі компроміси» з Путіним означають капітуляцію, зазначив Порошенко</h4>
      <p>Учасники переговорів у Нормандському форматі мають домагатися від Росії обов’язкового виконання безпекового пакету Мінських угод і не довіряти словам Путіна.</p>
      <p>Про це заявив лідер партії «Європейська Солідарність», п’ятий президент України Петро Порошенко в ефірі «Марафону Гідності» на телеканалах «Прямий», «П’ятий» та «Еспресо».</p>
      <p>«Я хотів би звернутися з порадами до учасників саміту, в тому числі від України, і до тих, хто на сьогоднішній день намагаються, як вони зараз стверджують, «йти на рішучі компроміси». «Рішучі компроміси» з Путіним означають поразку. «Рішучі компроміси» з Путіним означають капітуляцію», – сказав Петро Порошенко.</p>
      <p>«Не вірте Путіну. Метою Путіна не є мир. Бо Путін міг би це зробити п’ять, чотири, три, два роки тому, але він не зацікавлений у мирі», – підкреслив лідер партії.</p>
      <p>«Я завжди стверджував, що ключі від миру знаходяться в Москві. Але мир має бути з урахуванням українського інтересу», – наголосив Порошенко.</p>
      <p>Він застеріг, що при здачі позицій і капітуляції країни теж перестають стріляти, але це немає нічого спільного з миром.</p>
      <p>«Отже, моя перша порада – не вірте Путіну, спирайтеся на наших союзників, спирайтеся на Європейський Союз, Сполучені Штати. Виходьте на ті позиці, які дозволять відновити територіальні цілісність, суверенітет і незалежність нашої держави», – наголосив Порошенко.</p>
      <p>За його словами, «червоні лінії», які неприпустимо перетинати, дуже прості. «Я це кажу як людина, яка разом з Канцлером Меркель та Президентом Олландом за участю Путіна писали комплекс заходів, який тепер називається Мінські угоди», – зауважив Петро Порошенко.</p>
      <p>Він зазначив, що першою «червоною лінією» має бути тверда вимога, що безпековий компонент має передувати компоненту політичному.</p>
      <p>«І не можуть проводитись на українській землі вибори під дулами автоматів. Це лише легітимізує окупантів і виводить Росію, чого вона, власне, і прагне, із зони дії санкцій, які є дуже ефективними», – пояснив Порошенко.</p>
      <p>«Хочу наголосити, що свого часу ключова позиція закону «Про особливий режим місцевого самоврядування» була в тому, що він робився на три роки», – також додав він.</p>
      <p>«За будь-яких обставин Україна є унітарною державою. І ми не можемо допустити те, що нам намагалися вкинути чи то проект «Новоросії», чи будь-що, що називається федералізація. Або називають автономізація, або автономія».</p>
      <p>«Бо інтереси Путіна лише полягають в тому, щоб зупинити рух України в НАТО і ЄС. Отже, це друга «червона лінія». Ні на які компроміси, які обмежують рух України в ЄС і НАТО, країна йти не повинна», – заявив Петро Порошенко.</p>
      <p>П’ятий президент України зазначив: «Є лише один безпековий інструмент – це членство України в НАТО. Один демократичний і економічний інструмент – повномасштабне членство в Європейському Союзі.</p>
      <p>Інших альтернатив Україна не має. І ми мали достатньо аргументів для того, щоб в цьому переконатися», – підкреслив Порошенко.</p>
      <p>Як повідомлялося, наступний саміт за участю лідерів України, Франції, Німеччини та Росії (так званої «нормандської четвірки») <a href="https://glavcom.ua/digest/mirne-vregulyuvannya-na-donbasi-protistoyannya-za-lashtunkami-normandskogo-samitu-v-parizhi-640882.html">запланований на 9 грудня у Парижі.</a></p>
      <p>У процесі підготовки до «нормандської зустрічі» Україна погодила так звану «формулу Штайнмаєра» та відбулося розведення сил і засобів на трьох ділянках лінії розмежування: Станиці Луганській, Золотому та Петрівському.</p>
      <blockquote>
        <b>Читайте також: <a href="https://glavcom.ua/news/tank-projihati-ne-zmozhe-zelenskiy-vidkriv-mist-u-stanici-luganskiy-641223.html">Танк проїхати не зможе. Зеленський відкрив міст у Станіці Луганській</a></b>
      </blockquote>
      <related>
        <a href="https://glavcom.ua/news/zelenskiy-pospriyav-vidilennyu-kvartir-15-rodinam-peremishchenih-osib-641288.html"/>
        <a href="https://glavcom.ua/news/na-donbasi-boyoviki-trichi-porushili-rezhim-tishi-poraneni-shestero-viyskovih-mapa-bojiv--641283.html"/>
        <a href="https://glavcom.ua/columns/kraluk/v-geopolitichniy-gri-putina-donbas-stav-rozminnoyu-monetoyu-641157.html"/>
      </related>
    </article>
  </body>
</html>