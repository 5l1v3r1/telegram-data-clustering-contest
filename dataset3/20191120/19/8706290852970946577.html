<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/sports/685568/i-proti-antidrasi-tis-eok-gia-pitino-kai-i-sygkrisi-me-giannaki"/>
    <meta property="og:site_name" content="enikos.gr"/>
    <meta property="article:published_time" content="2019-11-20T19:22:00+00:00"/>
    <meta property="og:title" content="Η πρώτη αντίδραση της ΕΟΚ για Πιτίνο και η σύγκριση με Γιαννάκη"/>
    <meta property="og:description" content="Μόλις διέρρευσε η είδηση για την πρόσληψη του Ρικ Πιτίνο..."/>
  </head>
  <body>
    <article>
      <h1>Η πρώτη αντίδραση της ΕΟΚ για Πιτίνο και η σύγκριση με Γιαννάκη</h1>
      <address>
        <time datetime="2019-11-20T19:22:00+00:00">20 Nov 2019, 19:22</time>
      </address>
      <p>Μόλις διέρρευσε η είδηση για την πρόσληψη του Ρικ Πιτίνο στον Παναθηναϊκό ΟΠΑΠ το ερώτημα που δημιουργήθηκε ήταν τι λέει η ΕΟΚ για το όλο θέμα. Η ΕΟΚ φυσικά και έχει λόγο στην όλη υπόθεση.</p>
      <p>Η Ομοσπονδία έδωσε στον Πιτίνο τα κλειδιά της Εθνικής Ομάδας. Και στις 11/11 είχε παρουσιάσει και επίσημα τον Αμερικανό ως τον προπονητή που θα οδηγήσει την Εθνική στο Προολυμπιακό τουρνουά και φυσικά στους Ολυμπιακούς Αγώνες του Τόκιο το 2020 (αν περάσει η ομάδα εκεί).</p>
      <p>Η συμφωνία του Πιτίνο με τον Παναθηναϊκό ΟΠΑΠ προκάλεσε έναν μικρό θόρυβο στις τάξεις της ΕΟΚ, καθώς είναι γνωστό ότι η Ομοσπονδία δεν βλέπει με καλό μάτι τους… διπλοθεσίτες και δεν θέλει να δουλεύουν οι προπονητές της Εθνικής σε συλλόγους.</p>
      <p>Μάλιστα άνθρωποι της ΕΟΚ έλεγαν ότι ο ίδιος ο Πιτίνο είχε πει ότι δεν θα δουλέψει σε άλλον σύλλογο.</p>
      <p>Από την Ομοσπονδία έλεγαν πριν από λίγο ότι «Δημιουργούνται νέα πολύ σοβαρά δεδομένα και πρέπει να τα σταθμίσουμε και να τοποθετηθούμε».</p>
      <p>Η ΕΟΚ θα βγάλει ανακοίνωση εντός της ημέρας για το όλο θέμα. Ολα δείχνουν όμως, ότι δεν θα μπλοκάρει την επιστροφή του Ρικ Πιτίνο στον Παναθηναϊκό.</p>
      <p>Ο Αμερικανός άλλωστε δεν έχει συμβόλαιο με την ΕΟΚ και φυσικά έχει ξεκαθαρίσει ότι δεν θα πάρει ούτε σεντ για την ανάληψη της τεχνικής ηγεσίας της Εθνικής. Εδωσε τα χέρια με τον Γιώργο Βασιλακόπουλο και τον λόγο του και ο λόγος του είναι συμβόλαιο.</p>
      <p>Από την άλλη, οι υποχρεώσεις του Πιτίνο με την Εθνική ξεκινάνε το καλοκαίρι. Η σεζόν τότε θα έχει τελειώσει για τον Παναθηναϊκό. Αρα επί της ουσίας ο Πιτίνο θα είναι κανονικά φέτος και στον πάγκο της Εθνικής και στον πάγκο του Παναθηναϊκού.</p>
      <p>Πολλοί λένε ότι η ΕΟΚ οφείλει να αντιδράσει στην πρόσληψη Πιτίνο στον Παναθηναϊκό, γιατί υπάρχει ως δεδικασμένο η αντίδρασή της το 2008 όταν ο Παναγιώτης Γιαννάκης είχε πάει στον Ολυμπιακό. Η αλήθεια είναι ότι τότε η ΕΟΚ δεν το είχε δει με καλό μάτι αυτό. Αρχικά, όμως, ο Γιάννάκης παρέμεινε στην Εθνική. Έκλεισε τον Φεβρουάριο (3/2) του 2008 στον Ολυμπιακό και ανέλαβε την ομάδα.</p>
      <p>Έμεινε, όμως, κανονικά στον πάγκο της Εθνικής εκείνη την περίοδο και μάλιστα ήταν με την ομάδα στους Ολυμπιακούς Αγώνες της Κίνας. Αργότερα, βέβαια, η ΕΟΚ άλλαξε στάση και οι δυο πλευρές πήγαν στο διαζύγιο.</p>
      <p>Πηγή: filathlos.gr</p>
      <related>
        <h4>σχετικά άρθρα</h4>
        <a href="http://www.enikos.gr/sports/685506/epistrefei-o-pitino-ston-panathinaiko%0A%20%20%20%20%0A"/>
        <a href="http://www.enikos.gr/sports/685360/live-zalgkiris-panathinaikos-1930%0A%20%20%20%20%0A"/>
        <a href="http://www.enikos.gr/sports/684556/telos-o-pedoulakis-apo-ton-panathinaiko-tora%0A%20%20%20%20%0A"/>
        <a href="http://www.enikos.gr/sports/684378/echase-o-panathinaikos-panathinaikos-almpa-verolinou-105-106-teli%0A%20%20%20%20%0A"/>
        <a href="http://www.enikos.gr/sports/684351/live-panathinaikos-almpa-verolinou-2100%0A%20%20%20%20%0A"/>
        <a href="http://www.enikos.gr/sports/683640/paramenei-ston-panathinaiko-o-pedoulakis%0A%20%20%20%20%0A"/>
        <a href="http://www.enikos.gr/sports/683313/protofanes-peristatiko-opadoi-prospathisan-na-petaxoun-ton-diaiti%0A%20%20%20%20%0A"/>
        <a href="http://www.enikos.gr/sports/683188/panathinaikos-valenthia-91-80-teliko%0A%20%20%20%20%0A"/>
        <a href="http://www.enikos.gr/sports/683183/panathinaikos-valenthia-45-35-im%0A%20%20%20%20%0A"/>
      </related>
    </article>
  </body>
</html>