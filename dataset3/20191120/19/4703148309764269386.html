<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.csakfoci.hu/magyar-foci/valogatott/valogatott-az-mlsz-nyilatkozott-rossi-jovojerol"/>
    <meta property="og:site_name" content="csakfoci.hu"/>
    <meta property="article:published_time" content="2019-11-20T19:57:35+00:00"/>
    <meta property="og:title" content="Válogatott: Az MLSZ nyilatkozott Rossi jövőjéről"/>
    <meta property="og:description" content="Marco Rossi úgy zárta a walesiek elleni 2-0-s vereség utáni nyilatkozatát, hogy ha kell, akár már most kész felállni a kispadról. A Magyar Labdarúgó Szövetségben azonban a kapitányváltás nincs a napirendi pontok között."/>
  </head>
  <body>
    <article>
      <h1>Válogatott: Az MLSZ nyilatkozott Rossi jövőjéről</h1>
      <address><time datetime="2019-11-20T19:57:35+00:00">20 Nov 2019, 19:57</time> by <a rel="author">csakfoci.hu</a></address>
      <p>
        <b>
          <b>Marco Rossi úgy zárta a walesiek elleni 2-0-s vereség utáni nyilatkozatát, hogy ha kell, akár már most kész felállni a kispadról. A Magyar Labdarúgó Szövetségben azonban a kapitányváltás nincs a napirendi pontok között.</b>
        </b>
      </p>
      <p><i>– Pontosan azt mondta Marco Rossi, hogy amennyiben akár a szövetség, akár más tud olyan embert a szövetségi kapitányi posztra, akivel úgy gondolja, hogy sikeresebb tudna lenni a magyar válogatott, akkor egy ilyen esetben – ahogy ezt a kapitány már korábban is többször elmondta – nem lesz ő az akadálya egy esetleges váltásnak. De ez inkább egy olyan válasz volt, hogy ha lenne ilyen igény, akkor rajta nem múlna a váltás. De folytatni szeretné a munkát, és Csányi Sándor elnök úr is elmondta, hogy akár kijutunk az Európa-bajnokságra, akár nem, Marco Rossival szeretné az MLSZ a válogatott élén folytatni a további éveket</i> – nyilatkozta Szabó Gergő, a válogatott sajtófőnöke a <a href="https://www.digisport.hu/40937/hianyzott-beloluenk-az-agresszivitas-ami-az-ilyen-ki-ki-meccsek-megnyeresehez-elengedhetetlen">DIGI Sport híradójának.</a></p>
      <p>Szabó Gergő a lehetséges pótselejtezős ellenfelekről is beszélt.</p>
      <blockquote>
        <i>Jelen állás szerint a sorsolás úgy néz ki, hogy Izland, Izrael, Skócia, illetve Bulgária lehet az a négy válogatott, amellyel összekerülhet a magyar nemzeti együttes, de nagyon sok olyan egyéb szempont van, amelyeket az UEFA-nál még ma is mérlegelnek, hiszen van egy olyan pont a szabályzatban, hogy ameddig lehetséges, addig a rendező városok egymás elleni játékát szeretnék elkerülni.</i>
      </blockquote>
      <p><i>– Pont azért, hogy minél több rendező ország válogatottja ott legyen a 2020-as Európa-bajnokságon. Annyira sok most még a kérdőjel, hogy igazából valóban csak pénteken délben, a sorsoláson fog eldőlni, hogy ki lesz a magyar válogatott ellenfele</i> – szögezte le a sajtófőnök.</p>
      <p>Már két góllal vezettek a walesiek, amikor csereként beállt Kovács István, akinek igencsak markáns véleménye van arról, hogy miért nem sikerült összehozni a bravúrt.</p>
      <p>– A walesiek megérdemelten nyerték meg a mérkőzést, amely egy döntőnek beillő ki-ki meccs volt, így joggal vannak ott az Európa-bajnokságon. Papíron szerintem a horvátok mögött a szlovákoké volt a legerősebb csapat, mondom ezt úgy, hogy a walesiek ellen itt volt a lehetőség számunkra, hogy ha nyerünk, akkor ki tudunk jutni.</p>
      <blockquote>
        <b><i>Ennek ellenére, az ilyen ki-ki mérkőzéseket azok a csapatok nyerik meg, amelyek agresszívabbak, keményebbek, nagyobb számban nyerik meg a párharcokat. Ez belőlünk hiányzott az első félidőben, de a másodikban is. Két sárga lapot kaptunk, vagy talán hármat, egy ilyen derbin nem üdvözítő, ha sikeresek akarunk lenni</i> – mondta a DIGI Sport híradójának a kérdésére Kovács István.</b>
      </blockquote>
      <p><i>– Amikor beálltam 2-0-nál, azt éreztem, hogy a walesiek már élvezték a futballt, minden összejött nekik, ilyenkor már nem egyszerű focizni az egész csapatnak sem, nemcsak nekem. Ezt viszont magunknak köszönhetjük, mert talán nem úgy mentünk bele ebbe a mérkőzésbe sem, mondom ezt úgy, hogy kaptunk két elkerülhető gólt, mert volt egy beadás, megvoltunk középen, ennek ellenére gólt kaptunk, valamint volt egy lecsorgó labda. Hiányoznak a bravúrok hátulról, hiányoznak a bravúrok elölről, így viszont nem lehet meccset nyerni</i> – jegyezte meg a Mol Fehérvár FC középpályása.</p>
      <table bordered="">
        <tr>
          <th align="left">
            <b>Neked ajánljuk</b>
          </th>
        </tr>
        <tr>
          <td><a href="http://www.csakfoci.hu/magyar-foci/valogatott/lang-ot-tizmeteres-passzokat-rontottuk-el-bevertek-ami-elottuk-adodott-a-batorsagot-is-hianyolta"><pic src="http://www.csakfoci.hu/wp-content/uploads/2019/11/Lang_Adam-300x144.jpg"/><br/></a><b><a href="http://www.csakfoci.hu/magyar-foci/valogatott/lang-ot-tizmeteres-passzokat-rontottuk-el-bevertek-ami-elottuk-adodott-a-batorsagot-is-hianyolta">Lang kritikája: “Öt-tízméteres passzokat rontottuk el”; “Beverték, ami előttük adódott” – a bátorságot is hiányolta<br/></a></b>A Wales ellen 2-0-ra elveszített Eb-selejtező után Lang Ádám a sokadik játékos a magyar válogatottból, aki önkritikusan értékelte a látottakat.</td>
        </tr>
      </table>
      <p> </p>
    </article>
  </body>
</html>