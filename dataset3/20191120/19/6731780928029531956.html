<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.viagginews.com/2019/11/20/citta-dove-vive-meglio-italia-classifica-2019/"/>
    <meta property="og:site_name" content="ViaggiNews.com"/>
    <meta property="article:published_time" content="2019-11-20T19:07:23+00:00"/>
    <meta property="og:title" content="Dove si vive meglio in Italia: le città migliori e peggiori"/>
    <meta property="og:description" content="La classifica 2019 sulla qualità della vita in Italia: le città dove si vive meglio in Italia Si vive meglio nei piccoli centri e si vive meglio al Nord che al Sud. E soprattutto la città dove si vive meglio in Italia, la migliore per qualità della vita 2019, è Trento, seguita al secondo posto …"/>
  </head>
  <body>
    <article>
      <h1>Dove si vive meglio in Italia: le città migliori e peggiori</h1>
      <address><time datetime="2019-11-20T19:07:23+00:00">20 Nov 2019, 19:07</time> by <a rel="author">Cinzia Zadro</a></address>
      <figure>
        <img src="https://www.viagginews.com/wp-content/uploads/2016/11/trento_iStock_29249602-e1478087779772.jpg"/>
        <figcaption>Trento la città dove si vive meglio in Italia</figcaption>
      </figure>
      <p>
        <b>La classifica 2019 sulla qualità della vita in Italia: le città dove si vive meglio in Italia</b>
      </p>
      <p>Si vive meglio nei piccoli centri e si vive meglio al Nord che al Sud. E soprattutto <b>la città dove si vive meglio in Italia</b>, la migliore per qualità della vita 2019, è<b> Trento,</b> seguita al secondo posto da <b>Pordenone </b>e al terzo posto da<b> Sondrio. </b>La<b> peggiore città</b> d’Italia, al 108esimo posto, per qualità della vita invece è <b>Agrigento. </b></p>
      <p>E’ questo quello che emerge dall’annuale <b>classifica</b>, giunta quest’anno alla ventunesima edizione, di ItaliaOggi e Università La Sapienza di Roma, che valuta diversi parametri per stilare ogni anno le città con la qualità della vita più alta.</p>
      <p>La ricerca è <b>basata su nove parametri</b>: affari e lavoro, ambiente, criminalità, disagio sociale e personale, popolazione, servizi finanziari e scolastici, sistema salute, tempo libero, tenore di vita.</p>
      <p>
        <b>Leggi anche -&gt; <a href="https://www.viagginews.com/2018/02/23/paesi-vive-meglio-mondo-2018-classifica-italia/">I Paesi dove si vive meglio al mondo</a></b>
      </p>
      <h3>La classifica 2019: le città migliori dove vivere in Italia</h3>
      <p>Dall’analisi emerge che in Italia si vive meglio oggi che cinque anni fa. Sono aumentate infatti le provincie con una qualità di vita migliore, da 53 siamo passati a 65 provincie, ma rimane enorme il <b>divario fra Nord e Sud</b>. Un altro dato è che nei piccoli centri si vive meglio che nelle grandi città.</p>
      <p>Migliora però la vita anche nelle metropoli rispetto alla <a href="https://www.viagginews.com/2018/11/20/la-classifica-citta-qualita-vita-italia-2018/">classifica dello scorso anno</a>:<b> Milano</b> passa dal 55 al 29esimo posto, <b>Roma</b> migliora da 85esima a 76esima, ma rimane sempre molto lontana dalla vetta. Malissimo <b>Napoli</b> al 105esimo posto e <b>Palermo</b> 98esima. Buoni risultati invece per <b>Bologna da 43esima a</b> 13esima e <b>Firenze</b> 17esima. <b>Torino</b> migliora da 78esima al 49esimo posto. <b>Perugia</b> conquista invece il 38esimo posto.</p>
      <h4>In Italia si vive meglio al Nord</h4>
      <p>Su 107 provincie analizzate le prime 67 sono tutte del Nord e del Centro. Solo al 67esimo posto troviamo Potenza. E se vogliamo identificare con il Sud l’Abruzzo – ma in questo caso conta la posizione geografica – abbiamo al 48esimo posto L’Aquila. Spicca all’occhio che le <b>ultime 40 in classifica</b> sono pressoché tutte città del Sud, con qualche provincia laziale e con Imperia al 78esimo posto. Gli ultimi 20 posti poi sono solo provincie del Sud. Al contrario tutta la prima parte della classifica è dapprima solo Nord e poi Nord e Centro. In ogni caso le prime 10 città migliori d’Italia sono poi tutte del Nord Est o del Nord Ovest.</p>
      <p>Il<b> divario quindi fra Nord e Sud è ampissimo,</b> ma ciò significa anche che il 44% della popolazione italiana vive male. Infatti su 38 provincie del Sud in 35 si vive in maniera insoddisfacente. Al Centro sono 14 sufficienti su 22, mentre al Nord Ovest sono 23 sufficienti su 25 e al Nord Est sono 22 sufficienti su 22.</p>
      <h4>Le 10 città dove si vive meglio in Italia 2019</h4>
      <p>Tutte del Nord Est e Nord Ovest le città con la migliore qualità della vita 2019.</p>
      <ol>
        <li>Trento</li>
        <li>Pordenone</li>
        <li>Sondrio</li>
        <li>Verbano-Cusio-Ossola</li>
        <li>Belluno</li>
        <li>Aosta</li>
        <li>Treviso</li>
        <li>Cuneo</li>
        <li>Udine</li>
        <li>Bolzano</li>
      </ol>
      <h4>Le 10 città dove si vive peggio in Italia 2019</h4>
      <p>Sono tutte del Sud invece le città dove la qualità della vita è insufficiente.</p>
      <ol>
        <li>Agrigento</li>
        <li>Crotone</li>
        <li>Napoli</li>
        <li>Catania</li>
        <li>Caltanissetta</li>
        <li>Foggia</li>
        <li>Trapani</li>
        <li>Siracusa</li>
        <li>Enna</li>
        <li>Palermo</li>
      </ol>
      <p> </p>
      <p> </p>
      <p> </p>
      <p> </p>
      <related>
        <h4>ARTICOLI CORRELATI</h4>
        <a href="https://www.viagginews.com/2019/11/18/abolizione-ora-legale-italia/"/>
        <a href="https://www.viagginews.com/2019/11/17/bagaglio-mano-regole-liquidi-aeroporto-roma-milano/"/>
        <a href="https://www.viagginews.com/2019/11/17/mercatini-natale-2019-lazise-date-orari/"/>
      </related>
    </article>
  </body>
</html>