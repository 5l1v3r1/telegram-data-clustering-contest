<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/904534/vandenbempt-kan-zijn-ogen-niet-geloven-ik-vind-dat-zelfs-sportieve-waanzin-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-20T19:44:00+00:00"/>
    <meta property="og:title" content="Vandenbempt kan zijn ogen niet geloven: “Ik vind dat zelfs sportieve waanzin”"/>
    <meta property="og:description" content="De EK-loting wordt in vraag gesteld. Eerder was Kevin De Bruyne niet te spreken over het nieuwe format en ook Peter Vandenbempt kan zijn ogen niet geloven."/>
  </head>
  <body>
    <article>
      <h1>Vandenbempt kan zijn ogen niet geloven: “Ik vind dat zelfs sportieve waanzin”</h1>
      <address>
        <time datetime="2019-11-20T19:44:00+00:00">20 Nov 2019, 19:44</time>
      </address>
      <p>
        <b>De EK-loting wordt in vraag gesteld. Eerder was Kevin De Bruyne niet te spreken over het nieuwe format en ook Peter Vandenbempt kan zijn ogen niet geloven.</b>
      </p>
      <p>Vandenbempt vindt dat de loting altijd al een beetje geleid werd. ‘De allereerste keer dat ik dat met mijn eigen ogen heb aanschouwd, was de loting voor de groepsfase van de Wereldbeker in 1998, waar Sepp Blatter de balletjes leek te gooien daar waar hij zin in had. Daar kon niemand echt aan uit. Maar door de specificiteit van dit EK, dat gespeeld wordt in 12 landen, is het natuurlijk nooit gekker geweest dan vandaag.’</p>
      <p>Als de 12 organiserende landen zich plaatsen hebben ze recht op een aantal wedstrijden in hun eigen land en dat vindt Vandenbempt nog logisch. Er spelen echter nog andere factoren mee. ‘Daar komt dus ook nog eens bij dat sommige landen niet tegen elkaar mogen voetballen. Of toch niet in de groepsfase, wat ik een beetje hypocriet vind. Later kunnen ze wel tegen elkaar spelen en dan gaat het wel.’</p>
      <p><b>30 november</b><br/>‘Ik nodig iedereen uit om de loting op 30 november te bekijken’, gaat Vandenbempt verder tegenover <a href="https://sporza.be/nl/2019/11/20/vandenbempt-over-procedure-wk-loting/"><i>Sporza</i> </a>verder. ‘Dan zal je zien dat er ineens dingen gebeuren en dat landen in bepaalde groepen worden gegooid. Niet vergeten: er is nog een extra moeilijkheid die we te danken hebben aan die geweldige Nations League.’</p>
      <p>Ook de dwerglanden kunnen zich alsnog plaatsen voor het EK. ‘De organisatie is er op gericht om kleinere landen de gelegenheid te geven om deel te nemen aan een groot toernooi. Ik vind dat zelfs sportieve waanzin. Op basis van de Nations League plaatst een van de volgende landen zich: Georgië, Noord-Macedonië, Kosovo en Wit-Rusland.’</p>
      <aside>Lees meer<br/><a href="https://www.voetbalprimeur.be/nieuws/904485/de-bruyne-hekelt-zekere-ek-loting-en-haalt-uit-het-is-een-schande-.html?itm_source=www.voetbalprimeur.be&amp;itm_medium=highlighted-content">De Bruyne niet te spreken over zekere EK-loting: "Een schande"</a></aside>
    </article>
  </body>
</html>