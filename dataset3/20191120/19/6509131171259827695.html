<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvoost.nl/nieuws/321675/Landstede-Hammers-naar-laatste-zestien-in-Europe-Cup"/>
    <meta property="og:site_name" content="RTV Oost"/>
    <meta property="article:published_time" content="2019-11-20T19:36:11+00:00"/>
    <meta property="og:title" content="Landstede Hammers naar laatste zestien in Europe Cup"/>
    <meta property="og:description" content="Landstede Hammers heeft zich geplaatst voor de laatste zestien van de FIBA Europe Cup. Op bezoek bij Kapfenberg Bulls zegevierde de ploeg van coach Herman van den Belt met maar liefst 67-100 over de Oostenrijks kampioen. Doordat koploper Ironi Ness Ziona geen fout maakte tegen Keravnos, is zowel Landstede Hammers als Ironi Ness Ziona nu al verzekerd van de volgende ronde."/>
  </head>
  <body>
    <article>
      <h1>Landstede Hammers naar laatste zestien in Europe Cup</h1>
      <address>
        <time datetime="2019-11-20T19:36:11+00:00">20 Nov 2019, 19:36</time>
      </address>
      <slideshow>
        <figure>
          <img src="https://imgo.rgcdn.nl/1b8c4a01bea2472d891e2cedebfdb7f5/opener/Landstede-Hammers-naar-laatste-zestien-in-Europe-Cup-Foto-Orange-Pictures-Kristian-Giesen.jpg?v=pz7UCawa2JRMESRqrE7Arg2"/>
        </figure>
        <figure>
          <img src="https://imgo.rgcdn.nl/1b8c4a01bea2472d891e2cedebfdb7f5/opener/Landstede-Hammers-naar-laatste-zestien-in-Europe-Cup-Foto-Orange-Pictures-Kristian-Giesen.jpg?v=pz7UCawa2JRMESRqrE7Arg2"/>
        </figure>
        <figcaption>Landstede Hammers naar laatste zestien in Europe Cup (Foto: Orange Pictures / Kristian Giesen)</figcaption>
      </slideshow>
      <p>Landstede Hammers heeft zich geplaatst voor de laatste zestien van de FIBA Europe Cup. Op bezoek bij Kapfenberg Bulls zegevierde de ploeg van coach Herman van den Belt met maar liefst 67-100 over de Oostenrijks kampioen. Doordat koploper Ironi Ness Ziona geen fout maakte tegen Keravnos, is zowel Landstede Hammers als Ironi Ness Ziona nu al verzekerd van de volgende ronde.</p>
      <p>Net als in Zwolle, toen het verschil met 89-64 enorm was, haalde Landstede Hammers wederom een hoog niveau tegen Kapfenberg Bulls en kwam het geen moment in de problemen. Het eerste kwart ging met 25-25 nog gelijk op, maar daarna werd het gat geslagen en kon de thuisploeg Landstede Hammers niet meer bijbenen, dat eenvoudig uitliep naar 67-100 en daarmee een ticket voor de tweede ronde veiligstelde.</p>
      <p>
        <b>Onderling resultaat</b>
      </p>
      <p>Landstede Hammers en Ironi Ness Ziona zijn met nog één duel voor de boeg in <a href="https://www.rtvoost.nl/sport/uitslagen-en-standen#!/klasse/2828/2019/47">poule B</a> niet meer te achterhalen door Keravnos uit Cyprus en Kapfenberg Bulls. De Cyprioten kunnen nog wel op gelijke hoogte komen, maar het onderlinge resultaat, dat met plus drie in het voordeel is van Landstede Hammers, is doorslaggevend.</p>
      <p>
        <b>Tweede ronde</b>
      </p>
      <p>De tweede ronde wordt weer in poulevorm afgewerkt, met vier poules van vier teams. Alle teams spelen een thuis- en uitwedstrijd. Deze duels staan gepland voor 11 en 18 december, 8, 22 en 29 januari en 5 februari. </p>
      <aside>Heb je een nieuwstip of nieuwe informatie? Tip de redactie via een WhatsApp-bericht: <a href="https://wa.me/31657033333?text=Landstede+Hammers+naar+laatste+zestien+in+Europe+Cup">06 - 57 03 33 33</a>.</aside>
    </article>
  </body>
</html>