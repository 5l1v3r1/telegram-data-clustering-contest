<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportowefakty.wp.pl/siatkowka/855399/plusliga-pge-skra-asseco-resovia-zolto-czarni-wyraznie-lepsi-w-klasyku-rzeszowsk"/>
    <meta property="og:site_name" content="WP SportoweFakty"/>
    <meta property="article:published_time" content="2019-11-20T19:18:35+00:00"/>
    <meta property="og:title" content="PlusLiga. PGE Skra - Asseco Resovia: żółto-czarni wyraźnie lepsi w klasyku. Rzeszowski kryzys trwa"/>
    <meta property="og:description" content="PGE Skra Bełchatów z piątą wygraną w sezonie. Ekipa trenera Michała Gogola pokonała u siebie Asseco Resovię Rzeszów 3:0 w rozegranym awansem meczu 12. kolejki PlusLigi."/>
  </head>
  <body>
    <article>
      <h1>PlusLiga. PGE Skra - Asseco Resovia: żółto-czarni wyraźnie lepsi w klasyku. Rzeszowski kryzys trwa</h1>
      <address><time datetime="2019-11-20T19:18:35+00:00">20 Nov 2019, 19:18</time> by <a rel="author" href="https://sportowefakty.wp.pl/autor/krzysztof-sedzicki" target="_blank">Krzysztof Sędzicki</a></address>
      <h4>PGE Skra Bełchatów z piątą wygraną w sezonie. Ekipa trenera Michała Gogola pokonała u siebie Asseco Resovię Rzeszów 3:0 w rozegranym awansem meczu 12. kolejki PlusLigi.</h4>
      <related>
        <a href="https://sportowefakty.wp.pl/siatkowka/855193/plusliga-jastrzebski-wegiel-bks-visla-gospodarze-znowu-wygrali-ale-po-gigantyczn"/>
      </related>
      <p>Ligowy klasyk zaplanowano w 12. kolejce, ale rozegrano go już teraz, by zespoły miały spokój między świętami Bożego Narodzenia a Nowym Rokiem. Ponadto część graczy będzie powołanych do reprezentacji na kwalifikacje olimpijskie. Oba kluby porozumiały się więc, że lepiej jest mecz rozegrać awansem.</p>
      <p>Rzeszowianie przystępowali jednak do tego spotkania osłabieni. W kadrze meczowej zabrakło kontuzjowanych <a href="https://sportowefakty.wp.pl/siatkowka/marcin-mozdzonek">Marcina Możdżonka</a> oraz <a href="https://sportowefakty.wp.pl/siatkowka/zbigniew-bartman">Zbigniewa Bartmana</a>. Ten drugi zmaga się z urazem łydki i środowy mecz musiał oglądać zza band reklamowych. Z kolei trener gospodarzy <a href="https://sportowefakty.wp.pl/siatkowka/michal-gogol">Michał Gogol</a> dokonał trzech zmian względem składu, który w środę rozpoczął mecz z MKS-em Będzin. W szóstce pojawili się <a href="https://sportowefakty.wp.pl/siatkowka/karol-klos">Karol Kłos</a>, <a href="https://sportowefakty.wp.pl/siatkowka/mariusz-wlazly">Mariusz Wlazły</a>, a także <a href="https://sportowefakty.wp.pl/siatkowka/milan-katic">Milan Katić</a>.</p>
      <p>Przez ponad pierwsze dwadzieścia akcji ani jedni, ani drudzy nie mogli osiągnąć większego prowadzenia. W połowie tej partii bełchatowianie zaczęli podbijać więcej piłek, co dało im kilka punktów przewagi. Ze stanu 13:13 zrobiło się 16:13. Gościom grało się zdecydowanie coraz mniej wygodnie, co skutkowało problemami ze skończeniem piłki i błędami w ataku. Kawał roboty w kontrach wykonywali Wlazły z <a href="https://sportowefakty.wp.pl/siatkowka/milad-ebadipour">Miladem Ebadipourem</a>. PGE Skra zdołała jeszcze powiększyć przewagę i wygrała do 19.</p>
      <p>W drugiej partii to gospodarze byli cały czas z przodu o dwa lub trzy punkty i cały czas starali się pilnować tej przewagi. Wielką ochotę do gry miał <a href="https://sportowefakty.wp.pl/siatkowka/nicolas-marechal">Nicolas Marechal</a>, ale nie był w stanie sam pociągnąć swojego zespołu. A każdą długą wymianę wygrywali bełchatowianie. Ta kluczowa miała miejsce przy stanie 19:16. Wygrali ją miejscowi, a po tej akcji siatkarze z Rzeszowa spojrzeli sobie bezradnie w oczy. Udało im się wprawdzie obronić dwie piłki setowe, ale za trzecim razem Ebadipour uderzył po bloku i zakończył tę partię.</p>
      <p>W trzeciej odsłonie Asseco Resovia postanowiła zaryzykować na zagrywce i to początkowo się opłaciło, bo ekipa trenera Piotra Gruszki wyszła na prowadzenie 8:6. Wydawało się, że to może być ten przełomowy set, ale przy stanie 12:11 dla gości w polu zagrywki po stronie PGE Skry pojawił się Milad Ebadipour, a zszedł z niego dopiero wtedy, gdy jego drużyna prowadziła 17:13. To była kapitalna seria irańskiego przyjmującego.</p>
      <p>Ekipa z Bełchatowa nie dała sobie już wyrwać zwycięstwa w tym secie. Wygrała 25:21 i całe spotkanie 3:0. To piąta wygrana drużyny trenera <a href="https://sportowefakty.wp.pl/siatkowka/michal-gogol">Michała Gogola</a> w tym sezonie. Asseco Resovia póki co legitymuje się bilansem 2-5, a przełamania poszuka w środę w starciu z Grupą Azoty ZAKSĄ Kędzierzyn-Koźle. Bełchatowianie z kolei zmierzą się z mistrzami Polski już w sobotę.</p>
      <p>
        <b><a href="https://sportowefakty.wp.pl/siatkowka/skra-belchatow">PGE Skra Bełchatów</a> - <a href="https://sportowefakty.wp.pl/siatkowka/resovia-rzeszow">Asseco Resovia Rzeszów</a> 3:0 (25:19, 25:23, 25:21)</b>
      </p>
      <p><b>PGE Skra:</b> Łomacz, Ebadipour, Kochanowski, Wlazły, Katić, Kłos, Piechocki (libero) oraz Huber.</p>
      <p><b>Asseco Resovia:</b> Komenda, Hoag, Kosok, Schulz, Marechal, Krulicki, Perry (libero) oraz Buszek, Shoji, Rousseaux, Lemański, Mariański (libero).</p>
      <p><b>MVP:</b> Milan Katić (PGE Skra).</p>
      <p>WP SportoweFakty</p>
    </article>
  </body>
</html>