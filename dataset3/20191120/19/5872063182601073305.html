<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/irakleio/1560870/poioi-mathites-tha-foitoun-sto-neo-europaiko-sholeio/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-20T19:54:54+00:00"/>
    <meta property="og:title" content="Ποιοι μαθητές θα φοιτούν στο νέο «ευρωπαϊκό» σχολείο;"/>
    <meta property="og:description" content="Ερωτήματα και απορίες για νέο Σχολείο Ευρωπαϊκής Παιδείας που θα ανεγερθεί στις Βούτες"/>
  </head>
  <body>
    <article>
      <h1>Ποιοι μαθητές θα φοιτούν στο νέο «ευρωπαϊκό» σχολείο;</h1>
      <address><time datetime="2019-11-20T19:54:54+00:00">20 Nov 2019, 19:54</time> by <a rel="author">Αντωνογιαννάκη Μαρία</a></address>
      <p>
        <b>Ερωτήματα και απορίες για νέο Σχολείο Ευρωπαϊκής Παιδείας που θα ανεγερθεί στις Βούτες</b>
      </p>
      <p>Με την υπογραφή της κυβέρνησης έχει πλέον σφραγιστεί η ανέγερση του νέου Σχολείου Ευρωπαϊκής Παιδείας με χώρους διδακτηρίων πρωτοβάθμιας και δευτεροβάθμιας εκπαίδευσης στις Βούτες Ηρακλείου.</p>
      <p>Το Σχολείο Ευρωπαϊκής Παιδείας θα περιλαμβάνει προσχολική εκπαίδευση, νηπιαγωγείο, δημοτικό και εξατάξιο γυμνάσιο, ενώ προβλέπεται η ανέγερση υπερσύγχρονων, βιοκλιματικών εγκαταστάσεων, με θερμοκήπια, αποδυτήρια, θέσεις στάθμευσης, ημιυπαίθριους χώρους, υπόγεια κ.ά. Το μεγάλο ερώτημα, όμως, που προκύπτει είναι ποιοι μαθητές και με ποια κριτήρια θα φοιτούν σε αυτό;</p>
      <p>Η ενέργεια ανέγερσης ενός νέου σχολείου είναι πάντα θεμιτή και πολυπόθητη. Ωστόσο, μιας και υπάρχει ένα πέπλο μυστηρίου γύρω από την ανέγερση του εν λόγω σχολείου, οι απορίες που γεννώνται είναι οι παρακάτω: Αυτό που πάει να γίνει θα καλύψει τις ανάγκες σε ό,τι αφορά τις θέσεις μαθητών σε ευρύ φάσμα ή θα απευθύνεται αποκλειστικά και μόνο σε συγκεκριμένες ομάδες μαθητών; Θα αλλάξει ο υπάρχων κανονισμός με τον οποίο λειτουργεί το Ευρωπαϊκό Σχολείο ή θα μείνει ως έχει; Την ίδια στιγμή ερωτηματικό δημιουργεί το γεγονός πώς το Πανεπιστήμιο παραχώρησε έτσι εύκολα αυτή τη φορά τον χώρο για την ανέγερση του εν λόγω σχολείου, όταν σε συζητήσεις που είχαν γίνει κατά το παρελθόν ήταν ανένδοτο.</p>
      <p>Μέχρι σήμερα τα παιδιά που μπορούσαν να φοιτήσουν στο Ευρωπαϊκό Σχολείο ήταν τα παιδιά των εργαζομένων στον ΕΝΙSA, καθώς επίσης και παιδιά που έστω ο ένας γονέας τους είναι αλλοδαπός.</p>
      <p>Τα πρώτα, μάλιστα, χρόνια λειτουργίας του Ευρωπαϊκού Σχολείου πήγε να δημιουργηθεί μια ελίτ μαθητών που θα φοιτούσαν σε αυτό. Ευχή όλων είναι κάτι τέτοιο να αποφευχθεί και αυτή τη φορά, ώστε το Ευρωπαϊκό Σχολείο που θα δημιουργηθεί να ανοίξει τις πόρτες του σε όλα τα παιδιά και να έχει δημόσιο χαρακτήρα.</p>
      <p>Αυτή τη στιγμή έχουν δοθεί αρκετά χρήματα από τον ΟΣΚ (πάνω από 1 εκατομμύριο ευρώ) για να φτιαχτεί το σχέδιο του νέου αυτού σχολείου, ενώ προβλέπονταν και ρήτρες, που σημαίνει πως, εάν δε γινόταν η ανέγερσή του, πιθανότατα τα χρήματα να χάνονταν.</p>
      <p>Ο συνολικός προϋπολογισμός μάλιστα του έργου, σύμφωνα με πληροφορίες, φαίνεται να αγγίζει τα 20 εκατομμύρια ευρώ. Μια από τις εικασίες θέλει στον ίδιο χώρο να στεγάζεται και το Πρότυπο Σχολείο και τα Πειραματικά Σχολεία που τώρα στεγάζονται στην παλιά Ακαδημία.</p>
      <p>Αρκετοί, πάντως, μιλούν για την ανέγερση ενός πολύ ακριβού σχολείου, με το σκεπτικό ότι με τα χρήματα που θα δοθούν για αυτό θα μπορούσαν να φτιαχτούν τουλάχιστον τέσσερα σχολεία, που τόσο πολύ χρειάζονται με δεδομένο το πρόβλημα της έλλειψης σχολικών κτηρίων, ενώ μεγάλη θα είναι η επιβάρυνση και το κόστος συντήρησής του στο μέλλον, όπως κάποιοι εκτιμούν.</p>
      <p>
        <b>Ελλείψεις</b>
      </p>
      <p>Να σημειωθεί, ωστόσο, πως με κακούς οιωνούς ξεκίνησε η λειτουργία του υφιστάμενου Ευρωπαϊκού Σχολείου στο Ηράκλειο τη φετινή σχολική χρονιά. Σύμφωνα με τους γονείς των μαθητών, μεγάλες είναι οι ελλείψεις εκπαιδευτικών, ενώ το αποτέλεσμα είναι να μη λειτουργούν τμήματα. Στην προκειμένη περίπτωση πάντως, αν και σίγουρα κανείς δεν είναι αρνητικός στην ανέγερση ενός σχολείου, ζητούμενο, σύμφωνα με τους γονείς, τους μαθητές και τους καθηγητές, παραμένει το να φτιάχνονται δημόσια σχολεία που θα απευθύνονται σε όλους ανεξαιρέτως τους μαθητές.</p>
      <p>
        <b>Οι υπογραφές</b>
      </p>
      <p>
        <b>Το χρονικό της παραχώρησης του οικοπέδου</b>
      </p>
      <p>Η υπογραφή του συμφωνητικού παραχώρησης οικοπέδου του Πανεπιστημίου Κρήτης για την ανέγερση του νέου αυτού κτηρίου, προκειμένου να ξεκινήσουν άμεσα οι εργασίες της κατασκευής ενός πρότυπου και σύγχρονου σχολείου για τη μετεγκατάσταση σε αυτό του Σχολείου Ευρωπαϊκής Παιδείας, έγινε την περασμένη Παρασκευή.</p>
      <p>Το συμφωνητικό υπεγράφη, παρουσία της υφυπουργού Παιδείας και Θρησκευμάτων κ. Σοφίας Ζαχαράκη, μεταξύ του πρύτανη του Πανεπιστημίου Κρήτης, καθηγητή Παναγιώτη Τσακαλίδη, του δημάρχου Ηρακλείου, κ. Βασίλη Λαμπρινού, και του διευθύνοντος συμβούλου της εταιρείας “Κτηριακές Υποδομές Α.Ε.”, κ. Ιωάννη Χαρωνίτη. Πρόκειται για την παραχώρηση ενός οικοπέδου της τάξεως των 16 στρεμμάτων μέσα στην Πανεπιστημιούπολη των Βουτών, ούτως ώστε να προχωρήσει η μελέτη και στη συνέχεια να πραγματοποιηθεί η δημοπράτηση του έργου, μέσα στο 2020, εάν αυτό καταστεί δυνατό. Στη συνάντηση παρευρέθηκαν, μεταξύ άλλων, ο βουλευτής της Ν.Δ. Μάξιμος Σενετάκης, οι αντιδήμαρχοι Παιδείας και Τεχνικών Έργων Νίκος Αγγελάκης και Γιάννης Αναστασάκης, αντίστοιχα, και ο εντεταλμένος σύμβουλος Δημοτικής Περιουσίας Μανόλης Βασιλάκης.</p>
      <p>Το συμφωνητικό αποτελεί το έναυσμα της κατασκευής ενός σύγχρονου σχολείου, όπως είναι το Σχολείο Ευρωπαϊκής Παιδείας. Το συγκεκριμένο σχολείο είναι το μοναδικό σχολείο αυτού του είδους στην Ελλάδα όπου καλλιεργείται η ευρωπαϊκή κουλτούρα και συνείδηση από κοινού με την ελληνική παιδεία, και διαμορφώνει Ευρωπαίους πολίτες, συμβάλλοντας προς τη διαπολιτισμικότητα, την αμοιβαιότητα, την πραγματική αλληλεγγύη και την αλληλεπίδραση του τρόπου σκέψης και των ιδεών του άλλου ανθρώπου, του διαφορετικού από εμάς, και τέλος προς την κοινωνική ισότητα. Η διάρκεια παραχώρησης της έκτασης είναι 50 χρόνια.</p>
      <p>Ο χώρος βρίσκεται στην Πανεπιστημιούπολη στις Βούτες, συνορεύει με τις εγκαταστάσεις του Πανεπιστημίου και συγκεκριμένα είναι επιφάνειας 15.748,50 τ.μ.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/irakleio/1524104/europaiko-sholeio-efta-hronia-fagoura-gia-to-neo-ktirio/"/>
        <a href="https://www.neakriti.gr/article/kriti/1558892/vazoun-stoho-tin-anegersi-sholeiou-europaikis-paideias-sto-irakleio/"/>
        <a href="https://www.neakriti.gr/article/kriti/irakleio/1560611/erhetai-sholeio-europaikis-paideias-sto-irakleio/"/>
        <a href="https://www.neakriti.gr/article/kriti/irakleio/1555674/europaiko-sholeio-horis-daskalous-kai-agglofono-tmima/"/>
      </related>
    </article>
  </body>
</html>