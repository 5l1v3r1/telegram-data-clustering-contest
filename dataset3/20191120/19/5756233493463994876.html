<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622584/%D9%86%D8%A7%D9%85%D9%87-%D9%86%D9%88%D8%A8%D8%AE%D8%AA-%D8%A8%D9%87-%D8%B1%D9%87%D8%A8%D8%B1-%D8%A7%D9%86%D9%82%D9%84%D8%A7%D8%A8-%D8%AF%D8%B1%D8%A8%D8%A7%D8%B1%D9%87-%D8%A7%D8%B5%D9%84%D8%A7%D8%AD-%D8%B3%D8%A7%D8%AE%D8%AA%D8%A7%D8%B1-%D8%A8%D9%88%D8%AF%D8%AC%D9%87"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-20T19:40:00+00:00"/>
    <meta property="og:title" content="نامه نوبخت به رهبر انقلاب درباره اصلاح ساختار بودجه"/>
    <meta property="og:description" content="رئیس سازمان برنامه و بودجه کشور در نامه‌ای به رهبر انقلاب با اشاره به دیدار روز گذشته ایشان با فعالان اقتصادی تاکید کرد: از رهنمودهای آن رهبر فرزانه اظهار امتنان کرده و اطمینان ‌می‌دهم که با اهتمام مضاعف نسبت به تحقق این آرمان‌ها اقدام خواهیم کرد."/>
  </head>
  <body>
    <article>
      <h1>نامه نوبخت به رهبر انقلاب درباره اصلاح ساختار بودجه</h1>
      <address>
        <time datetime="2019-11-20T19:40:00+00:00">20 Nov 2019, 19:40</time>
      </address>
      <p>
        <i>رئیس سازمان برنامه و بودجه کشور در نامه‌ای به رهبر انقلاب با اشاره به دیدار روز گذشته ایشان با فعالان اقتصادی تاکید کرد: از رهنمودهای آن رهبر فرزانه اظهار امتنان کرده و اطمینان ‌می‌دهم که با اهتمام مضاعف نسبت به تحقق این آرمان‌ها اقدام خواهیم کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محمد باقر نوبخت عصر چهارشنبه در این نامه نوشت: پیرو فرمایشات داهیانه حضرتعالی در دیدار با تولیدکنندگان، کارآفرینان و فعالان اقتصادی در ۲۸ آبان ۱۳۹۸ لازم می‌دانم به عنوان مسوول سازمان برنامه و بودجه کشور که وظیفه برنامه‌ریزی و بودجه‌ریزی در راستای رشد و پیشرفت ایران اسلامی را برعهده دارد، ‌از رهنمودهای آن رهبر فرزانه اظهار امتنان کرده و اطمینان ‌دهم که با اهتمام مضاعف نسبت به تحقق این آرمان‌ها اقدام خواهیم کرد.</p>
      <p>نوبخت تصریح کرد: به استحضار می‌رساند که این سازمان با اتکال به الطاف الهی و در پیروی از فرمان حضرت‌عالی در آذر ماه ۱۳۹۷ مبنی بر «تدوین نقشه راه و برنامه کلی اصلاح ساختار بودجه عمومی»، با یک‌سال تلاش شبانه‌روزی و با بهره‌گیری از ظرفیت‌های کارشناسی این سازمان و گروه‌های متعددی از متخصصین، اندیشمندان و قابلیت‌های موجود در دانشگاه‌ها، پژوهشکده‌های فعال در این حوزه و نیز دستگاه‌های اجرایی، ‌ طرح اصلاح ساختاری بودجه و نقشه راه آن را آماده کرده و حسب تأکید حضرت‌عالی در موعد مقرر به شورای عالی هماهنگی اقتصادی سران سه قوه تقدیم کرده ‌است. پس از آن، ‌ جزئیات این طرح به صورت مستمر بر اساس برنامه زمان‌بندی‌شده به آن شورای محترم ارائه شد که به ترتیب اولویت در حال بررسی است.</p>
      <figure>
        <img src="https://aftabnews.ir/files/fa/news/1398/8/29/361765_735.jpg"/>
      </figure>
      <p>وی خاطر نشان کرد: با تشکر فراوان از دغدغه و حمایت‌های حضرت‌عالی در خصوص اصلاحات ساختاری بودجه، ‌به پیوست گزارش این طرح که بر چهار محور «درآمدزایی پایدار، ‌ هزینه‌کرد کارا، ‌ ارتقای ثبات، توسعه و عدالت و اصلاحات نهادی بودجه» استوار است و مشتمل بر ۹ بسته، ۲۳ برنامه و ۶۵ پروژه می باشد، شامل خلاصه طرح، گزارش آسیب شناسی بودجه، برنامه‌های پیشنهادی، نقشه راه و گزارش‌های پشتیبان تقدیم حضورتان می‌شود.</p>
      <p>نوبخت در این نامه اضافه کرد: همچنین مراتب آمادگی خود و همکارانم را جهت ارایه این طرح در محضر شریف حضرت‌عالی اعلام می‌دارم.</p>
      <p>رئیس سازمان برنامه بودجه کشور تاکید کرد: امید است با تأسی به منویات و بهره‌مندی از حمایت‌های آن رهبر فرزانه، زمینه قطع وابستگی بودجه به نفت و تبدیل تهدیدهای ناشی از تحریم‌های ظالمانه به فرصت، زمینه اصلاحات اساسی در بودجه فراهم شود.</p>
      <figure>
        <img src="https://aftabnews.ir/files/fa/news/1398/8/29/361761_575.jpg"/>
      </figure>
    </article>
  </body>
</html>