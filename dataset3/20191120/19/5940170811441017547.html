<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/sports/podosfairo/agglia/premier-ligk/totenam/kefalaio-do-or-die"/>
    <meta property="og:site_name" content="24sports.com.cy"/>
    <meta property="article:published_time" content="2019-11-20T19:20:00+00:00"/>
    <meta property="og:title" content="«Do it or die»… Ζοσέ"/>
    <meta property="og:description" content="Το ξημέρωμα της 20ης Νοεμβρίου 2019, βρήκε τον Ζοσέ Μουρίνιο να επιστρέφει στους πάγκους της Πρέμιερ Λιγκ, αυτή τη φορά για λογαριασμό της Τότεναμ. Αυτοί που χάρηκαν είναι αρκετοί, αυτοί που… ξενέρωσαν ακόμα περισσότεροι. Το debate για τον συγκεκριμένο προπονητή, δεν τελειώνει ποτέ. Είτε τον λατρεύεις, είτε τον μισείς και στη συγκεκριμένη συζήτηση η επιχειρηματολογία δεν στερεύει ποτέ. Αυτό το νέο κεφάλαιο στην καριέρα του, είναι σίγουρα και το πιο καθοριστικό."/>
  </head>
  <body>
    <article>
      <h1>«Do it or die»… Ζοσέ</h1>
      <h2>Είτε θα κλείσει τα στόματα, είτε θα κλείσει… το μαγαζί.</h2>
      <address><time datetime="2019-11-20T19:20:00+00:00">20 Nov 2019, 19:20</time> by <a rel="author">Ερνέστος Μούσας</a></address>
      <p>
        <b>Το ξημέρωμα της 20<sup>ης</sup> Νοεμβρίου 2019, βρήκε τον Ζοσέ Μουρίνιο να επιστρέφει στους πάγκους της Πρέμιερ Λιγκ, αυτή τη φορά για λογαριασμό της Τότεναμ. Αυτοί που χάρηκαν είναι αρκετοί, αυτοί που… ξενέρωσαν ακόμα περισσότεροι.</b>
      </p>
      <p>Το debate για τον συγκεκριμένο προπονητή, δεν τελειώνει ποτέ. Είτε τον λατρεύεις, είτε τον μισείς και στη συγκεκριμένη συζήτηση η επιχειρηματολογία δεν στερεύει ποτέ. Αυτό το νέο κεφάλαιο στην καριέρα του, είναι σίγουρα και το πιο καθοριστικό.</p>
      <aside>Η καριέρα του βρίσκεται σε μια πολύ κρίσιμη καμπή και εάν θέλει να συνεχίσει να προπονεί στο κορυφαίο επίπεδο, θα πρέπει να αρπάξει αυτή την ευκαιρία από τα μαλλιά.</aside>
      <p>Αυτό που δεν μπορεί να αμφισβητήσει κανείς, είναι πως αυτός ο άνθρωπος… είναι special. Μόνο τυχαίο δεν είναι το γεγονός πως από το πρωί που διαδόθηκε η είδηση της πρόσληψης του, αποτελεί το νούμερο ένα θέμα συζήτησης στις απανταχού ποδοσφαιρόφιλες παρέες.</p>
      <p>Ο «special one» λοιπόν αντιμετωπίζει αν όχι την μεγαλύτερη, την πιο κρίσιμη πρόκληση στην καριέρα του. Το πέρασμα του από την Μάντσεστερ Γιουνάιτεντ αποτέλεσε ένα αρκετά μεγάλο πλήγμα στην εικόνα και το όνομα του. Αυτός βέβαια, δηλώνει πως δεν το μετάνιωσε ούτε στιγμή και είναι σχεδόν βέβαιο πως το εννοεί. Η πίεση που είχε στους «κόκκινους διάβολους» ήταν κάτι εξωπραγματικό, αφού αυτή η ομάδα καλώς ή κακώς έχει όλα τα φώτα στραμμένα επάνω της. Το ίδιο βέβαια ισχύει και για τον Ζοσέ με αποτέλεσμα αυτή η ανάμειξη στο τέλος να αποδειχθεί καταστροφική. Πλέον ο νέος του σταθμός είναι το Βόρειο Λονδίνο, εκεί όπου θα βρει και θα αντιμετωπίσει μια εντελώς διαφορετική κατάσταση.</p>
      <figure>
        <img src="https://www.24sports.com.cy/assets/modules/wnp/articles/201911/315684/editor/jose_mourinho.jpg"/>
      </figure>
      <p>Ο Ποκετίνο εδώ και 5μισι χρόνια με αδιάκοπη δουλειά και προσπάθεια κατάφερε να βάλει την Τότεναμ για τα καλά στις «Top» ομάδες του αγγλικού ποδοσφαίρου. Το «top 5» μετατράπηκε σε «top 6». Καθόλου τυχαίο που από χθες το βράδυ όλος ο κόσμος μιλούσε για την απόλυση του. Έξι χρόνια πριν, πολύ λίγοι θα ενδιαφέρονταν για την αλλαγή προπονητή μιας ομάδας μεσαίας τάξεως όπως η Τότεναμ. Αυτά από μόνα τους λένε πολλά.</p>
      <p>Μετά από ένδεκα μήνες αποχή από τους αγωνιστικούς χώρους, ο Μουρίνιο επιστρέφει σε έναν πάγκο που αδιαμφισβήτητα θα έχει λιγότερη πίεση σε σύγκριση με αυτόν της Γιουνάιτεντ. Οι «πετεινοί» από την πλευρά τους θέλουν επιτέλους να κάνουν το βήμα παραπάνω και αποφάσισαν να πορευτούν με έναν τεχνικό που ξέρει να κερδίζει τρόπαια. Η καριέρα του βρίσκεται σε μια πολύ κρίσιμη καμπή και εάν θέλει να συνεχίσει να προπονεί στο κορυφαίο επίπεδο, θα πρέπει να αρπάξει αυτή την ευκαιρία από τα μαλλιά.</p>
      <p>Τα ενδεχόμενα είναι δύο. Το πρώτο είναι να πετύχει στην Τότεναμ και να κλείσει τα στόματα αυτών που τον αντιπαθούν και τον αμφισβητούν. Σε αντίθετη περίπτωση, πιθανότατα αυτό το κεφάλαιο να αποδειχθεί και καταστροφικό για την καριέρα του.</p>
      <p>Το μόνο σίγουρο είναι πως θα ζήσουμε ξανά απολαυστικές στιγμές στην Πρέμιερ Λιγκ με την καυστικότητα και τον εγωισμό του Πορτογάλου στο επίκεντρο. Όσο για την αγωνιστική του πορεία, θα κριθεί εκ του αποτελέσματος.</p>
      <p>«Do it or die» λοιπόν Ζοσέ!</p>
    </article>
  </body>
</html>