<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/chakrov-reformite-v-zdraveopazvaneto-sa-krayno-nalozhitelni-407218.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-20T19:03:00+00:00"/>
    <meta property="og:title" content="Чакъров: Реформи в здравеопазването са наложителни"/>
    <meta property="og:description" content="ДПС отказа да подкрепи Бюджет 2020 в частта му за здравеопазването"/>
  </head>
  <body>
    <article>
      <h1>Чакъров: Реформи в здравеопазването са наложителни</h1>
      <address><time datetime="2019-11-20T19:03:00+00:00">20 Nov 2019, 19:03</time> by <a rel="author">Редактори, кадър Канал 3</a></address>
      <p>Колегите от ГЕРБ управляват вече 10 години с малко прекъсване, така че реформите в здравеопазването са крайно наложителни. За съжаление на този етап колкото и средства да се наливат, те отиват в една нереформирана система, заяви депутатът от ДПС доц. Джевдет Чакъров в предаването "Денят на живо с Наделина Анева" по Канал 3. той отговори на въпрос защо народните представители от движението отказаха да подкрепят новия бюджет за здравеопазване за 2020 г.</p>
      <p>"Бюджетът на НЗОК беше 800 милиона, сега е 4,5 милиарда лева - нека пациентите сега да кажат дали има подобрение. По анализ на Световната банка и Европейската комисия разходите у нас не са по-малки от европейските страни. В европейските страни е нормално до 15% доплащане от пациентите, при нас е до 40%. Всички тези диспропорции са заложени и в новия бюджет", посочи доц. Чакъров.</p>
      <p>Колегата му доц. Георги Йорданов, депутат от БСП, добави, че в България вече 10 години така и няма електронна информационна система в здравеопазването. "Първо трябва да имаме информация каква е потребността от медицинска помощ на българските граждани. Нямаме ги тези сведения, в България над 10 нямаме електронна информационна система - без нея не можем да планираме нищо", изтъкна доц. Йорданов.</p>
      <p> Той призова колегите си от ГЕРБ и ДПС да възприемат едно от предложенията на групата на БСП: "Искам да заостря вниманието за едно предложение, което искрено се надявам колегите от ГЕРБ и ДПС да приемат - ние предлагаме лекарствата за децата до 14 г. да са напълно безплатни", каза доц. Йорданов.</p>
      <p>По думите му "навсякъде се инвестира в извънболничната помощ, при нас е точно обратното - и всяка година бюджетът се увеличава". "С този бюджет, който е copy-paste на миналия, с леко вдигане, не постигаме нищо. Както каза доц. Чакъров - продължаваме да получаваме още от същото, което, обаче, не ни трябва", цитира колегата си Георги Йорданов.</p>
      <p>Според Борислав Борисов от ГЕРБ много скоро ще влезе в действие системата за електронна търговия от дългоочакваната електронна система в здравеопазването. "Нещата не се случват, както ни се иска на всички, но тестовете са приключили за електронната търговия, и всеки момент очакваме тя да заработи. Това означава болниците да купуват лекарства централизирано от тази платформа, може би от началото на 2020 г.", изрази надежда фармацевтът.</p>
      <p>За освободените временно директори на "Пирогов", на Специализираната болница за активно лечение по детски болести и на болница "Лозенец", докато тече разследването кой е виновен за смъртта на 3-годишния Александър, доц. Йорданов каза: "За тази координация (между болниците) отговаря Министерство на здравеопазването, а не директорите - те отговарят за собствените си болници. Не искам да се изказвам, болката е много голяма, тежестта е много голяма, но мисля, че е много несправедливо директорите да понесат отговорността върху себе си", каза доц. Георги Йорданов.</p>
      <p>Колегите му от НС Борислав Борисов и доц. Джевдет Чакъров се обединиха около мнението, че на въпроса за отговорността би трябвало да отговори разследването на прокуратурата. "Мисля, че премиерът чисто човешки и емоционално реагира. А кой е виновен - нека да оставим компетентните органи, ако има виновни, те със сигурност ще понесат своето наказание", заяви Борислав Борисов.</p>
      <p>"Първо бих искал да поднеса най-искрени съболезнования на опечаленото семейство. Болката и тъгата е безмерна, да не дава Господ да има повече такива случаи. Аз също споделям казаното от колегата - нека компетентните органи да извършат проверката, да се изяснят обстоятелствата и да се взимат адекватни мерки", заяви доц. Чакъров.</p>
    </article>
  </body>
</html>