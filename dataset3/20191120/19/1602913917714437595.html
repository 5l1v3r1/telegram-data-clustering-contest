<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/urmeaza-catalogul-zf-top-100-cele-mai-valoroase-companii-din-romania-2019-in-2017-la-varful-clasamentului-isi-faceau-loc-doua-afaceri-antreprenoriale-18596471"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-20T19:00:00+00:00"/>
    <meta property="og:title" content="Urmează catalogul ZF Top 100 cele mai valoroase companii din România 2019. În 2017, la vârful clasamentului îşi făceau loc două afaceri antreprenoriale"/>
    <meta property="og:description" content="Cele mai valoroase 10 companii din economie în 2017 contribuiau cu circa o treime la evaluarea totală a celor 100 de firme analizate în anuarul realizat de Ziarul Financiar în parteneriat cu BT Capital Partner şi cu Veridio."/>
  </head>
  <body>
    <article>
      <h1>Urmează catalogul ZF Top 100 cele mai valoroase companii din România 2019. În 2017, la vârful clasamentului îşi făceau loc două afaceri antreprenoriale</h1>
      <address><time datetime="2019-11-20T19:00:00+00:00">20 Nov 2019, 19:00</time> by <a rel="author" href="https://www.zf.ro/autor/cristina-rosca" target="_blank">Cristina Rosca</a></address>
      <p>Cele mai valoroase 10 companii din economie în 2017 contribuiau cu circa o treime la evaluarea totală a celor 100 de firme analizate în anuarul realizat de Ziarul Financiar în parteneriat cu BT Capital Partner şi cu Veridio.</p>
      <p>La vârful clasamentului se găseau astfel companii din domenii variate, cu un podium alcătuit exclusiv din „perle“ din energie, pentru ca pe poziţiile următoare să îşi facă loc bănci, operatori telecom sau retaileri.</p>
      <p>În 2017 două companii antrepre­noriale româneşti - Banca Transilvania şi Dedeman - îşi făceau loc în topul dominat de multinaţionale.</p>
      <p>Cele mai valoroase 100 de companii şi bănci din România au fost evaluate în 2017 la 333,8 mld. lei (72,5 mld. euro), în creştere cu 18% faţă de firmele care alcătuiau Top 100 în anul anterior.</p>
      <p>Valoarea de 72,5 mld. euro atinsă de companiile din Top 100 a fost cea mai ridicată de după 2007, cel mai bun an istoric. De altfel, doar la primele două ediţii ale catalogului (2006 şi 2007) busi­nessul local a fost mai valoros.</p>
      <p>Totuşi, cele mai valoroase 100 de companii din economia românească ar putea ajunge în 2019 să fie evaluate la peste 100 mld. euro, cel mai ridicat nivel din istorie, depăşind astfel chiar şi anii de boom economic. Ziarul Financiar pregăteşte cea de-a 14-a ediţie a anuarului Top 100 cele mai valoroase companii din România, cel mai longeviv produs al companiei. Evaluarea se va face pe baza datelor financiare din 2018, un an economic bun, cu un PIB care şi-a continuat creşterea şi cu un consum privat care a postat un plus de circa 5%. În acest context, şi indicatorii financiari ai companiilor au avut - în cele mai multe cazuri - evoluţii pozitive.</p>
      <p>Catalogul ZF Top 100 Cele mai valoroase companii din România este realizat încă de la prima ediţie împreună cu casa de investiţii Capital Partners, iar în ultimii doi ani în proiectul topului s-a alăturat şi compania de evaluare şi consultanţă Veridio, care analizează rezultatele băncilor.</p>
      <figure>
        <img src="https://storage0.dms.mpinteractiv.ro/media/1/1481/21334/18596471/2/2-topul.jpg"/>
      </figure>
    </article>
  </body>
</html>