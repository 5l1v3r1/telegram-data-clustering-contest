<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121105/pawlowicz-i-piotrowicz-z-pozytywna-opinia-sejmowej-komisji-opozycja-krytykuje-przebieg-przesluchania.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-20T19:16:00+00:00"/>
    <meta property="og:title" content="Pawłowicz i Piotrowicz z pozytywną opinią sejmowej komisji. Opozycja krytykuje przebieg przesłuchania"/>
    <meta property="og:description" content="Sejmowa komisja sprawiedliwości i praw człowieka pozytywnie zaopiniowała kandydatury Krystyny Pawłowicz i Stanisława Piotrowicza na sędziów Trybunału Konstytucyjnego."/>
  </head>
  <body>
    <article>
      <h1>Pawłowicz i Piotrowicz z pozytywną opinią sejmowej komisji. Opozycja krytykuje przebieg przesłuchania</h1>
      <address>
        <time datetime="2019-11-20T19:16:00+00:00">20 Nov 2019, 19:16</time>
      </address>
      <h4>Sejmowa komisja sprawiedliwości i praw człowieka pozytywnie zaopiniowała kandydatury Krystyny Pawłowicz i Stanisława Piotrowicza na sędziów Trybunału Konstytucyjnego.</h4>
      <p>Kandydaci do TK zostali zgłoszeni przez Prawo i Sprawiedliwość. Oboje uzyskali pozytywne opinie. Głosowało za nimi 16 członków komisji. W przypadku Krystyny Pawłowicz przeciw było 12 członków komisji, a w przypadku Piotrowicza 11 posłów.</p>
      <h3>Opozycja: Jesteście dumni?</h3>
      <p>Prof. Krystyna Pawłowicz oraz Stanisław Piotrowicz byli przesłuchwani przez posłów z sejmowej komisji sprawiedliwości. Nie obyło się bez zamieszania i protestów opozycji, która krytykuje szefa komisji, posła PiS Marka Asta.</p>
      <p>Powód?Marek Ast zamknął dyskusję w czasie odpowiedzi udzielanych przez Pawłowicz. Zamykając dyskusję, szef komisji powiedział do posłów opozycji: – Państwo nie reagujecie na moje upomnienia i prośby o nieprzeszkadzanie kandydatom, w ten sposób nie jesteśmy w stanie zapoznać się z odpowiedziami kandydatów, zarządzam głosowanie.</p>
      <p>Dyskusja została przerwana po kilkunastu minutach wypowiedzi Pawłowicz, która jako pierwsza odpowiadała na pytania posłów. Oznacza to, że Piotrowicz nie odpowiedział na pytania w ogóle.</p>
      <p>– Nie było odpowiedzi na pytania, to głosowanie ze złamaniem regulaminu. Jesteście dumni? – protestowała Kamila Gasiuk-Pihowicz z PO.</p>
      <h3>Kandydatury do Trybunału Konstytucyjnego</h3>
      <p>3 grudnia skończy się kadencja trzech sędziów Trybunału Konstytucyjnego, których wybrano jeszcze w czasach rządów koalicji PO-PSL. Chodzi o Marka Zubika, Piotra Tulei i Stanisława Rymara.</p>
      <p>Na początku listopada szef klubu parlamentarnego PiS Ryszard Terlecki podał, że partia rządząca zaproponuje na sędziów Trybunału Krystynę Pawłowicz, Stanisława Piotrowicza i Elżbietę Chojną-Duch. Dwie pierwsze kandydatury wzbudziły wiele kontrowersji. Media spekulowały, że propozycja Piotrowicza jako sędziego TK zostanie przez to wycofana.</p>
      <p>Kilka dni temu jednak PiS zgłosiło oficjalnie swoje kandydatury do TK i wymieniło jedną osobę. Nie była to ani Krystyna Pawłowicz, ani Stanisław Piotrowicz – wymieniono Elżbietę Chojnę-Duch na Roberta Jastrzębskiego. Jak jednak dzisiaj potwierdzono, kandydatura Jastrzębskiego została wycofana.</p>
      <footer>/ Źródło: <a href="http://www.tvp.info/">TVP Info</a> / Sejm, Twitter <br/>/ zdą</footer>
    </article>
  </body>
</html>