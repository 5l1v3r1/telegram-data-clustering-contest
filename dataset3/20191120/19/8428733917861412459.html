<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://limanowa.in/aktualnosci/forum-wojtow-burmistrzow-i-prezydentow-malopolski/46931"/>
    <meta property="og:site_name" content="Limanowa.in"/>
    <meta property="article:published_time" content="2019-11-20T19:08:00+00:00"/>
    <meta property="og:title" content="Forum Wójtów, Burmistrzów i Prezydentów Małopolski"/>
    <meta property="og:description" content="​Ponad stu przedstawicieli małopolskich samorządów wzięło udział w kolejnym, trzydniowym Forum Wójtów, Burmistrzów i Prezydentów Małopolski. Pierwszego dnia zostały wręczone wyróżnienia dla samorządów, które osiągnęły najlepszy wyniki w Rankingu Gmin Małopolski 2019."/>
  </head>
  <body>
    <article>
      <h1>Forum Wójtów, Burmistrzów i Prezydentów Małopolski</h1>
      <address>
        <time datetime="2019-11-20T19:08:00+00:00">20 Nov 2019, 19:08</time>
      </address>
      <p>​Ponad stu przedstawicieli małopolskich samorządów wzięło udział w kolejnym, trzydniowym Forum Wójtów, Burmistrzów i Prezydentów Małopolski. Pierwszego dnia zostały wręczone wyróżnienia dla samorządów, które osiągnęły najlepszy wyniki w Rankingu Gmin Małopolski 2019.</p>
      <p><i>- Ranking to ważny element monitorowania sytuacji małopolskich gmin, cenny instrument, który z perspektywy lat pozwala obserwować, jak zmienia się sytuacja społeczna, ekonomiczna, gospodarcza jednostek samorządu terytorialnego </i>- mówił marszałek Witold Kozłowski.</p>
      <p>Szczególne wyróżnienia trafiły do trzech małopolskich gmin: Zakopanego, Wielkiej Wsi i Niepołomic.<i> - Serdecznie gratuluję liderom tegorocznego rankingu. Życzę, żeby osiągnięte wyniki, odczytywane jako pozytywny efekt realizowanych planów zarządzania gminą, były dla włodarzy gmin-liderów zachętą do podejmowania kolejnych ambitnych planów na przyszłość -</i> dodał gospodarz regionu.</p>
      <p>Na zakończenie pierwszego dnia Forum wicemarszałek Łukasz Smółka wręczył umowę i listy intencyjne w sprawie realizacji projektów z zakresu m.in.: niskoemisyjnego transportu miejskiego i infrastruktury obsługi podróżnych. Wręczając listy intencyjne wicemarszałek poinformował, że łączna wartość wszystkich inwestycji, które otrzymały dofinansowanie wynosi blisko 30 mln zł. Pieniądze trafią do Bochni, Kłaju, Gnojnika, Proszowic, Moszczenicy, Radłowa, Iwkowej i Nowego Targu.</p>
      <p>Forum Wójtów, Burmistrzów i Prezydentów Małopolski działa przy FRDL Małopolskim Instytucie Samorządu Terytorialnego i Administracji od 2000 roku. Członkami – założycielami Forum było 98 wójtów i burmistrzów z gmin województwa małopolskiego. Obecnie Forum gromadzi ponad 168 członków spotykających się na comiesięcznych zjazdach. Zgodnie ze Statutem głównym celem działania Forum jest prezentowanie opinii członków Forum w sprawach dotyczących doskonalenia poziomu i sprawności funkcjonowania samorządu terytorialnego. Forum to opiniotwórcza grupa samorządowa, oparta na wspólnocie interesów zawodowych, niezależna od sympatii politycznych.</p>
      <p>(Fot.: UMWM)</p>
    </article>
  </body>
</html>