<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/iran-saudsky-kral-zastavit-jaderny-program-salman-jaderny_1911201924_elev"/>
    <meta property="og:site_name" content="iROZHLAS"/>
    <meta property="article:published_time" content="2019-11-20T19:24:00+00:00"/>
    <meta property="og:title" content="Je načase zarazit chaos a destrukci, kterou Írán vytváří, prohlásil Saúdský král Salmán"/>
    <meta property="og:description" content="Král ve svém každoročním projevu uvedl, že je načase zarazit „chaos a destrukci“, kterou Írán vytváří, informovala agentura Reuters. Šíitský Írán je hlavním geopolitickým rivalem Saúdské Arábie."/>
  </head>
  <body>
    <article>
      <h1>Je načase zarazit chaos a destrukci, kterou Írán vytváří, prohlásil Saúdský král Salmán</h1>
      <address><time datetime="2019-11-20T19:24:00+00:00">20 Nov 2019, 19:24</time> by <a rel="author">ČTK</a></address>
      <p>
        <b>Saúdský král Salmán vyzval mezinárodní společenství, aby zastavilo jaderné a raketové programy Íránu i vměšování Teheránu do dění v regionu. Král ve svém každoročním projevu uvedl, že je načase zarazit „chaos a destrukci“, kterou Írán vytváří, informovala agentura Reuters. Šíitský Írán je hlavním geopolitickým rivalem Saúdské Arábie.</b>
      </p>
      <p>V souvislosti s nedávnými raketovými útoky na území Saúdské Arábie, které jsou připisované Íránu, král Salmán poznamenal, že zemi nijak nepoznamenaly. Zopakoval rovněž, že Rijád je připraven se bránit.</p>
      <p>„I když bylo království terčem útoků 286 balistických raket a 289 dronů takovým způsobem, který jiná země nezažila, nijak to nepoznamenalo náš vývoj ani životy občanů,“ řekl král před členy svého nejvyššího poradního orgánu, šúry, dalšími členy královské rodiny a zahraničními diplomaty.</p>
      <p>Ocenil rovněž, že ropná společnost Saudi Aramco po zářijových útocích na svá zařízení rychle těžbu ropy obnovila. Útoky na ropná zařízení Abkajk a Churajs v polovině září snížily denní těžbu v Saúdské Arábii o 5,7 milionu barelů, což znamenalo zhruba o polovinu.</p>
      <related>
        <h4>Číst článek</h4>
        <a href="https://www.irozhlas.cz/ekonomika/saudi-aramco-burza-akcie_1911030658_pj"/>
      </related>
      <p>Saúdská Arábie je největším vývozcem ropy na světě a zároveň takzvaným dodavatelem poslední instance, na kterého v době nečekaného výpadku dodávek spoléhá více zemí. Rijád ale dokázal udržet dodávky zákazníkům na úrovních před útokem, protože čerpal surovinu ze svých obrovských zásob. Nabízel také jiné druhy ropy z dalších polí.</p>
      <p>Mezi šíitským Íránem a sunnitskou Saúdskou Arábii panuje dlouhodobě nevraživost. Státy soupeří o moc na Blízkém východě a podporují různé ozbrojené skupiny v konfliktech v Jemenu a v Sýrii. Saúdská Arábie stojí ve válce v Jemenu v čele Západem podporované provládní vojenské koalice, která bojuje proti šíitským povstalcům.</p>
      <p>Právě Írán má podle Rijádu na svědomí vyzbrojování těchto povstalců. V Sýrii zase Teherán podporuje režim prezidenta Bašára Asada.</p>
      <related>
        <h4>Související články</h4>
        <a href="https://www.irozhlas.cz/zpravy-svet/usa-vojaci-saudska-arabie_1910111949_zit"/>
        <a href="https://www.irozhlas.cz/zpravy-svet/iran-tanker-vybuch-exploze-ropa-rude-more-isna-saudska-arabie-dzidda_1910110902_gak"/>
      </related>
    </article>
  </body>
</html>