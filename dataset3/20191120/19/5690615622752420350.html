<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1836912-arakhamiya-zayaviv-scho-ivanisovu-treba-prizupiniti-chlenstvo-v-sluzi-narodu"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-20T19:48:00+00:00"/>
    <meta property="og:title" content="Арахамія заявив, що Іванісову треба призупинити членство в &quot;Слузі народу&quot;"/>
    <meta property="og:description" content="КИЇВ. 20 листопада. УНН. Народному депутату Роману Іванісову потрібно призупинити членство в партії &quot;Слуга Народу&quot; та фракції на час проведення всебічної …"/>
  </head>
  <body>
    <article>
      <h1>Арахамія заявив, що Іванісову треба призупинити членство в "Слузі народу"</h1>
      <address><time datetime="2019-11-20T19:48:00+00:00">20 Nov 2019, 19:48</time> by <a rel="author">Тоня Туманова</a></address>
      <p><b>КИЇВ. 20 листопада. УНН. </b>Народному депутату Роману Іванісову потрібно призупинити членство в партії "Слуга Народу" та фракції на час проведення всебічної перевірки та з‘ясування всіх обставин даного інциденту. Таку думку на своїй сторінці у Facebook висловив голова фракції "Слуга народу" Давид Арахамія, передає <b>УНН</b>.</p>
      <p>"Коментую ситуацію з Іванісовим. Як лідер фракції я вважаю, що йому потрібно призупинити членство в партії Слуга Народу та фракції на час проведення всебічної перевірки та з‘ясування всіх обставин даного інциденту", - написав Арахамія.</p>
      <p>За його словами, у разі спростування цієї інформації відповідне перебування Іванісова у фракції буде поновлено.</p>
      <p>Арахамія також додав, що 21 листопада о 12:00 збере брифінг щодо цього питання.</p>
      <p>"Сам Іванісов стверджує, що інформація щодо його судимості не відповідає дійсності. Ми маємо зараз на руках довідку про несудимість та непідтверджену інформацію щодо вироку та відбутого покарання. Чекаємо на підтвердження чи спростування цієї інформації від відповідних органів", - додав він.</p>
      <p>Як повідомляв <b>УНН</b>, з посиланням на правоохоронні органи, нардеп Іванісов 1996 року був <a href="https://www.unn.com.ua/uk/exclusive/1836671-pravookhorontsi-pidtverdili-sudimist-slugi-narodu-ivanisova-za-zgvaltuvannya">засуджений за згвалтування</a> неповнолітньої і відбув покарання у вигляді 2 роки 6 місяців у колонії загального режиму.</p>
      <p>Сам народний депутат Іванісов ці факти заперечує та навіть розмістив на своїй сторінці у Facebook фото-копію довідки про відсутність судимості.</p>
      <p>Коментуючи <b>УНН</b> інформацію про наявність в біографії Іванісова такого факту, голова фракції “Слуга народу” Давид Арахамія заявив, якщо з’ясується, що нардеп від “Слуги народу” Роман Іванісов дійсно був засуджений за зґвалтування неповнолітньої, то це питання буде <a href="https://www.unn.com.ua/uk/exclusive/1836652-arakhamiya-yakscho-sudimist-ivanisova-za-zgvaltuvannya-pidtverditsya-budemo-vinositi-na-fraktsiyu">винесене на розгляд фракції</a>.</p>
      <p>Пізніше Генеральний прокурор України Руслан Рябошапка повідомив, що перевірка підтвердила той факт, що народний депутат з фракції “Слуга народу” Роман Іванісов <a href="https://www.unn.com.ua/uk/news/1836872-genprokuror-nardep-ivanisov-vidbuvav-pokarannya-za-zgvaltuvannya">відбув тюремний строк</a> за згвалтування неповнолітньої.</p>
    </article>
  </body>
</html>