<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/598341/syria-21-maxites-kai-dyo-amaxoi-nekroi-apo-tis-israilines-epidromes"/>
    <meta property="og:site_name" content="SIGMALIVE"/>
    <meta property="article:published_time" content="2019-11-20T19:25:00+00:00"/>
    <meta property="og:title" content="Συρία: 21 μαχητές και δύο άμαχοι νεκροί από τις ισραηλινές επιδρομές"/>
    <meta property="og:description" content="Συνολικά, 23 άνθρωποι, 21 «μαχητές» και δύο άμαχοι, σκοτώθηκαν στις αεροπορικές επιδρομές που εξαπέλυσε σήμερα το πρωί το Ισραήλ εναντίον της Δαμασκού και..."/>
  </head>
  <body>
    <article>
      <h1>Συρία: 21 μαχητές και δύο άμαχοι νεκροί από τις ισραηλινές επιδρομές</h1>
      <address><time datetime="2019-11-20T19:25:00+00:00">20 Nov 2019, 19:25</time> by <a rel="author">sigmalive</a></address>
      <p>Συνολικά, 23 άνθρωποι, 21 «μαχητές» και δύο άμαχοι, σκοτώθηκαν στις αεροπορικές επιδρομές που εξαπέλυσε σήμερα το πρωί το Ισραήλ εναντίον της Δαμασκού και προαστίων της, σύμφωνα με νεότερο απολογισμό του το Συριακό Παρατηρητήριο Ανθρωπίνων Δικαιωμάτων και συριακές ιατρικές πηγές.</p>
      <p>Ο ισραηλινός στρατός ανέλαβε την ευθύνη για μια σειρά αεροπορικών πληγμάτων «μεγάλου εύρους» εναντίον στρατιωτικών θέσεων στη Συρία «σε απάντηση» στην εκτόξευση ρουκετών από το συριακό έδαφος εναντίον του Ισραήλ χθες, Τρίτη.</p>
      <p>Στον απολογισμό του, το Παρατηρητήριο σημείωσε ότι από τις επιδρομές των ισραηλινών δυνάμεων σκοτώθηκαν 21 μαχητές, ανάμεσά τους 16 αλλοδαποί.</p>
      <p>Σύμφωνα με τον ισραηλινό στρατό, το αντιαεροπορικό σύστημα του Ισραήλ αναχαίτισε χθες τέσσερις ρουκέτες που εκτοξεύθηκαν από την Συρία «από ιρανικά στοιχεία» εναντίον του βόρειου Ισραήλ.</p>
      <p>Τα ισραηλινά πολεμικά αεροσκάφη έπληξαν «περίπου δέκα στρατιωτικούς στόχους», περιλαμβανομένων αποθηκών και στρατιωτικών διοικητικών κέντρων, σύμφωνα με τον στρατό, ο οποίος πρόσθεσε ότι «κατέστρεψε» συστοιχίες αντιαεροπορικής άμυνας.</p>
      <p>ΠΗΓΗ: ΑΠΕ-ΜΠΕ</p>
    </article>
  </body>
</html>