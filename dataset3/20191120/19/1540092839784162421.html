<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/198051/mitsotakis-gia-prosfygiko-h-katastasi-stin-ellada-exei-ftasei-sta-oria-tis"/>
    <meta property="og:site_name" content="CNN.gr"/>
    <meta property="article:published_time" content="2019-11-20T19:19:22+00:00"/>
    <meta property="og:title" content="Μητσοτάκης για προσφυγικό: Η κατάσταση στην Ελλάδα έχει φτάσει στα όριά της"/>
    <meta property="og:description" content="Το μήνυμα πως ο επιμερισμός των βαρών και η αλληλεγγύη στο μεταναστευτικό και προσφυγικό δεν μπορεί να μένει κενό γράμμα, αλλά πρέπει να είναι μια ουσιαστική..."/>
  </head>
  <body>
    <article>
      <h1>Μητσοτάκης για προσφυγικό: Η κατάσταση στην Ελλάδα έχει φτάσει στα όριά της</h1>
      <h2>Το μήνυμα πως ο επιμερισμός των βαρών και η αλληλεγγύη στο μεταναστευτικό και προσφυγικό δεν μπορεί να μένει κενό γράμμα, αλλά πρέπει να είναι μια ουσιαστική πολιτική που θα παρέχει υποστήριξη στις χώρες που βρίσκονται στα εξωτερικά σύνορα της ΕΕ, έστειλε ο πρωθυπουργός Κυριάκος Μητσοτάκης από την Κροατία.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 21:19 , 20 November 2019</p>
      <p>Μιλώντας σε πάνελ του δικτύου νέων ευρωβουλευτών του ΕΛΚ, στο πλαίσιο των εργασιών του συνεδρίου του ΕΛΚ στο Ζάγκρεμπ, ο κ. Μητσοτάκης είπε πως<b> η κατάσταση όσον αφορά την Ελλάδα έχει φτάσει στα όριά της</b>.</p>
      <blockquote>«Γνωρίζουμε την κατάσταση. Αυτή τη στιγμή δεχόμαστε 500 πρόσφυγες και μετανάστες σε ημερήσια βάση. Η κατάσταση στα νησιά είναι πάρα πολύ δύσκολη» σημείωσε απαντώντας σε σχετική ερώτηση.</blockquote>
      <p>Στην κατεύθυνση αυτή, απαντώντας σε ερώτηση για τις προτεραιότητες της Κομισιόν, προέταξε πως βασική προτεραιότητα της νέας Ευρωπαϊκής Επιτροπή πρέπει να είναι η δουλειά που απαιτείται να γίνει στον τομέα της <b>νέας ενιαίας πολιτικής ασύλου, που θα αντικαταστήσει το Δουβλίνο.</b></p>
      <p>Συνεχίζοντας στο ίδιο μήκος κύματος, ο κ. Μητσοτάκης επισήμανε πως δεν είναι ένα ζήτημα που απασχολεί μόνο εμένα και την Ελλάδα, αλλά είναι ένα ζήτημα που μας απασχολεί όλους.</p>
      <p>Απαντώντας σε ερώτηση πώς η ΝΔ και ο ίδιος νίκησαν τους λαϊκιστές στην Ελλάδα και ποια είναι η συμβολή του για τα κόμματα του ΕΛΚ, ο πρωθυπουργός είπε: Μπορείς να κερδίσεις την εμπιστοσύνη του λαού χωρίς να γίνεις λαϊκιστής, μιλώντας τη γλώσσα της αλήθειας και αντιμετωπίζοντας τις αιτίες των προβλημάτων που εκμεταλλεύονται οι λαϊκιστές.</p>
      <h3>Το τρίπτυχο των προκλήσεων για τη νέα γενιά</h3>
      <p>Νωρίτερα ο πρωθυπουργός έθεσε ως βασικές προκλήσεις για τη νέα γενιά το τρίπτυχο της<b> προστασίας του περιβάλλοντος,</b> της αντιμετώπισης των ανισοτήτων και της γεφύρωσης του χάσματος των ψηφιακών δεξιοτήτων.</p>
      <p>Μιλώντας ως ειδικός προσκεκλημένος σε εκδήλωση με θέμα τη συμμετοχή της νεολαίας στην ευρωπαϊκή πολιτική, που πραγματοποιείται στο πλαίσιο του συνεδρίου του ΕΛΚ στην κροατική πρωτεύουσα, ο κ. Μητσοτάκης διαμήνυσε πως<b> το στοίχημα είναι να επιστρέψουν όσοι έφυγαν τα χρόνια της κρίσης</b> και πώς να προφέρουμε ευκαιρίες στις νέες γενιές.</p>
      <p>«Η ανάπτυξη θα έρθει μέσα από ανθρώπους με ικανότητες που είναι στο εξωτερικό και θα επιστρέψουν στη χώρα αν δημιουργηθούν οι κατάλληλες συνθήκες» τόνισε. Σε αυτό το πλαίσιο, ο πρωθυπουργός έδωσε έμφαση στη δημιουργία ενός <b>περιβάλλοντος ανάπτυξης, με την προσέλκυση νέων επενδύσεων.</b> «Το κύριο ζήτημα είναι η δημιουργία νέων θέσεων εργασίας για την αντιμετώπιση της ανεργίας» επισήμανε χαρακτηριστικά και σημείωσε: «Θα πρέπει να κατανοήσουμε ποια είναι τα ενδιαφέροντα της νέας γενιάς και οι προτεραιότητες της. Δεν μπορούμε να βλέπουμε τα προβλήματα της νέας γενιάς με τους φακούς της δικιάς μας νιότης» τόνισε χαρακτηριστικά.</p>
      <p>Εξίσου σημαντική πρόκληση για τη νέα γενιά είπε πως είναι η αντιμετώπιση των ανισοτήτων. Το κύριο ζήτημα είναι η <b>δημιουργία νέων θέσεων εργασίας</b> για την αντιμετώπιση της ανεργίας, επισήμανε και αναφέρθηκε σε σχετικές πρωτοβουλίες της κυβέρνησης με έμφαση τη μείωση της φορολογίας. Προσέθεσε πως «αν εμείς ως κεντροδεξιά κόμματα δεν δίνουμε απαντήσεις σε αυτές τις προκλήσεις τότε δίνουμε χώρο στους λαϊκιστές».</p>
      <p>Ανέδειξε παράλληλα ως βασική πρόκληση τη γεφύρωση του ψηφιακού χάσματος και έδωσε έμφαση στην εκπαίδευση. Να γεφυρωθεί το χάσμα με τις ψηφιακές δεξιότητες.   </p>
      <p>
        <b>Η Ελλάδα θα γίνει πρωτοπόρος στην αντιμετώπιση της κλιματικής αλλαγής</b>
      </p>
      <p>Επίσης, αναφερόμενος στην κλιματική αλλαγή, ο κ. Μητσοτάκης αναφέρθηκε στις προτεραιότητες που έχει θέσει η ελληνική κυβέρνηση, όπως η <b>απολιγνιτοποίηση.</b> «Η Ελλάδα είναι αποφασισμένη να γίνει πρωτοπόρος στην αντιμετώπιση της κλιματικής αλλαγής», σημείωσε ο πρωθυπουργός Κυριάκος Μητσοτάκης μιλώντας λίγο αργότερα σε εκδήλωση με νέους ευρωβουλευτές του ΕΛΚ. Επισήμανε πως η κλιματική αλλαγή και οι ανισότητες εξαιτίας του κύματος παγκοσμιοποίησης αποτελούν σήμερα κυρίαρχο θέμα αναζήτησης των νέων ανθρώπων. «Δεν μπορούμε να καταλάβουμε την οπτική της νέας γενιάς από τη σκοπιά της δικής μας», σημείωσε χαρακτηριστικά.</p>
      <p>Καταληκτικά, ο κ. Μητσοτάκης ανέδειξε ως κύρια πρόκληση σε ευρωπαϊκό επίπεδο τη βιώσιμη ανάπτυξη. «Πρέπει να διατηρηθεί η ανάπτυξη» υπογράμμισε.</p>
      <p>    </p>
      <p>Πριν από την ομιλία του, στις 15.30 ο πρωθυπουργός ψήφισε για τον νέο πρόεδρο του ΕΛΚ.</p>
      <p>Στη συνέχεια ο κ. Μητσοτάκης θα έχει διμερείς συναντήσεις με τον επικεφαλής διαπραγματευτή της Ευρωπαϊκής Επιτροπής για το Brexit, Μισέλ Μπαρνιέ, τον πρωθυπουργό της Ρουμανίας Λούντοβικ Όρμπαν, την πρωθυπουργό της Νορβηγίας Έρνα Σόλμπεργκ και τον Αυστριακό Σεμπάστιαν Κουρτς, ενώ το βράδυ θα συμμετάσχει στη διευρυμένη σύνοδο κορυφής του ΕΛΚ.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/198075/to-sxedio-tis-kyvernisis-gia-ti-diethnopoiisi-toy-prosfygikoy-provlimatos">Το σχέδιο της κυβέρνησης για τη διεθνοποίηση του προσφυγικού προβλήματος</a>
        </li>
        <li>
          <a href="https://www.cnn.gr/news/politiki/story/198073/diadoxikes-epafes-mitsotaki-me-eyropaioys-igetes-sto-perithorio-toy-synedrioy-toy-elk">Διαδοχικές επαφές Μητσοτάκη με ευρωπαίους ηγέτες στο περιθώριο του συνεδρίου του ΕΛΚ</a>
        </li>
        <li>
          <a href="https://www.cnn.gr/news/politiki/story/197969/sto-elk-o-mitsotakis-prosfygiko-kai-oikonomia-sto-epikentro">Ελάχιστο εγγυημένο εισόδημα: Το «στοίχημα» Μητσοτάκη και τα «πυρά» του ΣΥΡΙΖΑ</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/215/kyriakos-mitsotakis">ΚΥΡΙΑΚΟΣ ΜΗΤΣΟΤΑΚΗΣ</a>
        </li>
        <li>
          <a href="https://www.cnn.gr/eidhseis/tag/1372/kroatia">ΚΡΟΑΤΙΑ</a>
        </li>
        <li>
          <a href="https://www.cnn.gr/eidhseis/tag/29667/prostasia-perivallontos">ΠΡΟΣΤΑΣΙΑ ΠΕΡΙΒΑΛΛΟΝΤΟΣ</a>
        </li>
        <li>
          <a href="https://www.cnn.gr/eidhseis/tag/53127/anisothtes">ΑΝΙΣΟΤΗΤΕΣ</a>
        </li>
        <li>
          <a href="https://www.cnn.gr/eidhseis/tag/5950/klimatiki-allagi">ΚΛΙΜΑΤΙΚΗ ΑΛΛΑΓΗ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/20/198058/snapshot/414569.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/20/198076/snapshot/apodrasi-kakopoiou-kypselis.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/20/198049/snapshot/2761754.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/20/198036/snapshot/telesigrafo-katalipsies.jpg"/>
      </figure>
    </article>
  </body>
</html>