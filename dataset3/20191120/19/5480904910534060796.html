<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/benny-ganc-informoval-prezidenta-ze-izraelskou-vladu-nesestavil/1823407?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-20T19:19:00+00:00"/>
    <meta property="og:title" content="Benny Ganc informoval prezidenta, že izraelskou vládu nesestavil"/>
    <meta property="og:description" content="Jeruzalém - Šéf centristického uskupení Modrá a bílá Benny Ganc informoval izraelského prezidenta, že se mu nepodařilo sestavit novou vládu. Kabinet se předtím nepodařilo sestavit ani jeho rivalovi, stávajícímu premiérovi Benjaminu Netanjahuovi. Židovský stát tak pravděpodobně čekají už třetí volby za poslední rok, informovala izraelská média."/>
  </head>
  <body>
    <article>
      <h1>Benny Ganc informoval prezidenta, že izraelskou vládu nesestavil</h1>
      <address><time datetime="2019-11-20T19:19:00+00:00">20 Nov 2019, 19:19</time> by <a rel="author" href="http://www.ctk.cz/" target="_blank">ČTK</a></address>
      <p>Jeruzalém - Šéf centristického uskupení Modrá a bílá Benny Ganc informoval izraelského prezidenta, že se mu nepodařilo sestavit novou vládu. Kabinet se předtím nepodařilo sestavit ani jeho rivalovi, stávajícímu premiérovi Benjaminu Netanjahuovi. Židovský stát tak pravděpodobně čekají už třetí volby za poslední rok, informovala izraelská média.</p>
      <p>Ganc měl na sestavení vlády čas do dnešní půlnoci místního času (23:00 SEČ). Ještě před vypršením této lhůty ale telefonicky informoval prezidenta Reuvena Rivlina, že se mu to nepodaří. V následném televizním projevu obvinil ze selhání vyjednávání o vytvoření vlády Netanjahua. Ganc podle listu The Times of Israel řekl, že udělal všechno pro to, aby mohla vzniknout vláda založená na "respektu, morálce a hodnotách".</p>
      <p>Netanjahu v reakci vyzval Gance, aby se vrátil k jednacímu stolu. "Jsem připraven vrátit se ještě dnes večer k vyjednávání ve snaze vytvořit vládu národní jednoty," prohlásil dosavadní premiér. "Izrael potřebuje vládu národní jednoty, kvůli bezpečnosti národa i kvůli naplnění vůle lidu," dodal.</p>
      <p>Gancovým rozhodnutím Izrael vstupuje do období dlouhého 21 dní, ve kterém má jakýkoli z kandidátů možnost ukázat, že získal většinu pro sestavení vlády. Jestliže se to nepodaří, budou vyhlášeny nové volby. Vzhledem k tomu, že dosavadní kandidáti doteď kabinet nesestavili, šance, že se jim to podaří v příštích třech týdnech jsou velmi nízké.</p>
      <p>Po zářijových volbách se hovořilo o možnosti vlády národní jednoty, Ganc a Netanjahu se ale nedokázali dohodnout na sdílení moci. Stejně tak ztroskotala jednání o koaličním kabinetu s šéfem izraelské strany ruských imigrantů Izrael je náš domov Avigdorem Liebermanem.</p>
      <p>Lieberman dnes odmítl podpořit jak případnou vládu premiéra Benjamina Netanjahua, tak centristy Bennyho Gance. Jeho slovo bylo přitom rozhodující po jarních volbách i nyní. Liebermanova strana totiž získala osm mandátů a pokud by se připojila k některému z vítězných bloků, mohla by složitá koaliční vyjednávání ukončit.</p>
      <p>Gance i Netanjahua dnes Lieberman obvinil, že nejsou schopni kompromisu. On prý učinil vše pro to, aby vládě národní jednoty pomohl na svět. Netanjahu se podle něj nedokáže odpoutat od ultraortodoxního bloku a Ganc zase nebyl připraven přijmout plán široké koalice. Svou účast ve vládě Lieberman podmínil tím, že v ní nemohou být ultraortodoxní strany. V případě možného spojení s Gancem mu vadilo, že by se tato vláda opírala o ohlasy arabských poslanců.</p>
      <p>Ganc po úterním jednání s Netanjahuem řekl, že je špatné, budou-li se letos konat už třetí volby. Podmínky, za nichž chtěl ve velké koalici být Netanjahu, pro něj ale nebyly přijatelné. "Třetí volby, to je špatné, ale principy a hodnoty nelze dát stranou," řekl Ganc.</p>
      <p>Netanjahuova strana Likud má po zářijových volbách se svými spojenci něco přes 50 ze 120 parlamentních křesel. Totéž platí o Gancově straně Modrá a bílá.</p>
    </article>
  </body>
</html>