<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/people/260023/o-xoakin-finiks-kai-o-tont-filips-endexetai-na-synergastoyn-ksana-gia-to-sikoyel-toy-joker"/>
    <meta property="og:site_name" content="LiFO"/>
    <meta property="article:published_time" content="2019-11-20T19:30:00+00:00"/>
    <meta property="og:title" content="Έρχεται σίκουελ του «Τζόκερ»; Χοακίν Φίνιξ και Τοντ Φίλιπς συζητούν νέα συνεργασία"/>
    <meta property="og:description" content="Δημοσιεύματα αναφέρουν πως ο σκηνοθέτης σκοπεύει να γυρίσει συνέχεια της μεγάλης κινηματογραφικής επιτυχίας"/>
  </head>
  <body>
    <article>
      <h1>Έρχεται σίκουελ του «Τζόκερ»; Χοακίν Φίνιξ και Τοντ Φίλιπς συζητούν νέα συνεργασία</h1>
      <h2>Δημοσιεύματα αναφέρουν πως ο σκηνοθέτης σκοπεύει να γυρίσει συνέχεια της μεγάλης κινηματογραφικής επιτυχίας</h2>
      <address><time datetime="2019-11-20T19:30:00+00:00">20 Nov 2019, 19:30</time> by <a rel="author">NEWSROOM</a></address>
      <p>
        <b>Το περασμένο σαββατοκύριακο το <a href="https://www.lifo.gr/tags/%CE%A4%CE%B6%CF%8C%CE%BA%CE%B5%CF%81">«Joker»</a>, η ταινία του Τοντ Φίλιπς για τον άσπονδο εχθρό του Μπάτμαν, ξεπέρασε το ένα δισεκατομμύριο δολάρια στο παγκόσμιο box office, αφήνοντας πολύ πίσω το «Deadpool».</b>
      </p>
      <p>Συζητήσεις σχετικά με ένα σίκουελ της ταινίας γίνονται εδώ και αρκετό καιρό, για την ακρίβεια από τότε που έκανε πρεμιέρα τον Αύγουστο στο Φεστιβάλ Βενετίας, αλλά μέχρι στιγμής τίποτα δεν έχει επιβεβαιωθεί επισήμως.</p>
      <p>Ωστόσο νέο δημοσίευμα του Hollywood Reporter αναφέρει πως ένα σχετικό πρότζεκτ ήδη βρίσκεται στο τελικό στάδιο διαπραγματεύσεων, σημειώνοντας πως οι Τοντ Φίλιπς και Χοακίν Φίνιξ «είναι πολύ πιθανό να ενωθούν ξανά».</p>
      <p>Ο διάσημος σκηνοθέτης θα γράψει το σενάριο για το σίκουελ μαζί με τον Σκοτ Σίλβερ, με τον οποίο είχε συνεργαστεί στο αρχικό σενάριο, δήλωσαν πηγές στο Hollywood Reporter.</p>
      <p>Τα πρώτα νούμερα στο box office που έκανε το «Joker» ήταν αρκετά για την Warner Bros ώστε να συμφωνήσει στο αίτημα του Φίλιπς να σκηνοθετήσει μια ακόμη ιστορία της DC Comics, που φέρεται να αφορά τον Lex Luthor. Ο Μπάτμαν ήδη γυρίζεται από τον Ματ Ριβς με πρωταγωνιστή τον Ρόμπερτ Πάτινσον.</p>
      <p>Οι προηγούμενες τρεις ταινίες της DC έφεραν κέρδη άνω του ενός δισεκατομμυρίου δολαρίων, αλλά το συγκριτικά μικρότερο μπάτζετ (60 εκατομμύρια δολάρια) του «Joker» αύξησε την επίδρασή του.</p>
      <p>Πηγές του Hollywood Reporter ισχυρίζονται πως ο Τοντ Φίλιπς έβγαλε περίπου 100 εκατομμύρια από την δουλειά του στην ταινία, έχοντας κλείσει συμφωνία για ποσοστά επί των κερδών παρόμοια με εκείνη που σύναψε για το «The Hangover», το οποίο κόστισε 35 εκατομμύρια και έφερε συνολικά 468 εκατομμύρια δολάρια.</p>
      <p>Με πληροφορίες από Guardian</p>
    </article>
  </body>
</html>