<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829152.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T19:18:00+00:00"/>
    <meta property="og:title" content="دیدار وزرای خارجه روسیه و بحرین در مسکو"/>
    <meta property="og:description" content="به گزارش فارس، «سرگئی لاوروف» وزیر خارجه روسیه و «خالد بن احمد آل خلیفه» وزیر خارجه بحرین روز سه‌شنبه در مسکو با یکدیگر دیدار و درباره مسایل مهم منطقه گفت‌وگو کردند."/>
  </head>
  <body>
    <article>
      <h1>دیدار وزرای خارجه روسیه و بحرین در مسکو</h1>
      <address>
        <time datetime="2019-11-20T19:18:00+00:00">20 Nov 2019, 19:18</time>
      </address>
      <p>وزرای خارجه روسیه و بحرین ضمن دیدار با یکدیگر در مسکو، مسایل منطقه و روابط دوجانبه را مورد بررسی قرار دادند.</p>
      <p>به گزارش فارس، «سرگئی لاوروف» وزیر خارجه روسیه و «خالد بن احمد آل خلیفه» وزیر خارجه بحرین روز سه‌شنبه در مسکو با یکدیگر دیدار و درباره مسایل مهم منطقه گفت‌وگو کردند.</p>
      <p>وزارت خارجه روسیه در خصوص این دیدار بیانیه‌ای را صادر و در آن اعلام کرد که دو طرف درباره مسایل امنیتی غرب آسیا و منطقه خلیج فارس و چشم انداز همکاری منطقه‌ای روسیه و بحرین بحث و تبادل نظر کردند.</p>
      <p>در این بیانیه آمده که لاوروف و آل خلیفه بر اهمیت حل مشکلات منطقه و لزوم پایان هر چه زودتر درگیری‌های منطقه‌ای و پایبندی به قوانین بین‌المللی و منشور سازمان ملل تاکید کردند.</p>
      <p>به گزارش روسیاالیوم، وزارتخانه یاد شده افزود: طرفین درباره اوضاع سوریه و منطقه خلیج (فارس) و پرونده فلسطین رایزنی کردند.</p>
      <p>از سوی دیگر، سرگئی لاوروف وزیر خارجه روسیه پس از پایان دیدارش با همتای بحرینی خود گفت که خالد بن احمد بن محمد آل خلیفه از وی خواست به منامه سفر کند.</p>
      <p>لاوروف تاکید کرد که دعوت آل خلیفه برای سفر به بحرین را قبول کرده و قرار است سال آینده به منامه سفر کند.</p>
    </article>
  </body>
</html>