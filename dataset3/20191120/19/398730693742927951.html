<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/ledare/akesson-klar-bruden-infor-brollopet-med-m-och-kd/"/>
    <meta property="og:site_name" content="DN.SE"/>
    <meta property="article:published_time" content="2019-11-20T19:30:00+00:00"/>
    <meta property="og:title" content="Åkesson klär bruden inför bröllopet med M och KD"/>
    <meta property="og:description" content="Sverigedemokraterna har landsdagar i Örebro och ska revidera principprogrammet. ”Nedärvd essens” ska bort. Städning inför bröllopet med M och KD."/>
  </head>
  <body>
    <article>
      <h1>Åkesson klär bruden inför bröllopet med M och KD</h1>
      <address><time datetime="2019-11-20T19:30:00+00:00">20 Nov 2019, 19:30</time> by <a rel="author" href="https://www.dn.se/av/dn-s-ledarredaktion/" target="_blank">DN:s ledarredaktion</a></address>
      <p>
        <b>DN 21/11 2019. Sverigedemokraterna håller Landsdagar i Örebro. Principprogrammet ska revideras.  Nu hägrar makten.</b>
      </p>
      <p>Expressen bad nyligen Jimmie Åkesson <a href="https://www.expressen.se/nyheter/jimmie-akesson-hade-garna-varit-justitieminister/">berätta vilken ministerpost han helst skulle vilja ha. </a>De flesta partiledare som får en sådan fråga svarar ”statsminister”, även om sannolikheten för att de någonsin ska få chansen att leda en regering är obefintlig.</p>
      <p>Men Åkesson väljer en annan post: ”Justitieminister tycker jag verkar vara bra. Som det är i dag har du ju ett väldigt inflytande över två av våra viktigaste profilfrågor. Både justitieminister och migrationsminister i ett. Så det hade jag gärna varit.”</p>
      <p>I<b>nvandring och brott.</b> Det är och förblir ”profilfrågorna”. Invandringsmotståndet är partiets basnäring. Kriminaliteten dess just nu effektivaste energikälla.</p>
      <p>Man kan därför bli konfunderad när man tar en titt på <a href="https://sd.se/landsdagarna/">handlingarna inför Sverigedemokraternas landsdagar </a>som inleds i Örebro på torsdagskvällen. Det finns bara sju motioner under rubriken ”migration och integration”, bara elva om ”lag och ordning”, men hela 26 som berör ”vård” och ”omsorg och hälsa”.</p>
      <p>Men förklaringen är enkel. Sverige­demokraterna känner att de har sina ”profilfrågor” säkrade. Oavsett hur långtgående löften om tuffare tag andra partier ställer ut så kommer väljare som sätter likhetstecken mellan invandring och ”samhällskollaps” att ta för givet att SD är redo att gå ännu längre. Sverigedemokraterna behöver därför inte längre ständigt larma och rassla med kedjorna. Det jobbet kan överlåtas till Kristdemokraterna och Moderaterna.</p>
      <p><b>I stället kan SD ägna sig åt</b> att städa i hörnen och putsa på den ideologiska skylt som partiet la sig till med för åtta år sedan: ”socialkonservatismen”, ett begrepp med den stora fördelen att man kan lägga tonvikten antingen på det ”sociala” eller på det ”konservativa” och på det sättet flirta med såväl besvikna socialdemokrater som förhoppningsfulla högerväljare.</p>
      <blockquote>På nytt dags för partiet att piffa upp sin ideologiska makeup.</blockquote>
      <p>Sverigedemokraterna<a href="https://www.dn.se/nyheter/politik/sd-blir-socialkonservativt-1/"> blev ”socialkonservativa” vid landsdagarna 2011.</a> Då antogs ett principprogram med partideologen Mattias Karlsson som huvudförfattare. Han kunde, enligt partiorganet SD-Kuriren, lugna alla aktivister som eventuellt oroade sig över att Sverigedemokraterna skulle överge ”nationalismen”. Så var det inte alls. ”SD blir socialkonservativt – men nationalismen består”, blev tidningens sammanfattande rubrik.</p>
      <p><b>Nu är det på nytt </b>dags för partiet att piffa upp sin ideologiska makeup. En lätt reviderad version av princip­programmet ska antas. Ordparet ”nedärvd essens” ska strykas eftersom begreppet enligt partiledningen gjort det möjligt för SD-motståndare att ”felaktigt” hävda att programmet inne­håller spår av ”rasism”.</p>
      <p>I ändringsförslaget hänvisas i stället till ”det biologiska arvet”. Och vad är då det? Det förklaras så här: ”i tidigare versioner av detta program beskrivet med termen nedärvd essens”. Aha! Annorlunda, men samma, samma. Eller om det nu är samma, samma, men annorlunda. Båda varianterna sammanfattar Sverigedemokraternas utveckling från pariastämplat källarparti till av borgerliga aktörer om­huldat maktparti.</p>
      <p><b>”Klä bruden” är </b>ett näringslivs­uttryck som syftar på putsandet och fejandet, städandet och pyntandet i ett bolag innan det ska säljas eller läggas ut på börsen. Det Jimmie Åkesson nu gör är att klä bruden inför det bröllop han hoppas ska äga rum mellan å ena sidan SD och å andra sidan KD och M.</p>
      <p>Och varför är Åkesson så mån om att skapa detta ”konservativa” ménage à trois? För att han så innerligt och hett vill ge Ulf Kristersson chansen att som statsminister genomföra ”borgerlig politik”? Ja, det finns ju osjälviska människor. Men osjälviska partier?</p>
    </article>
  </body>
</html>