<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mynetpetahtikva.co.il/%d7%a8%d7%9b%d7%99%d7%9c%d7%95%d7%aa-%d7%95%d7%9c%d7%99%d7%9c%d7%94/%d7%9e%d7%92%d7%99%d7%a2-%d7%9c%d7%94-%d7%94%d7%a8%d7%a7%d7%93%d7%a0%d7%99%d7%aa-%d7%90%d7%aa%d7%99-%d7%a4%d7%95%d7%9c%d7%99%d7%a9%d7%95%d7%a7-%d7%aa%d7%a7%d7%91%d7%9c-%d7%90%d7%aa-%d7%aa%d7%95%d7%90%d7%a8-%d7%99%d7%a7%d7%99%d7%a8%d7%aa-%d7%94%d7%a2%d7%99%d7%a8-%d7%a4%d7%aa%d7%97-%d7%aa%d7%a7%d7%95%d7%94-418757/4"/>
    <meta property="og:site_name" content="חדשות פתח תקוה"/>
    <meta property="article:published_time" content="2019-11-20T19:20:00+00:00"/>
    <meta property="og:title" content="מגיע לה: הרקדנית אתי פולישוק תקבל את תואר יקירת העיר פתח תקוה"/>
    <meta property="og:description" content="40 שנה אחרי שהקימה את הסטודיו לריקוד ולמחול בפתח תקוה, שזכה בהישגים רבים, תקבל אתי פולישוק את תואר יקירת העיר. &quot;זו בהחלט נקודה משמעותית ומרגשת. אני רוצה להמשיך לעבוד כי זה נותן לי חיים&quot;"/>
  </head>
  <body>
    <article>
      <h1>מגיע לה: הרקדנית אתי פולישוק תקבל את תואר יקירת העיר פתח תקוה</h1>
      <h2>40 שנה אחרי שהקימה את הסטודיו לריקוד ולמחול בפתח תקוה, שזכה בהישגים רבים, תקבל אתי פולישוק את תואר יקירת העיר. "זו בהחלט נקודה משמעותית ומרגשת. אני רוצה להמשיך לעבוד כי זה נותן לי חיים"</h2>
      <address><time datetime="2019-11-20T19:20:00+00:00">20 Nov 2019, 19:20</time> by <a rel="author">מתן דויטש</a></address>
      <figure>
        <img src="http://mynetpetahtikva.co.il/dyncontent/Old%5Cmynetpetahtikva%5Cdyncontent%5Ct_post%5C2017%5C2%5C26%5C956295289801713732636.JPG"/>
      </figure>
      <p>כבוד: אתי פולישוק, אולי הכוריאוגרפית והרקדנית המפורסמת בישראל, וכמובן גם תושבת פתח תקוה, תקבל במוצאי השבת הקרובה את תואר יקירת העיר בטקס חגיגי שייערך בהיכל התרבות העירוני.</p>
      <p>פולישוק, שמסרבת בכל תוקף לחשוף את גילה מחשש לעין הרע, עברה להתגורר בפתח תקוה לאחר נישואיה, לפני כ-51 שנים. היא שימשה כמורה לחינוך גופני במשך 26 שנים, ניהלה את הלהקה הייצוגית של העיר, אך יותר מכל היא מזוהה עם המרכז לתנועה ולמחול אותו היא מנהלת שנים רבות. הרקדניות שיוצאות מהמרכז מופיעות חדשות לבקרים באירועי ספורט, תכניות טלויזיה ואף בהופעות בחו"ל.</p>
      <p>כעת, ימים ספורים לפני קבלת התואר המכובד היא נשמעת נרגשת במיוחד. "זה כבוד גדול שנבחרתי, ואני גאה להיות בעיר הזאת", היא אומרת. "אני מרגישה שעשיתי משהו. גם בתחום המחול, גם בתחום ההתנדבות כשהתלמידות שלי מתנדבות עד היום . אני גאה גם בזה שתלמידות שלא המשיכו בדרכי, היום הן רופאות ועורכות דין . תמיד דאגתי שהבנות מלבד הריקוד, יהיו גם תלמידות טובות".</p>
      <p>"אני תמיד משתדלת לתרום ולדאוג לתלמידות שלי עד כמה שאפשר, כמו אמא. מלווה אותן בנסיעות לחו"ל וכו'. אני לא סתם מורה לריקוד. אני מחכה מאוד לטקס וכל המשפחה שלי תגיע".</p>
      <p>
        <b>אפשר לומר שזו נקודת הציון המשמעותית בקריירה שלך?</b>
      </p>
      <p>"זו בהחלט נקודה משמעותית ומרגשת אך המשמעותית ביותר תתרחש בראשון ליולי, באירוע שיציין 40 שנה לסטודיו שלי. יצא מעניין, כך שהכל מתנקז לתקופה הזו . בנוסף, ביום שישי בשבוע הבא נציין 7 שנים לפטירתו של בעלי ז"ל. הוא היה גאה מאוד באות שאני מקבלת. הוא עזר לי הכי הרבה להיות אתי פולישוק".</p>
      <p>
        <b>לאן עוד את שואפת להגיע?</b>
      </p>
      <p>"קודם כל להמשיך ללמד, ולהתקדם. אני רוצה להמשיך לעבוד כי זה נותן לי חיים, וגם להמשיך להיות צעירה ברוח שלי. יש לי שמונה נכדים, ושלושה בנים מקסימים. המשפחה מחזקת אותי, והתלמידות הן החברות הכי טובות שלי".</p>
    </article>
  </body>
</html>