<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportnieuws.nl/voetbal/binnenland/nog-actieve-spelers-staan-nu-al-top-historische-eredivisielijstjes/"/>
    <meta property="og:site_name" content="Sportnieuws"/>
    <meta property="article:published_time" content="2019-11-20T19:00:42+00:00"/>
    <meta property="og:title" content="Deze nog actieve spelers staan nu al in de top van de historische Eredivisielijstjes"/>
    <meta property="og:description" content="In de voetballerij worden alle statistieken bijgehouden. Natuurlijk doelpuntenmakers, maar ook tackles, balbezit, foutieve passes, intercepties en wie weet wat voor ongein allemaal nog meer. Dat gebeurt al sinds jaar en dag. Wij zetten op een rijtje welke actieve voetballers nu al in de top staan van de all-timelijstjes. Om maar af te trappen met…"/>
  </head>
  <body>
    <article>
      <h1>Deze nog actieve spelers staan nu al in de top van de historische Eredivisielijstjes</h1>
      <address>
        <time datetime="2019-11-20T19:00:42+00:00">20 Nov 2019, 19:00</time>
      </address>
      <p>
        <b>In de voetballerij worden alle statistieken bijgehouden. Natuurlijk doelpuntenmakers, maar ook tackles, balbezit, foutieve passes, intercepties en wie weet wat voor ongein allemaal nog meer. Dat gebeurt al sinds jaar en dag. Wij zetten op een rijtje welke actieve voetballers nu al in de top staan van de all-timelijstjes.</b>
      </p>
      <p>Om maar af te trappen met de doelpunten. Willy van der Kuijlen leidt dit klassement met 311 doelpunten. <i>Mister PSV </i>scoorde er daarvan 308 in het shirt van (je raadt het al) PSV en 3 in het shirt van MVV. Daarmee heeft hij trouwens meteen een riante voorsprong op het <i>soepie</i>.<br/><br/><b>Huntelaar vs. De Jong</b><br/>De eerste actieve speler in dit lijstje vinden we terug op plek 19: Klaas-Jan Huntelaar (143). Om te laten zien hoe dicht het rond die plek op elkaar staat: als hij 4 doelpunten maakt dit seizoen, staat-ie op plek 15. Dirk Kuyt (in 2017 gestopt) staat met 153 goals trouwens op de 12e plek, Luuk de Jong (momenteel actief in Spanje) met 135 doelpunten op de 20e spot.<br/><br/><i>Tekst loopt door onder foto.</i></p>
      <figure>
        <img src="https://sportnieuws.nl/app/uploads/2019/11/40599006_BSR_AGENCY-1024x683.jpg"/>
      </figure>
      <p><i>Huntelaar juicht na een doelpunt tegen ADO, dit seizoen. (Soccrates Images)</i><br/><br/><b>Janssen, Brama en Toornstra</b><br/>Die Van der Kuijlen speelde 544 wedstrijden, maar dat levert ‘slechts’ de 6e plek op in de all-timeranglijst van gespeelde wedstrijden. Pim Doesburg, die als doelman uitkwam voor Sparta en PSV, speelde de meeste potjes: 687! Dat zijn er 2 meer dan nummer 2 Jan Jongbloed. Doesburg debuteerde op zijn 18e en stopte pas op zijn 43e.<br/><br/>We moeten naar de 110e plek(!) op de lijst voor de eerste actieve voetballer. De 33-jarige Willem Janssen heeft er 356 wedstrijden op zitten in de Eredivisie. Het maakt ’t nog knapper dat de aanvoerder van FC Utrecht pas op zijn 21e in de Eredivisie debuteerde. Wout Brama (FC Twente) en Jens Toornstra (Feyenoord) staan samen op plek 3 met 309 wedstrijden.<br/><br/><b>Pijnlijke stat voor Vermeulen...</b><br/>Ook een interessante: invalbeurten! Het is top als je wordt gezien als iemand die als invaller wat aan het spel kan toevoegen, maar het is niet zo chill als het 106 keer gebeurt. Dat overkwam Stef Nijland, die nu met De Graafschap in de Keuken Kampioen Divisie actief is.<br/><br/>Kevin Vermeulen (RKC Waalwijk) heeft van de huidige Eredivisiespelers de meeste invalbeurten: 67. En dat terwijl hij 101 wedstrijden speelde… Dat is een percentage van 66,33%! Tim Matavz (66) en Erik Falkenburg (65) volgen hem trouwens op de voet.<br/><br/><i>Tekst loopt door onder foto.</i></p>
      <figure>
        <img src="https://sportnieuws.nl/app/uploads/2019/11/41221408_BSR_AGENCY-1024x682.jpg"/>
      </figure>
      <p><i>Kevin Vermeulen viel dit seizoen onder andere in tegen Feyenoord. (Orange Pictures)</i><br/><br/><b>Wéér Huntelaar</b><br/>Als we invalbeurten combineren met doelpunten ín die invalbeurten, komen we nog wat bijzonders tegen. Arnold Bruggink heeft er de meeste (21 in 91 wedstrijden), maar ook Huntelaar komt weer voorbij. Hij scoorde er 12 in 36 invalbeurten. Jürgen Locadia heeft er de meeste als actieve speler: 13 goals in 45 invalbeurten.<br/><br/><b>Van Beek</b><br/>Bij ‘eigen doelpunten’ vinden we voor het eerst een actieve speler in de top van het klassement. Sven van Beek heeft de twijfelachtige eer met 6 stuks. Hij deelt die plek met Marília (ooit bij Sparta gebald), maar Van Beek had er minder wedstrijden voor nodig.<br/><br/>We sluiten ‘m af met <i>clean sheets</i>. Oftewel: keepers die in een wedstrijd geen tegendoelpunt kregen. Doesburg topt dit lijstje – niet geheel verrassend – met 216 stuks. De eerste actieve in het lijstje is Jeroen Zoet, met 96. Daarmee staat-ie op de 27e plek. Wist je trouwens dat hij 16 van die <i>clean sheets </i>bij RKC Waalwijk pakte?<br/><br/><i>Voor nog veel meer van dit soort bizarre statistieken, check <a href="http://ererat.nl/asp/ererat_club_stand.asp">ererat.nl</a>!</i></p>
    </article>
  </body>
</html>