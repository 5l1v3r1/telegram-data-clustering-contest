<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/zashto-e-vazhno-koj-oglavjava-antikorupcionnata-komisija.html"/>
    <meta property="og:site_name" content="bTV Новините"/>
    <meta property="article:published_time" content="2019-11-20T19:10:00+00:00"/>
    <meta property="og:title" content="Защо е важно кой оглавява Антикорупционната комисия?"/>
    <meta property="og:description" content="За 6 години тя запорира имоти за над половин милиард лева и спечели 16 дела във Върховния съд"/>
  </head>
  <body>
    <article>
      <h1>Защо е важно кой оглавява Антикорупционната комисия?</h1>
      <h2>За 6 години тя запорира имоти за над половин милиард лева и спечели 16 дела във Върховния съд</h2>
      <address><time datetime="2019-11-20T19:10:00+00:00">20 Nov 2019, 19:10</time> by <a rel="author" href="https://btvnovinite.bg/author/?author=2001734" target="_blank">Канна Рачева</a></address>
      <figure>
        <video src="https://vid.btv.bg/btvnews/2019/11/20/kpkonpi_2_1574270393-1.mp4"/>
      </figure>
      <p>Какво стои зад 14-годишната история на антикорупционната комисия и защо е важно кой я оглавява?</p>
      <p>В началото Антикорупционната комисия носи друго име и е популярна като "Комисията Кушлев". За 6 години тя запорира имоти за над половин милиард лева и спечели 16 дела във Върховния съд.</p>
      <figure>
        <img src="https://img.bg.sof.cmestatic.com/media/images/640x/Nov2019/2112028178.jpg"/>
        <figcaption>Снимка: btvnovinite.bg</figcaption>
      </figure>
      <p>През 2012-та заедно с новото име на комисията беше въведена и така наречената гражданска конфискация. Имущество започна да се отнема и без влязла в сила присъда. В шефския кабинет влезе Пламен Георгиев. И той, и Кушлев бяха преизбирани на поста, и двамата -  освобождавани след скандал.</p>
      <p>Със законови изменения миналата година комисията стана КПКОНПИ, на кратко - антикорупционна. Тя се обедини с комисията за конфликт на интереси и правомощията й се увеличиха. </p>
      <p>"Големият парадокс обаче е в това, че макар и наречена антикорупционна комисия тази комисия не може да бори корупцията, защото няма разследващи правомощия, а няма и обвинителна функция, т. е. имаме една законова привидност, която няма как да бъде изпълнена с реално съдържание за противодействие на корупцията", обясни доц.д-р Атанас Славов – преподавател по конституционно право в СУ. </p>
      <figure>
        <img src="https://img.bg.sof.cmestatic.com/media/images/640x/Nov2019/2112028177.jpg"/>
        <figcaption>Снимка: btvnovinite.bg</figcaption>
      </figure>
      <p>КПКОНПИ разследва вашето имущество за 10 години назад, но ако вие сте си купили това имущество преди 12 години и не си пазите документите, защото не всичкото публично имущество се води в регистри, комисията казва: "Вие не можете да докажете произхода на това имущество. Считам го за незаконно” – обясни Иван Брегов от Института по пазарна икномика. </p>
      <p>Според анализаторите тази комисия остава най-важната в държавата. Нейният председател се избира от парламента. Това, според много юристи доказва връзка между управляващото мнозинство и независимия главен прокурор.</p>
      <p>Според Иван Брегов, Сотир Цацаров ще укрепи комисията много силно. „Той ще я изгради, той знае как да гради апарат и ще го направи. Въпросът е, че самата комисия е вредна”, отбеляза Брегов.</p>
      <p>Ако бъде избран, Сотир Цацаров ще поеме комисията около Никулден.</p>
    </article>
  </body>
</html>