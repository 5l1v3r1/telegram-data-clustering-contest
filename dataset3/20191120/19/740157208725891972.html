<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/gospodarka-komunalna/dodatkowe-autobusy-a-w-przyszlosci-tramwaje-do-nowej-siedziby-szpitala-uniwersyteckiego-w-krakowie,135297.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-20T19:20:00+00:00"/>
    <meta property="og:title" content="Dodatkowe autobusy, a w przyszłości tramwaje do nowej siedziby Szpitala Uniwersyteckiego w Krakowie"/>
    <meta property="og:description" content="Od poniedziałku (25 listopada) do nowej siedziby Szpitala Uniwersyteckiego w Krakowie Prokocimiu pojadą autobusy 144 i 163. Miasto planuje też przedłużyć tory tramwajowe do tej największej w kraju placówki medycznej, ale to kwestia lat."/>
  </head>
  <body>
    <article>
      <h1>Dodatkowe autobusy, a w przyszłości tramwaje do nowej siedziby Szpitala Uniwersyteckiego w Krakowie</h1>
      <address><time datetime="2019-11-20T19:20:00+00:00">20 Nov 2019, 19:20</time> by <a rel="author">PAP/JS  </a></address>
      <h4>Od poniedziałku (25 listopada) do nowej siedziby Szpitala Uniwersyteckiego w Krakowie Prokocimiu pojadą autobusy 144 i 163. Miasto planuje też przedłużyć tory tramwajowe do tej największej w kraju placówki medycznej, ale to kwestia lat.</h4>
      <hr/>
      <ul>
        <li>
          <b>Nowe trasy będą obowiązywać w obu kierunkach, we wszystkie dni tygodnia. Częstotliwości kursowania obu linii pozostanie bez zmian.</b>
        </li>
        <li>
          <b>Obecnie do nowej siedziby szpitala kursuje linia 183 (trasa ze Złocienia do Prokocimia) i 314 - linia aglomeracyjna uruchomiona 12 listopada z Wieliczki na os. Podwawelskie.</b>
        </li>
        <li>
          <b>Szpital Uniwersytecki w Krakowie rozpoczął działalność w nowej siedzibie - od poniedziałku do środy trwała przeprowadzka pierwszych dziewięciu oddziałów i stacji dializ.</b>
        </li>
      </ul>
      <p>Dodatkowe linie mają zapewnić mieszkańcom dogodny dojazd do nowej siedziby Szpitala Uniwersyteckiego.</p>
      <p>"Będziemy się przyglądać potokom pasażerskim, zmierzającym do nowej siedziby szpitala. Duża liczba pasażerów będzie dla nas sygnałem, że musimy jeszcze poszerzyć ofertę przewozową w tamto miejsce i zrobimy to" - powiedział w środę PAP Sebastian Kowal z Zarządu Transportu Publicznego w Krakowie.</p>
      <p>Od poniedziałku 25 listopada linie autobusowe nr 144 (z Prądnika Białego) i 163 (z os. Piastów) mają mieć kursy dłuższe o ulice Kostaneckiego i Jakubowskiego. Autobusy te pojadą jak dotychczas do przystanku "Prokocim Szpital" przy ul. Wielickiej, skąd będą skręcać w ulice prowadzące do szpitala - ulice Kostaneckiego i Jakubowskiego. Spod szpitala wracać będą na ulicę Wielicką i po obecnej trasie pojadą do pętli "Rżąka".</p>
      <p>Przystanek przy szpitalu nosił będzie nazwę "Szpital Uniwersytecki/Instytut Pediatrii" (teraz przystanek ten nazywa się jeszcze "Instytut Pediatrii" - red.), a znajdujący się w pobliżu przystanek "Dom Spokojnej Starości" zmieni nazwę na "Miejskie Centrum Opieki".</p>
      <p>Nowe trasy będą obowiązywać w obu kierunkach, we wszystkie dni tygodnia. Częstotliwości kursowania obu linii pozostanie bez zmian.</p>
      <p>Obecnie do nowej siedziby szpitala kursuje linia 183 (trasa ze Złocienia do Prokocimia) i 314 - linia aglomeracyjna uruchomiona 12 listopada z Wieliczki na os. Podwawelskie.</p>
      <p>Sebastian Kowal pytany o zapowiadane plany miasta wydłużenia torowiska na ul. Wielickiej do nowej siedziby szpitala odpowiedział, że takie plany i wstępne koncepcje są, jednak jest to "kwestia lat, dalekiej przyszłości". Plany te - według pracownika Zarząd Transportu Publicznego - są uzależnione od finansów, a budowa 2 km torowiska z pętlą to koszt minimum 25 mln zł.</p>
      <p>Dodał, że dla pasażerów jadących z centrum do szpitala opcją jest też dojazd z przesiadką - tramwajem z centrum miasta do ul. Wielickiej, gdzie można się przesiąść na autobusy bezpośrednio kursujące pod szpital.</p>
      <p>
        <a href="https://www.portalsamorzadowy.pl/ochrona-zdrowia/ruszyla-przeprowadzka-szpitala-uniwersyteckiego-w-krakowie,135095.html">Szpital Uniwersytecki w Krakowie rozpoczął działalność w nowej siedzibie - od poniedziałku do środy trwała przeprowadzka pierwszych dziewięciu oddziałów i stacji dializ.</a>
      </p>
      <p>Jak dotąd szpital funkcjonował w centrum miasta, głównie przy ul. Kopernika - tu oddziały i poradnie były rozproszone w różnych budynkach i przy różnych ulicach.</p>
      <p>W nowej siedzibie w Prokocimiu jednostki szpitalne działać będą w jednym miejscu, co ma być dużym udogodnieniem dla pacjentów.</p>
      <p>Budowa nowej siedziby szpitala trwała trzy lata (oprócz tego jeden rok zajęło przygotowanie projektu placówki) i kosztowała 255 mln zł. Szpital Uniwersytecki jest największą lecznicą w Polsce. Pracuje w nim 4,5 tys. osób. W 2018 r. hospitalizowano tam ponad 80 tys. osób, udzielono ponad pół miliona porad ambulatoryjnych.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>