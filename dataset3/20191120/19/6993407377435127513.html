<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-trump-sondlend-ukrayina-svidchennia/30283232.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-20T19:05:28+00:00"/>
    <meta property="og:title" content="«Я нічого не хочу від України» – Трамп процитував свою розмову з Сондландом"/>
    <meta property="og:description" content="Президент США Дональд Трамп прокоментував публічні свідчення посла США в Європейському союзі Ґордона Сондланда в Палаті представників Конгресу США в рамках процедури імпічменту президента, передає «Го"/>
  </head>
  <body>
    <article>
      <h1>«Я нічого не хочу від України» – Трамп процитував свою розмову з Сондландом</h1>
      <address>
        <time datetime="2019-11-20T19:05:28+00:00">20 Nov 2019, 19:05</time>
      </address>
      <p>Президент США Дональд Трамп прокоментував публічні свідчення посла США в Європейському союзі Ґордона Сондланда в Палаті представників Конгресу США в рамках процедури імпічменту президента, передає «<a href="https://ukrainian.voanews.com/a/protsytuvav-rozmovu/5174120.html">Голос Америки</a>».</p>
      <p>«Коротко прокоментую ситуацію навколо свідчень посла Сондланда. Я помітив одну річ, яка означає, що всьому цьому приходить кінець», – сказав Трамп журналістам перед тим, як вирушити до Техасу.</p>
      <p>Трамп сказав, що у розмові з послом Сондландом у відповідь на питання посла, чого президент хоче від України, Трамп відповів: «Я нічого не хочу. Не хочу жодних quid-pro-quo. Скажіть Зеленському, щоб він зробив правильно».</p>
      <p>Читаючи свої слова з нотатки, Трамп додав: «Я повторив це двічі».</p>
      <p>«Я не знаю його дуже добре. Не мав із ним частих розмов. Я не знаю цього чоловіка добре. Все ж він, як виглядає, є гарною людиною», – сказав Трамп про Сондланда.</p>
      <figure>
        <video src="https://flashvideo.rferl.org/Videoroot/Pangeavideo/2019/11/1/1d/1d8a68e0-e8f0-48fe-bd78-1cf777c38020_mobile.mp4?download=1"/>
      </figure>
      <p>Під час слухань в Конгресі 20 листопада Сондланд заявив, що діяв за вказівкою президента США Дональда Трампа, коли спілкувався з особистим юристом президента Руді Джуліані з питань політики щодо України. Сондланд також заявив, що інформував Держдепартамент і його керівника Майка Помпео про зусилля щодо тиску на Україну з вимогою розслідування проти політичного суперника в обмін на військову допомогу, підтвердивши таким чином принцип <a href="https://www.radiosvoboda.org/a/news-pelosi-trump-habarnytstvo/30273106.html">quid-pro-quo</a> («послуга за послугу») у справі.</p>
      <p>62-річний Ґордон Сондланд також є успішним бізнесменом і донором Республіканської партії. Його вважають прихильником Дональда Трампа, адже він надав мільйон доларів до інавгураційного комітету американського президента.</p>
    </article>
  </body>
</html>