<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1836913-stali-vidomi-termini-podachi-tepla-do-budinkiv-zhiteliv-novogo-rozdolu-ta-novoyavorivska"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-20T19:53:00+00:00"/>
    <meta property="og:title" content="Стали відомі терміни подачі тепла до будинків жителів Нового Роздолу та Новояворівська"/>
    <meta property="og:description" content="КИЇВ. 20 листопада. УНН. Завтра в оселях жителів Новояворівська може з’явитися тепло, а от у жителів Нового Роздолу, через великі пориви, не раніше …"/>
  </head>
  <body>
    <article>
      <h1>Стали відомі терміни подачі тепла до будинків жителів Нового Роздолу та Новояворівська</h1>
      <address><time datetime="2019-11-20T19:53:00+00:00">20 Nov 2019, 19:53</time> by <a rel="author">Валерія Гуржий</a></address>
      <p><b>КИЇВ. 20 листопада. УНН.</b> Завтра в оселях жителів Новояворівська може з’явитися тепло, а от у жителів Нового Роздолу, через великі пориви, не раніше п’ятниці. Про це на своїй сторінці у Facebook написав заступник голови Львівської ОДА Юрій Холод, передає <b>УНН</b>.</p>
      <p>“Сьогодні, 20 листопада, має відбутися запуск газу до парового котла у Новояворівську. Запалити його планують ввечері або завтра зранку. Щоб система прогрілася, потрібно близько доби. Тобто тепло в квартирах жителів міста має бути завтра. У Новому Роздолі наразі вже другу добу заповнюють систему водою. Було 3 великі пориви. Один вдалося ліквідувати, два, нам обіцяють, ліквідувати сьогодні. Якщо в системі стабілізують тиск, то вже завтра тут можуть подати газ та запалити котел. Тобто тепло в оселях новороздільчан може з’явитися не раніше п’ятниці”, — написав він.</p>
      <p>Заступник голови Львівської ОДА зазначив, що тарифи на тепло до стабілізації роботи ТЕЦ залишаться, як і у минулому місяці.</p>
      <p>“Тарифи на тепло наразі, до стабілізації роботи ТЕЦ, повного аналізу ситуації та розуміння сум необхідних інвестицій з боку „Нафтогаз — Тепло“, залишаться такими, як і були на попередній місяць”, — зазначив він.</p>
      <p>Наразі в ОДА роблять все аби “Нафтогаз — Тепло” отримав всі дозволи на виробництво та постачання тепла в обох містах.</p>
      <p>“Попередньо ми зі свого боку зробили все можливе, аби „Нафтогаз — Тепло“ якнайшвидше отримав всі дозволи на виробництво та постачання тепла в обох містах”, — пояснив він.</p>
      <p>Як зазначив голова Львівської ОДА Маркіян Мальський, представники “Нафтогазу” сьогодні підтвердили, що більшість працівників обох ТЕЦ вже прийняті на роботу до “Нафтогаз — Тепло”.</p>
      <p>“Перші виплати їм пішли сьогодні. Ще по 2 оклади люди отримають після того, як підготують та запустять роботу ТЕЦ. Зарплату за листопад новий управитель нараховуватиме, відповідно до нових угод, згідно з трудовим законодавством. Саме людський фактор був дуже важливим у вирішенні цієї проблеми. Ці три оклади — в розмірі зарплат колишнього управителя і будуть виплачені як премії. Тобто, претендувати на виплату заборгованості від „Гарант Енерго М“ всі працівники ТЕЦ, яким заборгували, можуть через суд. Олексій Хабатюк, при цьому, зазначив, що заохочує всіх подавати цивільні позови, а „Нафтогаз-Тепло“ готове забезпечити людям правову допомогу у них”, — пише Холод.</p>
      <p>Раніше <b>УНН</b> повідомляв, що дві ТЕЦ — у містах Новояворівськ та Новий Роздол, які були влітку арештовані НАБУ, — <a href="https://www.unn.com.ua/uk/news/1755224-dva-mista-na-lvivschini-zalishatsya-bez-opalennya-cherez-nekompetentni-diyi-arma">не можуть отримати</a> газ для початку опалювального сезону.</p>
      <p>Ситуація з опалювальним сезоном у Новояворівську та Новому Роздолі на Львівщині <a href="https://www.unn.com.ua/uk/news/1834780-dva-mista-dosi-bez-tepla-na-lvivschini-ogolosili-nadzvichaynu-situatsiyu">була визнана</a> надзвичайною ситуацією техногенного характеру. Початок опалювального сезону у Новояворівську та Новому Роздолі <a href="https://www.unn.com.ua/uk/news/1836585-problemi-z-opalennyam-na-lvivschini-sogodni-planuyut-uklasti-dogovir-na-upravlinnya-tets">був запланований</a> на 17-18 листопада, але досі йде підготовка.</p>
      <p>Нагадаємо, станом на 19 листопада опалення повністю <a href="https://www.unn.com.ua/uk/news/1836596-opalennya-povnistyu-pidklyuchili-lishe-u-12-oblastyakh-ukrayini">підключили</a> лише у 12 областях України.</p>
    </article>
  </body>
</html>