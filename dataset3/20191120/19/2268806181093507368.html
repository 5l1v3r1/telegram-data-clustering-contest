<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://topsport.bg/botev-vratza/antoni-zdravkov-ima-edno-osnovno-neshto-koeto-me-pritesnyava-v-botev-vratsa.html"/>
    <meta property="og:site_name" content="Topsport.bg"/>
    <meta property="article:published_time" content="2019-11-20T19:32:34+00:00"/>
    <meta property="og:title" content="Антони Здравков: Има едно основно нещо, което ме притеснява в Ботев (Враца)"/>
    <meta property="og:description" content="&quot;Не съм тук за първи път, познавам обстановката и хората&quot;"/>
  </head>
  <body>
    <article>
      <h1>Антони Здравков: Има едно основно нещо, което ме притеснява в Ботев (Враца)</h1>
      <address>
        <time datetime="2019-11-20T19:32:34+00:00">20 Nov 2019, 19:32</time>
      </address>
      <p>Новият треньор на Ботев (Враца) Антони Здравков гостува в предаването "Домът на футбола". Наставникът изрази готовност да промени резултатите на тима.</p>
      <p>"Настроението у мен е нормално. Когато един човек работи там, където иска, и където смята, че може да си върши работата добре, би трябвало да се чувства добре. Не съм тук за първи път, познавам обстановката и хората. Работил съм с футболистите и смятам, че настроението ми е добро и ще се прехвърли и върху момчетата. Те изпитват угризения в момента, не се чувстват добре, защото резултатите са незадоволяващи.</p>
      <p>Ангелов ми звънна, аз не успях да му вдигна и след това му върнах обаждането. Това, което говорихме, не трябва да излиза от нас двамата. Това са вътрешни неща, от кухнята на отбора. Разликата между нас двамата в подготовката е в един компонент. Аз залагам повече на скоростната издръжливост, на интензивната тренировка. Да, силата също присъства, но не в такава степен, в каквато е при Сашо Ангелов. Това е разбиране на треньора. Няма по-хубава и по-лоша, просто това е начин на работа.</p>
      <p>Единственото, което ме притеснява в отбора, е че имаме доста контузени футболисти. Хората, на които мога да разчитам, са малко. Това ще доведе до много промени в стартовите позиции", каза Здравков.</p>
      <p>Повторният дебют на Тони Здравков като наставник на врачани ще бъде срещу ЦСКА в двубой от 17-и кръг на шампионата.</p>
    </article>
  </body>
</html>