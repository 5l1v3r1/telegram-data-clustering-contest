<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/delavec-se-je-smrtno-ponesrecil"/>
    <meta property="og:site_name" content="Primorske novice"/>
    <meta property="article:published_time" content="2019-11-20T19:08:25+00:00"/>
    <meta property="og:title" content="Z lestve je padel v ladijsko skladišče in umrl"/>
    <meta property="og:description" content="V koprskem pristanišču, v skladišču ladje Knossos, je danes popoldne umrl 47-letni delavec, doma iz Kopra, zaposlen pri zunanjemu podjetju. Iz skladišča je plezal po lestvi, tik pred vrhom pa je omahnil in padel z višine 17 metrov."/>
  </head>
  <body>
    <article>
      <h1>Z lestve je padel v ladijsko skladišče in umrl</h1>
      <address><time datetime="2019-11-20T19:08:25+00:00">20 Nov 2019, 19:08</time> by <a rel="author">Sijan Pretnar</a></address>
      <p>
        <b>V koprskem pristanišču, v skladišču ladje Knossos, je danes popoldne umrl 47-letni delavec, doma iz Kopra, zaposlen pri zunanjemu podjetju. Iz skladišča je plezal po lestvi, tik pred vrhom pa je omahnil in padel z višine 17 metrov.</b>
      </p>
      <figure>
        <img src="https://static.primorske.si/foto/highres/gnweb/720593_img_9604.jpg"/>
        <figcaption>Fotografija je simbolična. Foto: Jaka Jeraša</figcaption>
      </figure>
      <p><b>KOPER</b> &gt; Novico o tragični delovni nesreči so popoldne sporočili iz Luke Koper. V nesreči, ki se je zgodila okoli 16. ure, se je zaposleni pri zunanjem pogodbenem podjetju smrtno ponesrečil, je pojasnil <b>Sebastjan Šik</b>. “Po do zdaj znanih podatkih je delavec padel v skladišče ladje. Vzroke nesreče preiskuje policija, ki bo lahko podala podrobnejše informacije. V Luki Koper obžalujemo dogodek in izrekamo iskreno sožalje družini,” je v imenu podjetja zapisal Šik.</p>
      <p>Kot smo izvedeli, je v ladijskem skladišču umrl 47-letni delavec iz Kopra, zaposlen pa je bil pri podjetju Gaf. Nesreča se je zgodila na ladji Knossos, ki je bila na enajstem vezu v drugem bazenu. Ladja je pripeljala kolute hladno valjane pločevine. Skupina delavcev je popoldne v skladišču ladje po končanem delu čakala na košaro, s katero bi jih dvignili iz skladišča.</p>
      <p>47-letni delavec pa se je po neuradnih podatkih menda kljub opozorilom delovodje odločil, da bo iz skladišča splezal po lestvi. Ko je bil že tik pod vrhom, je omahnil (morda mu je spodrsnilo) in padel z višine 17 metrov. Utrpel je tako hude poškodbe, da mu niso mogli več pomagati.</p>
      <p>Policisti in kriminalisti so danes opravili ogled, več informacij bo predvidoma znanih v četrtek.</p>
      <p>V koprsko pristanišče je popoldne prišel tudi <b>Janez Požar</b>, preiskovalec pomorskih nesreč in incidentov, ki bo o delovni nezgodi pripravil poročilo. Povedal je, da se bo v Koper vrnil že v četrtek ali petek in o dogajanju na ladji Knossos zbral še dodatna obvestila, preveril bo tako podatke o usposobljenosti pokojnega delavca kot tudi druge okoliščine. Prav tako bo počakal na rezultate sodne obdukcije.</p>
      <p>Spomnimo, v koprskem pristanišču je v delovni nesreči, ki se je prav tako zgodila v ladijskem skladišču, julija leta 2017 umrl 49-letni delavec iz Makedonije, ki je bil prav tako zaposlen pri zunanjem izvajalcu. Kriminalisti so po končani preiskavi ovadili dva osumljena, in sicer zaradi povzročitve splošne nevarnosti.</p>
      <p>Preiskovalec pomorskih nesreč pa je takrat ugotovil, da se je nesreča zgodila zaradi usodnega prepleta različnih dejavnikov. Namen njegovega preiskovanja sicer ni ugotavljanje odgovornosti ali krivde, temveč ugotavljanje vzrokov nesreče in preprečevanje podobnih nesreč. 49-letnega delavec je takrat v ladijskem skladišču zadel in usodno poškodoval grabilec luškega dvigala.</p>
    </article>
  </body>
</html>