<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/izrael-zustava-bez-vlady-a-vyhlizi-treti-volby-tohoto-roku-83211"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-20T19:18:50+00:00"/>
    <meta property="og:title" content="Izrael zůstává bez vlády a míří k třetím volbám tohoto roku - Seznam Zprávy"/>
    <meta property="og:description" content="Hlavní politický rival současného premiéra Netanjahua Benny Ganc měl do středeční půlnoci sestavit vládu. Deadline tohoto zdánlivě nesplnitelného úkolu nedodržel a Izrael nejspíš zažije v pořadí třetí volby během jednoho roku."/>
  </head>
  <body>
    <article>
      <h1>Izrael zůstává bez vlády a míří k třetím volbám tohoto roku - Seznam Zprávy</h1>
      <address>
        <time datetime="2019-11-20T19:18:50+00:00">20 Nov 2019, 19:18</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/zahranicni">Svět<br/></a>»<br/><a href="https://www.seznamzpravy.cz/clanek/izrael-zustava-bez-vlady-a-vyhlizi-treti-volby-tohoto-roku-83211">Izrael zůstává bez vlády a míří k třetím volbám tohoto roku</a></p>
      <h3>Izrael zůstává bez vlády a míří k třetím volbám tohoto roku</h3>
      <p><a href="https://www.seznamzpravy.cz/autor/daniela-kucerova-640">Daniela Kučerová</a>, <a href="https://www.seznamzpravy.cz/autor/ctk-74">ČTK<br/></a>včera 20:18</p>
      <p>Hlavní politický rival současného premiéra Netanjahua Benny Ganc měl do středeční půlnoci sestavit vládu. Deadline tohoto zdánlivě nesplnitelného úkolu nedodržel a Izrael nejspíš zažije v pořadí třetí volby během jednoho roku.</p>
      <p>Benny Ganc, který stojí v čele centristického uskupení Modrá a bílá, měl do středeční půlnoci sestavit novou vládu. Před uplynutím lhůty ale telefonicky informoval prezidenta Rivlina, že toho nebude schopen stejně jako před ním jeho politický rival Netanjahu. Ten zase pro sestavení vlády nedokázal získat dostatečnou podporu.</p>
      <p>„Pozvedl jsem každý kámen, abych se pokusil sestavit vládu národní jednoty,“ prohlásil Ganc během své řeči. „Netanjahu si musí uvědomit, že jsme stále v demokratické zemi a že většina lidí volila jinou politiku, než je ta jeho.“</p>
      <p>Nesplnění úkolu sestavit vládu pro Gance představuje zásadní překážku v získání Netanjahuova současného postu předsedy vlády.</p>
      <related>
        <a href="https://www.seznamzpravy.cz/clanek/v-izraeli-dnes-vypuknou-dalsi-predcasne-volby-co-vsechno-mohou-zmenit-78984"/>
      </related>
      <related>
        <a href="https://www.seznamzpravy.cz/clanek/netanjahuuv-povolebni-plan-pokud-zvitezi-anektuje-osady-na-zapadnim-brehu-jordanu-69882?autoplay=1"/>
        <a href="https://www.seznamzpravy.cz/clanek/netanjahuuv-povolebni-plan-pokud-zvitezi-anektuje-osady-na-zapadnim-brehu-jordanu-69882"/>
      </related>
      <p>Gancovým rozhodnutím Izrael vstupuje do období dlouhého 21 dní, ve kterém má jakýkoli z kandidátů možnost ukázat, že získal většinu pro sestavení vlády. Jestliže se to nepodaří, budou vyhlášeny nové volby. Vzhledem k tomu, že dosavadní kandidáti doteď kabinet nesestavili, šance, že se jim to podaří v příštích třech týdnech, jsou velmi nízké.</p>
      <p>Po zářijových volbách se hovořilo o možnosti vlády národní jednoty, Ganc a Netanjahu se ale nedokázali dohodnout na sdílení moci. Stejně tak ztroskotala jednání o koaličním kabinetu s šéfem izraelské strany ruských imigrantů Izrael je náš domov Avigdorem Liebermanem.</p>
      <p>Lieberman dnes odmítl podpořit jak případnou vládu premiéra Benjamina Netanjahua, tak centristy Bennyho Gance. Jeho slovo bylo přitom rozhodující jak po jarních volbách, tak i nyní. Liebermanova strana totiž získala osm mandátů a pokud by se připojila k některému z vítězných bloků, mohla by složitá koaliční vyjednávání ukončit.</p>
      <figure>
        <iframe data-src="https://twitter.com/CBCWorldNews/status/1197229222433087488?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Gance i Netanjahua dnes Lieberman obvinil, že nejsou schopni kompromisu. On prý učinil vše pro to, aby vládě národní jednoty pomohl na svět. Netanjahu se podle něj nedokáže odpoutat od ultraortodoxního bloku a Ganc zase nebyl připraven přijmout plán široké koalice. Svou účast ve vládě Lieberman podmínil tím, že v ní nemohou být ultraortodoxní strany. V případě možného spojení s Gancem mu vadilo, že by se tato vláda opírala o ohlasy arabských poslanců.</p>
      <p>Ganc po úterním jednání s Netanjahuem řekl, že je špatné, budou-li se letos konat už třetí volby. Podmínky, za nichž chtěl ve velké koalici být Netanjahu, pro něj ale nebyly přijatelné. „Třetí volby, to je špatné, ale principy a hodnoty nelze dát stranou," řekl Ganc.</p>
      <p>Netanjahuova strana Likud má po zářijových volbách se svými spojenci něco přes 50 ze 120 parlamentních křesel. Totéž platí o Gancově straně Modrá a bílá.</p>
    </article>
  </body>
</html>