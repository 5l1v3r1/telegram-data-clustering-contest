<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/Mor-illustradora-Purita-Campos-Esther_0_2347565403.html"/>
    <meta property="og:site_name" content="Ara.cat"/>
    <meta property="article:published_time" content="2019-11-20T19:17:20+00:00"/>
    <meta property="og:title" content="Mor la il·lustradora Purita Campos, autora d''Esther y su mundo'"/>
    <meta property="og:description" content="Era una de les dibuixants més populars del còmic espanyol gràcies a les històries de la jove Esther"/>
  </head>
  <body>
    <article>
      <h1>Mor la il·lustradora Purita Campos, autora d''Esther y su mundo'</h1>
      <h2>Era una de les dibuixants més populars del còmic espanyol gràcies a les històries de la jove Esther</h2>
      <address>
        <time datetime="2019-11-20T19:17:20+00:00">20 Nov 2019, 19:17</time>
      </address>
      <p>La il·lustradora Purita Campos (Barcelona, 1937) ha mort aquest dimecres als 82 anys. Coneguda sobretot per ser l'autora de la sèrie <i>Patty's world</i> (traduïda al castellà com a <i>Esther y su mundo</i> i publicada per Bruguera), Campos va ser una de les dibuixants més populars del còmic espanyol. Des del 1971 i durant prop de dues dècades, Campos va narrar la vida d'una adolescent pèl-roja a Londres que es va convertir en un èxit internacional i en tot un referent per als joves dels anys 70 i 80.</p>
      <p>Abans de dedicar-se al món del còmic, Campos va treballar com a il·lustradora en revistes de moda. Gràcies al dibuixant Manuel Vázquez va aconseguir feina a Bruguera, on va treballar  en les revistes femenines de la casa, com <i>Dalia</i>, <i>Sissi</i>, <i>Blanca</i> i <i>Celia</i>. El 1971 el segell va demanar-li algunes mostres per vendre-les al mercat internacional i així va néixer <i>Esther y su mundo</i>, que va ser el seu primer còmic. Amb guions de Philip Douglas, la sèrie girava al voltant d'una tímida adolescent enamorada del futbolista Juanito i de les seves aventures amb la seva millor amiga Rita, la seva mare viuda i el seu padrastre policia.</p>
      <figure>
        <a href="https://www.ara.cat/2019/11/20/cultura/Mor-illustradora-Purita-Campos-Esther_2347575489_67525374_986x1400.jpg">
          <img src="https://www.ara.cat/2019/11/20/cultura/Mor-illustradora-Purita-Campos-Esther_2347575489_67525374_986x1400.jpg"/>
        </a>
        <figcaption>Mor la il·lustradora Purita Campos, autora d''Esther y su mundo' / BRUGUERA</figcaption>
      </figure>
      <p>"Les històries eren molt avançades per a l’època. El pare de l’Esther havia mort, però la mare es casava amb un altre home. I no era tot romanticisme i petons, també passaven coses del carrer. Això agradava molt, era una finestra oberta a un món diferent de l’Espanya franquista", explicava Campos <a href="https://www.ara.cat/societat/PURITACAMPOS-Sent-dificil-fer-se-tambe_0_1275472455.html">el 2014 en una entrevista a l'ARA</a>. <i>Esther y su mundo</i> va començar a publicar-se a l'estat espanyol el 1974. La sèrie, que va durar fins al 1988, va aconseguir un tiratge setmanal de més de 300.000 exemplars en diversos països d'arreu del món. </p>
      <p>Campos també va il·lustrar altres sèries com <i>Tina</i>, que es va llançar al mercat holandès. Als anys 80, Campos va obrir una escola de dibuix i pintura a Sant Gervasi juntament amb el seu marit, Paco Ortega. El matrimoni també va ser coautor d'una altra sèrie, <i>Gina</i>, de la qual Campos feia els dibuixos i Ortega els guions. A partir del 2006, Campos va rescatar el personatge d'Esther traslladant-la al present. "La idea de retrobar-me amb una Esther de 40 anys i mare soltera em va enganxar", explicava Campos. El primer títol d'aquella sèrie, escrita per Carlos Portela, va vendre més de 20.000 exemplars.</p>
      <p>Els últims anys, Campos va ser guardonada amb diversos premis que reconeixen la seva trajectòria i el seu èxit internacional. El 2009 va rebre la Medalla d'Or al Mèrit en les Belles Arts i el 2013 va aconseguir el Gran Premi del Saló del Còmic de Barcelona. El 2011, a més, l'Ajuntament de Getafe va homenatjar l'autora dedicant-li un carrer del municipi, i el 2016 l'Associació d'Autores de Còmic va atorgar-li el Premi Honorífic.</p>
      <p>
        <a href="https://www.ara.cat/societat/PURITACAMPOS-Sent-dificil-fer-se-tambe_0_1275472455.html">PURITA CAMPOS: “Sent dona, era difícil fer-se valer en el món del còmic, però també fora”</a>
      </p>
    </article>
  </body>
</html>