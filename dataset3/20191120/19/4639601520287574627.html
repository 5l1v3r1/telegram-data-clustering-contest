<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/20/society/kairos-isxyres-kataigides-stin-attiki-tin-pempti/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-20T19:10:30+00:00"/>
    <meta property="og:title" content="Καιρός : Ισχυρές καταιγίδες στην Αττική την Πέμπτη"/>
    <meta property="og:description" content="Πολύ υψηλά τα επίπεδα βροχής στη Δυτική Ελλάδα"/>
  </head>
  <body>
    <article>
      <h1>Καιρός : Ισχυρές καταιγίδες στην Αττική την Πέμπτη</h1>
      <h2>Πολύ υψηλά τα επίπεδα βροχής στη Δυτική Ελλάδα</h2>
      <address><time datetime="2019-11-20T19:10:30+00:00">20 Nov 2019, 19:10</time> by <a rel="author">ΤοΒΗΜΑ Team</a></address>
      <p>Στο έλεος της κακοκαιρίας βρίσκεται η Ελλάδα, καθώς οι περισσότερες περιοχές της χώρας δοκιμάζονται από ισχυρές καταιγίδες και ανέμους, από νωρίς το πρωί της Τετάρτης.</p>
      <p>Η κακοκαιρία έχει πλήξει δυτική Μακεδονία και Πελοπόννησο, με καταρρακτώδεις βροχές στα μεγαλύτερα τμήματα αυτών των περιοχών.</p>
      <p>
        <a href="https://www.in.gr/2019/11/20/economy/paroxes-stin-teliki-eytheia-elafrynseis-gia-noikokyria/">Παροχές : Στην τελική ευθεία ελαφρύνσεις για νοικοκυριά</a>
      </p>
      <p>Παράλληλα,  ισχυρές καταιγίδες αναμένονται τις επόμενες ώρες και στο λεκανοπέδιο της Αττικής.</p>
      <h3>Ο καιρός για τις επόμενες ώρες – Έρχεται στην Αθήνα η κακοκαιρία</h3>
      <p>Καταιγίδες και λασποβροχές αναμένονται από τα μεσάνυχτα της Πέμπτης στη Δυτική Ελλάδα, την ανατολική Μακεδονία και τη Θράκη, και την Αττική.</p>
      <p>Οι προβλέψεις για την Αθήνα προειδοποιούν για νεφώσεις με αυξημένη πιθανότητα τοπικών βροχών ή καταιγίδων κατά περιόδους και ιδιαίτερα κατά τις μεσημεριανές ώρες. Περισσότερα φαινόμενα εκτιμάται ότι θα δεχθούν τα δυτικά τμήματα του νομού. Σχετικά αυξημένες θα είναι και οι συγκεντρώσει σκόνης. Οι άνεμοι θα πνέουν από νοτιοανατολικές διευθύνσεις ασθενείς έως μέτριοι 3 με 5 μποφόρ. Η θερμοκρασία θα κυμανθεί στην πόλη της Αθήνας από 15 έως 21 βαθμούς.</p>
      <p>Δείτε τον χάρτη για απόψε τα μεσάνυχτα:</p>
      <figure>
        <img src="https://www.in.gr/wp-content/uploads/2019/11/xartis-1-600x451.jpeg"/>
      </figure>
      <p>Την Πέμπτη, οι περιοχές που θα επηρεαστούν περισσότερο απ’ την κακοκαιρία είναι οι εξής:</p>
      <p>-Κατά διαστήματα η κεντρική και η ανατολική Μακεδονία, η Θράκη και πιθανώς τα νησιά του βορειοανατολικού Αιγαίου.</p>
      <p>-Από τις απογευματινές ώρες και από τα νοτιοδυτικά η Πελοπόννησος, η δυτική Κρήτη, αργά το βράδυ οι Κυκλάδες και τα νότια τμήματα της Εύβοιας και της ανατολικής Στερεάς (συμπεριλαμβανομένης της Αττικής).</p>
      <h4>Πολύ υψηλά τα επίπεδα βροχής στη Δυτική Ελλάδα</h4>
      <p>Έντονες βροχοπτώσεις και καταιγίδες έπληξαν τη Δυτική Ελλάδα από το βράδυ της Τρίτης.</p>
      <p>Το πρωί της Τετάρτης, μέσα σε διάστημα 3 ωρών (6:50 – 9:50) έπεσαν 104 χιλιοστά βροχής στα Αρφαρά Μεσσηνίας.</p>
      <p>Το… έριξε καλά και στη Ζάκυνθο, όπου μετρήθηκαν 95 χιλιοστά βροχής.</p>
      <figure>
        <img src="https://www.in.gr/wp-content/uploads/2019/11/Rains_Nov_20_1000-600x380.jpg"/>
      </figure>
      <p>Παράλληλα, μέχρι τις 10 το πρωί καταγράφηκαν 3.500 κεραυνοί εντός της ελληνικής επικράτειας.</p>
      <figure>
        <img src="https://www.in.gr/wp-content/uploads/2019/11/ZEUS_Nov_20_10001-600x497.jpg"/>
      </figure>
      <h4>Κόκκινος χείμαρρος «έπνιξε» τον κάμπο της Μεσσηνίας</h4>
      <p>Από το πρωί της Τετάρτης, έχουν παρουσιαστεί έντονα προβλήματα στην ευρύτερη περιοχή της Μεσσηνίας, με πλημμυρισμένους δρόμους και χωράφια.</p>
      <p>Χαρακτηριστική της κατάστασης που έχει δημιουργηθεί, είναι η εικόνα στον κάμπο της Μεσσηνίας, ο οποίος «πνίγηκε» από κόκκινο χείμαρρο.</p>
      <p>Δείτε βίντεο από drone από την ομάδα Up Stories:</p>
      <figure>
        <iframe src="https://www.youtube.com/embed/PL279HgyQDA" width="640" height="360" data-service="Youtube" scrolling="no"/>
      </figure>
      <p>Μεγάλα είναι τα προβλήματα στις κοινότητες του Πηδήματος, του Κατσαρού, στα Τσουκαλέικα,  στη Βρομόβρυση,τον Αγ. Φλώρο, και άλλα χωριά της περιοχής.</p>
      <figure>
        <img src="https://www.in.gr/wp-content/uploads/2019/11/76267793_3104064439609300_8592188328843935744_n-e1574261792204-600x287.jpg"/>
      </figure>
      <p>Χείμαρροι και ρέματα φούσκωσαν και μάλιστα κάποια σε οριακό σημείο να υπερχειλίσουν και να προκαλέσουν πλημμύρες.</p>
      <figure>
        <img src="https://www.in.gr/wp-content/uploads/2019/11/messiniakakokairia-450x600.jpg"/>
      </figure>
      <p>Μάλιστα, στην περιοχή του Δήμου Οιχαλίας, ανταποκρίθηκε το Συντονιστικό Τοπικό Όργανο Πολιτικής Προστασίας του Δήμου, το οποίο ενεργοποίησε το μηχανισμό του Σχεδίου «Ξενοκράτης», προκειμένου να διασφαλιστεί η ζωή και η περιουσία των πολιτών, σε συνεργασία πάντα με τη Πυροσβεστική Υπηρεσία και την Ελληνική Αστυνομία.</p>
      <h4>Μακεδονία: Προβλήματα σε Χαλκιδική και Θεσσαλονίκη</h4>
      <p>Έντονη βροχόπτωση έπληξε περιοχές της Θεσσαλονικης και της Χαλκιδικής.</p>
      <p>Στη Θεσσαλονίκη, η Πυροσβεστική Υπηρεσία δέχθηκε συνολικά 44 κλήσεις για άντληση υδάτων σε υπόγεια στις περιοχές της Χαλκηδόνας και των Κουφαλίων.</p>
      <p>Δεκάδες κλήσεις για άντληση υδάτων δέχθηκε η Πυροσβεστική και στη Χαλκιδική, όπου οι δρόμοι έγιναν ποτάμια.</p>
      <p>Μάλιστα, δύο γυναίκες χρειάστηκε να απεγκλωβιστούν με τη βοήθεια της Πυροσβεστικής υπηρεσίας, καθώς κάλυψε το όχημα τους νερό ενώ ήταν σε κίνηση σε γέφυρα στην επαρχιακή οδό από Τρίγλια για Νέα Πλάγια.</p>
      <figure>
        <iframe src="https://www.youtube.com/embed/EB0ddJlq4wA" width="640" height="360" data-service="Youtube" scrolling="no"/>
      </figure>
      <h4>Καταστροφές και πλημμύρες στη Ζάκυνθο</h4>
      <p>Πλημμύρες, πτώση δέντρων, καταστροφές σε στέγες και φθορές στο οδικό δίκτυο προκάλεσε η κακοκαιρία που έπληξε τις πρωινές ώρες σήμερα τη Ζάκυνθο.</p>
      <p>Τα προβλήματα καταγράφουν οι αρμόδιες υπηρεσίες της Πολιτικής Προστασίας του νομού, ενώ μέχρι στιγμής δεν υπάρχει πλήρης εικόνα των ζημιών, σύμφωνα με το ΑΠΕ.</p>
      <figure>
        <iframe src="https://www.youtube.com/embed/JFOTsFGuXks" width="640" height="360" data-service="Youtube" scrolling="no"/>
      </figure>
      <p>Οι ζημιές καταγράφονται στα χωριά Κερί, Μαριές, Κοιλιωμένο, Παντοκράτορα, Σκοινάρι, Βολίμες, ‘Αγιο Λέοντα, Αμπελόκηπους, Βασιλικό.</p>
      <p>Η βροχή «έπνιξε» το Κερί, όπως φαίνεται και από τα στιγμιότυπα του ermisnewsgr.</p>
      <figure>
        <img src="https://www.in.gr/wp-content/uploads/2019/11/1-772-600x400.jpg"/>
      </figure>
      <p>Τμήμα της επαρχιακής οδού στον Βασιλικό έχει κλείσει για να πραγματοποιηθούν εργασίες απομάκρυνσης βράχων που έκλεισαν τον δρόμο από κατολίσθηση, ενώ σοβαρά προβλήματα έχουν καταγραφεί και στο Κερί.</p>
      <p>Στις δύο παραπάνω περιοχές βρίσκονται, όπως αναφέρει το ΑΠΕ, από νωρίς συνεργεία της Περιφερειακής Ενότητας Ζακύνθου.</p>
      <h4>Σοβαρά προβλήματα και στην Κέρκυρα</h4>
      <p>Η κακοκαιρία έπληξε τη βόρεια Κέρκυρα.</p>
      <p>Οι ισχυροί άνεμοι έριξαν ελαιόδεντρα και πήραν σκεπές από οικήματα που υπάρχουν στις περιοχές Πετάλεια και Λαύκι.</p>
      <p>Στο σημείο από την πρώτη στιγμή βρέθηκε η Πυροσβεστική Υπηρεσία αλλά και συνεργεία της ΔΕΔΔΗΕ, καθώς αρκετές περιοχές έμειναν χωρίς ρεύμα.</p>
      <figure>
        <img src="https://www.in.gr/wp-content/uploads/2019/11/1-791-600x337.jpg"/>
      </figure>
      <p>
        <a href="https://www.tovima.gr/2019/11/19/vimatv/o-k-iaveris-sto-one-channel-gia-tin-elleipsi-odikis-paideias/">Ο Κ. Ιαβέρης στο One Channel για την έλλειψη οδικής παιδείας</a>
      </p>
    </article>
  </body>
</html>