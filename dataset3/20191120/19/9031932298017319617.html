<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-20/utrzymywal-kontakty-z-epsteinem-ksiaze-andrzej-wycofuje-sie-z-pelnienia-obowiazkow/"/>
    <meta property="og:site_name" content="Polsat News"/>
    <meta property="article:published_time" content="2019-11-20T19:34:00+00:00"/>
    <meta property="og:title" content="Utrzymywał kontakty z Epsteinem. Książę Andrzej wycofuje się z pełnienia obowiązków"/>
    <meta property="og:description" content="Książę Andrzej - młodszy syn brytyjskiej królowej Elżbiety II - ogłosił w środę, że wycofuje się &quot;w przewidywalnej przyszłości&quot; z pełnienia obowiązków. Przyznał, że jego znajomość z Jeffreyem Epsteinem stała się &quot;poważnym obciążeniem&quot; dla rodziny królewskiej."/>
  </head>
  <body>
    <article>
      <h1>Utrzymywał kontakty z Epsteinem. Książę Andrzej wycofuje się z pełnienia obowiązków</h1>
      <address>
        <time datetime="2019-11-20T19:34:00+00:00">20 Nov 2019, 19:34</time>
      </address>
      <p>
        <b>Książę Andrzej - młodszy syn brytyjskiej królowej Elżbiety II - ogłosił w środę, że wycofuje się "w przewidywalnej przyszłości" z pełnienia obowiązków. Przyznał, że jego znajomość z Jeffreyem Epsteinem stała się "poważnym obciążeniem" dla rodziny królewskiej.</b>
      </p>
      <related>
        <a href="https://www.polsatnews.pl/wiadomosc/2019-11-16/utrzymywal-kontakt-z-oskarzonym-o-przestepstwa-seksualne-ksiaze-andrzej-przyznal-ze-zawiodl/"/>
      </related>
      <p>"W ciągu ostatnich kilku dni stało się dla mnie jasne, że okoliczności związane z moją wcześniejszą znajomością z Jeffreyem Epsteinem stały się poważnym obciążeniem dla mojej rodziny. W związku z tym zapytałem Jej Wysokość, czy mogę wycofać się z obowiązków publicznych na dającą się przewidzieć przyszłość, a ona wyraziła na to zgodę" - poinformował w wydanym oświadczeniu 59-letni książę.</p>
      <p>
        <b>"Mocno żałuję mojej nieprzemyślanej znajomości z Jeffreyem Epsteinem"</b>
      </p>
      <p>Zapewnił też o swoim głębokim współczuciu dla ofiar amerykańskiego miliardera-pedofila, który w sierpniu popełnił samobójstwo areszcie, i zadeklarował gotowość do pełnej współpracy z organami ścigania, jeśli zajdzie taka potrzeba.</p>
      <p>
        <a href="https://www.polsatnews.pl/wiadomosc/2019-11-16/utrzymywal-kontakt-z-oskarzonym-o-przestepstwa-seksualne-ksiaze-andrzej-przyznal-ze-zawiodl/?ref=wyszukiwarka">ZOBACZ TEŻ: Utrzymywał kontakt z oskarżonym o przestępstwa seksualne. Książę Andrzej przyznał, że zawiódł</a>
      </p>
      <p>"Nadal mocno żałuję mojej nieprzemyślanej znajomości z Jeffreyem Epsteinem. Jego samobójstwo pozostawiło wiele pytań bez odpowiedzi, szczególnie w odniesieniu do jego ofiar, a ja głęboko współczuję wszystkim, których to dotyczy i którzy chcą jakiejś formy zamknięcia tej sprawy. Mogę tylko mieć nadzieję, że z czasem będą w stanie odbudować swoje życie" - podkreślił.</p>
      <p>
        <b>Obowiązki księcia</b>
      </p>
      <p>Według oficjalnej strony internetowej księcia, do jego obowiązków należy uczestnictwo w działaniach promujących wzrost gospodarczy i tworzenie miejsc pracy wymagających wysokich kwalifikacji. W związku z tymi obowiązkami w ciągu ostatnich dwóch miesięcy uczestniczył on w oficjalnych wizytach w Australii, Zjednoczonych Emiratach Arabskich i Tajlandii.</p>
      <p>Presja na księcia Andrzeja, by wycofał się z życia publicznego, narastała od czasu wywiadu, który w sobotę wieczorem udzielił stacji BBC. Rozmowa, w której mówił on o swojej znajomości z Epsteinem, została fatalnie przyjęta przez opinię publiczną. Wyjaśnienia księcia powszechnie uznano za mało wiarygodne, a jemu samemu zarzucono brak empatii dla ofiar.</p>
      <p>
        <a href="https://www.polsatnews.pl/wiadomosc/2019-09-22/brytyjski-wywiad-obawia-sie-ze-rosja-ma-materialy-kompromitujace-ksiecia-andrzeja/?ref=wyszukiwarka">ZOBACZ TEŻ: Brytyjski wywiad obawia się, że Rosja ma materiały kompromitujące księcia Andrzeja</a>
      </p>
      <p>Andrzej cały czas zapewniał, że nie utrzymywał żadnych kontaktów seksualnych ani innych z 17-letnią wówczas Virginią Giuffre, ale od czasu wywiadu pojawiły się kolejne podejrzenia, że mówiąc to, mijał się z prawdą. Także wspomniana przez niego data pierwszego spotkania z Epsteinem - 1999 r. - nie znajduje potwierdzenia w świetle innych faktów, które wskazują, że nastąpiło ono co najmniej kilka lat wcześniej.</p>
      <p>
        <b>Skandal przysłaniał kampanię</b>
      </p>
      <p>Od czasu ukazania się wywiadu kolejne firmy i instytucje - m.in. BT, KPMG i Standard Chartered Bank - zaczęły rezygnować ze wspierania fundacji czy inicjatyw, których był patronem.</p>
      <p>Według tabloidu "The Sun" już we wtorek odwołana została planowana na ten dzień wizyta Andrzeja na dotkniętych powodzią terenach hrabstwa South Yorkshire.</p>
      <p>
        <a href="https://www.polsatnews.pl/wiadomosc/2019-07-09/miliarder-oskarzony-o-wykorzystywania-seksualne-nieletnich-znajomy-trumpa-stanal-przed-sadem/?ref=wyszukiwarka">ZOBACZ TEŻ: Miliarder oskarżony o wykorzystywania seksualne nieletnich. Znajomy Trumpa stanął przed sądem</a>
      </p>
      <p>Narastający skandal w sporej mierze zaczął przysłaniać trwającą w Wielkiej Brytanii kampanię wyborczą, a w związku z tą sprawą premier Boris Johnson i lider opozycji Jeremy Corbyn podczas wtorkowej debaty telewizyjnej zostali zapytani o to, jak widzą rolę monarchii.</p>
      <p>
        <b>Nakłanianie do prostytucji </b>
      </p>
      <p>Epstein był oskarżony o nakłanianie do prostytucji i wykorzystywanie seksualne nieletnich dziewcząt; ponadto oprócz dowodów na próby uciszenia świadków śledczy odkryli w jego rezydencjach obsceniczne fotografie nieletniej dziewczyny, określanej jako "seksualna niewolnica" miliardera.</p>
      <p>
        <a href="https://www.polsatnews.pl/wiadomosc/2019-08-10/miliarder-jeffrey-epstein-nie-zyje-popelnil-samobojstwo-w-celi/?ref=wyszukiwarka">ZOBACZ TEŻ: Miliarder Jeffrey Epstein nie żyje. Popełnił samobójstwo w celi</a>
      </p>
      <p>Epstein, który miał wielu znanych i wpływowych znajomych, m.in. znał się z obecnym prezydentem USA Donaldem Trumpem i byłym przywódcą tego kraju Billem Clintonem, utrzymywał, że jest niewinny. Jego proces w USA miał się rozpocząć w czerwcu 2020 roku.</p>
      <p>
        <a href="https://www.polsatnews.pl/wideo/slynna-trasa-wzdluz-pacyfiku-zasypana_6400786/">WIDEO - Słynna trasa wzdłuż Pacyfiku zasypana</a>
      </p>
      <figure>
        <img src="https://s.redefine.pl/dcs/o2/redefine/cp/8h/8h5uv927ten41ycetofxjsv95d4xxjxx.jpg"/>
      </figure>
    </article>
  </body>
</html>