<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/kozelet/helyi-kozelet/felfuggesztett-bortonre-iteltek-kengyel-polgarmesteret-2043342/"/>
    <meta property="og:site_name" content="SZOLJON"/>
    <meta property="article:published_time" content="2019-11-20T19:00:00+00:00"/>
    <meta property="og:title" content="Felfüggesztett börtönre ítélték Kengyel polgármesterét"/>
    <meta property="og:description" content="Kengyel község polgármestere az elmúlt 5 évben több mint 10 millió forintot sikkasztott a község vagyonából."/>
  </head>
  <body>
    <article>
      <h6 class="kicker">KENGYEL/KECSKEMÉT/SZOLNOK</h6>
      <h1>Felfüggesztett börtönre ítélték Kengyel polgármesterét</h1>
      <address><time datetime="2019-11-20T19:00:00+00:00">20 Nov 2019, 19:00</time> by <a rel="author">Munkatársunktól</a></address>
      <h4>A Szolnoki Járásbíróság ez év október 28-án meghozott, aznap jogerős ítéletében folytatólagosan, jelentős értékre elkövetett sikkasztás és nagyobb értékre elkövetett sikkasztás bűntette miatt 1 év – végrehajtásában 3 évi próbaidőre – felfüggesztett börtönbüntetésre ítélte, egyúttal előzetes mentesítésben részesítette Kengyel község polgármesterét, aki az elmúlt 5 évben több mint 10 millió forintot sikkasztott a község vagyonából.</h4>
      <p>Mint arról a Szolnoki Törvényszék sajtóosztálya tájékoztatta hírportálunkat, a vádlott azért, hogy egy szolnoki ügyvéddel szemben fennálló tartozását rendezze, az önkormányzat hozzájárulása nélkül, az önkormányzat nevében megbízási szerződést kötött az ügyvéddel. Számára ezáltal a 2014. február 1-je és 2019. február 1-je között eltelt 5 évben összesen 7.620.000 forintot fizetett ki az önkormányzat úgy, hogy az ügyvéd ténylegesen semmilyen tevékenységet nem végzett az önkormányzat javára. Az ezzel okozott kár a mai napig nem térült meg.</p>
      <p>Szintén az önkormányzat hozzájárulása nélkül, az önkormányzat nevében, szóban állapodott meg egy másik ismerősével a helyi labdarúgó sportegyesület futballistáinak utaztatásáról. A cég teljesítette a megállapodásban foglaltakat, az önkormányzat pedig 2019. március 28-án 569.349 forintot fizetett ki a megállapodás szerint, amit a vádlott utóbb megfizetett az önkormányzatnak, így az okozott kár megtérült.</p>
      <p>Végezetül a helyi vízközmű-társulat vezetőjeként 2016. június 30-a és 2018. december 31-e között 2.375.355 forintot <a href="https://www.szoljon.hu/kek-hirek/helyi-kek-hirek/tobb-tizmillios-sikkasztassal-vadoljak-az-igazgatot-2032836/">sikkasztott</a> el a vízközmű-társulat házipénztárából, amiből 742.300 forintot utóbb visszafizetett, így az okozott kár részben megtérült.</p>
      <p>Az ügyben 2019. augusztus 21-én emelt vádat a Kecskeméti Járási Ügyészség. A Szolnoki Járásbíróság 2019. október 28-án előkészítő ülést tartott az ügyben, amelyen a vádlott, az ügyésszel korábban megkötött egyezségben foglaltakkal egyezően, beismerte a bűnösségét és lemondott a tárgyaláshoz való jogáról. Egyúttal azt kérte, hogy a bíróság előzetes mentesítésben részesítse. A bíróság az előkészítő ülésen jóváhagyta a fenti egyezséget és ítéletet hozott, amit az ügyész, a vádlott és a vádlott védője is tudomásul vett, így az a kihirdetése napján jogerőre emelkedett.</p>
      <p>Figyelemmel arra, hogy a bíróság jogerős ítéletében előzetes mentesítésben részesítette a vádlottat, a döntés nem eredményezi automatikusan a vádlott polgármesteri tisztségének megszűnését – adott magyarázatot a sajtóosztálya.</p>
      <p>Szakértőnk információja szerint az előzetes mentesítés azt jelenti a vádlottra nézve, hogy büntetlen előéletűnek tekintendő mindaddig, amíg a felfüggesztés ideje alatt nem követ el újabb bűncselekményt. A polgármester törvényi kötelezettsége, hogy a legközelebbi képviselő-testületi ülésen a testületnek beszámoljon a vele szemben kezdeményezett büntetőeljárásról, s annak eredményéről. Tisztsége alóli felmentését maga a településvezető kérheti, vagy ülésükön a képviselő-testület kezdeményezheti.</p>
      <p>A történtekre közleményben reagált Nagy Szilárd, Kengyel polgármestere, ezt változtatás nélkül közöljük:</p>
      <p>„Annak a döntésemnek, hogy mindenben együttműködtem az ügyészséggel és az előkészítő ülésen beismertem az ellenem felhozott vádakat, megvan a miértje. Ezen lépéseket önszántamból tettem meg, mert nem tudtam tovább együttműködni abban a rendszerben, ami a választókerületben zajlik. Az ügyeknek nem egyedüli szereplője vagyok, de természetesen a felelősségemet vállaltam, mint mindig. Bevallom azt is, hogy a hibás döntéseket gyakran politikai nyomás hatására hoztam meg, mert egyértelmű volt számomra, hogy ha nem működöm együtt a rendszerrel, vagyis nem bólintok rá mindenre, akkor a kengyeli emberek mindennapjait nem tudom élhetőbbé tenni. Mivel a bíróság az ítélet alól mentesített, így nincs törvényi akadálya annak, hogy a községemért tovább tudjak dolgozni, amire az októberi választáson újra bizalmat kaptam. Az általunk okozott kárt részben már megtérítettem és itt most nem szeretném megnevezni a többi szereplőt. Őszintén bízom a független magyar igazságszolgáltatásban, hogy a végén mindenki elnyeri méltó büntetését. Ezúton is elnézést kérem azoktól az emberektől, akiknek csalódást okoztam. Igyekszem hibáimat kijavítani.”</p>
    </article>
  </body>
</html>