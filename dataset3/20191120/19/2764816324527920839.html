<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnews.cz/nvidia-turing-refresh-geforce-super-notebooky-brezen-2020/"/>
    <meta property="og:site_name" content="Cnews.cz"/>
    <meta property="article:published_time" content="2019-11-20T19:58:50+00:00"/>
    <meta property="og:title" content="Refresh grafik Turing bude pokračovat v roce 2020, Nvidia chystá mobilní GeForce Super"/>
    <meta property="og:description" content="Refresh grafik Turing označený jako modely Super by se měl údajně objevit příští rok v březnu, přinese celkem pět karet řady RTX 2000 i GTX 1600."/>
  </head>
  <body>
    <article>
      <h1>Refresh grafik Turing bude pokračovat v roce 2020, Nvidia chystá mobilní GeForce Super</h1>
      <address><time datetime="2019-11-20T19:58:50+00:00">20 Nov 2019, 19:58</time> by <a rel="author" href="https://www.cnews.cz/lide/jan-olsan/" target="_blank">Jan Olšan</a></address>
      <slideshow>
        <figure>
          <a href="https://www.cnews.cz/nvidia-turing-refresh-geforce-super-notebooky-brezen-2020/galerie-179459-1">
            <img src="https://www.cnews.cz/wp-content/uploads/2019/02/nvidia-geforce-gtx-rtx-turing-ilustrace-gpu-graficka-karta-cip-1600.jpg"/>
          </a>
        </figure>
        <figure>
          <a href="https://www.cnews.cz/nvidia-turing-refresh-geforce-super-notebooky-brezen-2020/galerie-179459-2">
            <img src="https://www.cnews.cz/wp-content/uploads/2019/04/Slajdy-k-Nvidia-GeForce-GTX-1600-Mobile-VideoCardz-04.jpg"/>
          </a>
        </figure>
        <figure>
          <a href="https://www.cnews.cz/nvidia-turing-refresh-geforce-super-notebooky-brezen-2020/galerie-179459-3">
            <img src="https://www.cnews.cz/wp-content/uploads/2019/04/Slajdy-k-Nvidia-GeForce-GTX-1600-Mobile-VideoCardz-01.jpg"/>
          </a>
        </figure>
        <figure>
          <a href="https://www.cnews.cz/nvidia-turing-refresh-geforce-super-notebooky-brezen-2020/galerie-179459-4">
            <img src="https://www.cnews.cz/wp-content/uploads/2019/04/Slajdy-k-Nvidia-GeForce-GTX-1600-Mobile-VideoCardz-02.jpg"/>
          </a>
        </figure>
      </slideshow>
      <p>
        <a href="https://www.cnews.cz/nvidia-turing-refresh-geforce-super-notebooky-brezen-2020/galerie-179459-1">VŠECHNY FOTOGRAFIE</a>
      </p>
      <p>Letos v létě Nvidia vydala nové, respektive<a href="https://www.cnews.cz/nvidia-geforce-rtx-2070-super-rtx-2060-super-odhaleni-ceny-vykon/"> refreshované modely grafik GeForce RTX 2000 s 12nm čipy Turing označené „Super“</a>. Později k nim přibyly také <a href="https://www.cnews.cz/nvidia-geforce-gtx-1660-super-uvedeni-cena-parametry-vykon-skoro-jako-verze-ti/">GeForce GTX 1660 Super</a> a za pár dní (22. 10.) vyjde <a href="https://www.cnews.cz/nvidia-geforce-gtx-1650-super-kompletni-specifikace-tu116-100w-tdp-gddr6/">GeForce GTX 1650</a>. To jsou všechno karty pro desktop, ovšem na trh nyní modely Super přijdou i v mobilní oblasti. Nvidia podle uniklých informací chystá rovnou pět GeForce GTX 1600 nebo RTX 2000 Super pro notebooky, které tak budou představovat skoro kompletní refresh nabídky. Jejich vydání má ale nastat až začátkem jara.</p>
      <p>Tuto informaci přinesl web NotebookCheck, podle nějž se vydání těchto aktualizovaných modelů chystá předběžně na březen, ovšem toto se asi ještě může změnit, jelikož je tento termín celkem daleko. V současnosti mají být v plánu tři nové modely GeForce RTX 2000 s přívlastkem Super a pak ještě dvě GeForce GTX 1600 Super, které se asi zařadí pod kartu GeForce GTX 1660 Ti a asi ji nenahradí.</p>
      <p>Nové modely by asi mohly dostat více výpočetních jednotek (stream procesorů) proti těm stávajícím, stejně jako to Nvidia provedla v desktopových kartách, kdy v některých případech použila o třídu vyšší GPU s částečně deaktivovaným křemíkem. Kvůli zvýšení výkonu se asi také mohou zvýšit TDP. Přesné specifikace ještě nejsou, ale NotebookCheck publikoval vyfocený slajd, v němž jsou některé předběžné parametry pro modely „N18E Refresh“.</p>
      <figure>
        <img src="https://www.cnews.cz/wp-content/uploads/2019/06/Nvidia-Super-teaser-GeForce-Turing-refresh-1600.jpg"/>
      </figure>
      <h3>Mobilní RTX 2000 Super</h3>
      <p>Karty GeForce RTX mají začínat modelem interně označeným „N18E-G1R“, což by asi mohla být <b>GeForce RTX 2060 Super</b>. Podle specifikací má dostat 8 GB paměti GDDR6 a tím pádem asi i 256bitovou sběrnici, zatímco <a href="https://www.cnews.cz/nvidia-geforce-rtx-2080-rtx-2070-rtx-2060-max-w-notebooky-turing-uvedeni-ces2019/">dnešní mobilní GeForce RTX 2060</a> má 192bitovou a 6GB paměti. A také se zvýší spotřeba, TDP (TGP) se zvedne z 90 W na 115 W. Toto by se mělo přetavit v znatelně lepší výkon, samozřejmě za předpokladu, že notebook bude zvládat toto chladit.</p>
      <p>O stupeň vyšší model, zřejmě <b>GeForce RTX 2070 Super</b>, má interní označení N18E-G2R a také 8GB paměť GDDR6, čili 256bitovou sběrnici. Zda bude shaderů stejně jako v desktopové GeForce RTX 2070 Super (2560), nebo třeba dokonce víc, těžko říct. TDP má však být stejné (115 W), jaé už má i dnešní GeForce RTX 2070. Je proto teoreticky možné, že zde stoupne výkon méně, jelikož karta nedostane tolik energie navíc.</p>
      <p>Špičkou nabídky by měla být karta interně označená N18E-G3R, tedy asi <b>GeForce RTX 2080 Super</b>. I zde bude stále 256bitová sběrnice a 8 GB paměti GDDR6, zatím se tedy asi nechystá příchod největšího GPU TU102 do herních notebooků a tato specialita <a href="https://www.cnews.cz/nvidia-quadro-rtx-6000-notebooky-studio-poprve-mobilni-tu102">zůstane jenom v řadě Quadro</a>. RTX 2080 Super bude mít TDP 155 W nebo dokonce výše (ve slajdu je 155+), zatímco běžná RTX 2080 má ve specifikacích „150+ W“. I zde by tedy asi mohl být pokrok ve výkonu nižší než u RTX 2060 Super, u níž možná Nvidia čeká největší tlak.</p>
      <figure>
        <img src="https://www.cnews.cz/wp-content/uploads/2019/11/Nvidia-GeForce-GTX-1600-Super-a-GeForce-RTX-2000-Super-pro-notebooky-NotebookCheck.jpg"/>
        <figcaption>Předběžné parametry pro GeForce GTX 1600 Super a GeForce RTX 2000 Super pro notebooky (Zdroj: NotebookCheck)</figcaption>
      </figure>
      <h3>Mobilní GTX 1600 Super</h3>
      <p>Karty nižší řady GTX 1600 Super budou dvě, N18P-G61 a N18P-G62. Obě mají TDP 50 W a 4 GB paměti, takže by asi měly mít jen 128bitovou paměťovou sběrnici, ovšem dostanou paměti GDDR6. Použitý by mohl být čip TU116 s až 1536 stream procesory (asi ořezaný) nebo TU117 s až 1024 stream procesory. Protože <a href="https://www.cnews.cz/nvidia-geforce-gtx-1660-mobile-notebooky-uvedeni-parametry">GTX 1660 Ti pro notebooky</a> má 6 GB paměti GDDR6, zůstane asi těmto modelům nadřazená. Jak budou značené, uvidíme, nabízleo by se GeForce GTX 1650 Super a GTX 1660 Super.</p>
      <h3>Max-Q modely budou mít TDP 80 nebo 35 W</h3>
      <p>Výše jsme uváděli spotřeby standardních modelů, ale Nvidia opět chystá také <a href="https://www.cnews.cz/nvidia-uvadi-program-max-q-silne-herni-grafiky-pro-tenke-notebooky-computex/">varianty Max-Q</a>, tedy verze s nižším výkonem, ale i spotřebou, vhodné do tenčích notebooků se slabším chlazením a napájením. Tyto Max-Q verze budou mít TDP 80 W v případě vyšších modelů GeForce RTX 2000 Super – a to u všech. Max-Q verze od modelů GeForce GTX 1600 Super budou existovat také, u těch bude TDP jen 35 W, což už bude vhodné i pro poměrně normální ne vyloženě herní stroje.</p>
      <figure>
        <img src="https://www.cnews.cz/wp-content/uploads/2017/05/nvidia-geforce-notebooky-max-q-1600.jpg"/>
      </figure>
      <p>Důvodem pro vydání refreshe mobilních GeForce 2000/1600 by podle NotebookChecku mohlo být vydání 7nm mobilních grafik od AMD – u těch zatím byly oficiálně oznámené <a href="https://www.cnews.cz/amd-radeon-rx-5500-a-rx-5500m-7nm-navi-14-pro-desktop-notebooky-odhaleni/">Radeon RX 5500M</a> a <a href="https://www.cnews.cz/amd-radeon-rx-5300m-levne-navi-notebooky-radeon-pro-5500m-5300m-uvedeni/">Radeon RX 5300M</a>, ale vyjít by asi měl i Radeon RX 5700M s čipem Navi 10, jenž by mohl podle tohoto webu prý mít výkon někde mezi mobilními GeForce RTX 2070 a 2080. Refresh Turingů s vyšším výkonem by tedy mohl být odpovědí (Nvidia by pak například mohla cílit na to, aby nový model RTX 2070 Super byl výkonnější než RX 5700M).</p>
      <h4>Galerie: Nvidia GeForce GTX 1600 Mobile (slajdy, benchmarky)</h4>
      <slideshow>
        <figure>
          <a href="https://www.cnews.cz/nvidia-turing-refresh-geforce-super-notebooky-brezen-2020/galerie-179459-1">
            <img src="https://www.cnews.cz/wp-content/uploads/2019/02/nvidia-geforce-gtx-rtx-turing-ilustrace-gpu-graficka-karta-cip-1600.jpg"/>
          </a>
        </figure>
        <figure>
          <a href="https://www.cnews.cz/nvidia-turing-refresh-geforce-super-notebooky-brezen-2020/galerie-179459-2">
            <img src="https://www.cnews.cz/wp-content/uploads/2019/04/Slajdy-k-Nvidia-GeForce-GTX-1600-Mobile-VideoCardz-04.jpg"/>
          </a>
        </figure>
        <figure>
          <a href="https://www.cnews.cz/nvidia-turing-refresh-geforce-super-notebooky-brezen-2020/galerie-179459-3">
            <img src="https://www.cnews.cz/wp-content/uploads/2019/04/Slajdy-k-Nvidia-GeForce-GTX-1600-Mobile-VideoCardz-01.jpg"/>
          </a>
        </figure>
        <figure>
          <a href="https://www.cnews.cz/nvidia-turing-refresh-geforce-super-notebooky-brezen-2020/galerie-179459-4">
            <img src="https://www.cnews.cz/wp-content/uploads/2019/04/Slajdy-k-Nvidia-GeForce-GTX-1600-Mobile-VideoCardz-02.jpg"/>
          </a>
        </figure>
      </slideshow>
      <p>
        <a href="https://www.cnews.cz/nvidia-turing-refresh-geforce-super-notebooky-brezen-2020/galerie-179459-1">VŠECHNY FOTOGRAFIE</a>
      </p>
      <related>
        <h4>SOUVISEJÍCÍ ČLÁNKY</h4>
        <a href="https://www.cnews.cz/intel-7nm-gpu-ponte-vecchio-architektura-xe-hpc-aurora-odhaleni"/>
        <a href="https://www.cnews.cz/nvidia-financni-vysledky-q3-fy2020-trzby-opet-pres-3-miliardy-dolaru"/>
        <a href="https://www.cnews.cz/amd-radeon-rx-5300m-levne-navi-notebooky-radeon-pro-5500m-5300m-uvedeni/"/>
        <a href="https://www.cnews.cz/apple-macbook-pro-16-parametry-cena"/>
        <a href="https://www.cnews.cz/nvidia-hdmi-vrr-adaptivni-obnovovani-g-sync-compatible-televize-uvedeni-ovladace-firmware-lg"/>
      </related>
    </article>
  </body>
</html>