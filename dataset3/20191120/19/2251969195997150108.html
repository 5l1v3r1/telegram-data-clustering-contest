<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/20/ricatto-allamante-paga-o-dico-tutto-a-tuo-marito/1327373/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-20T19:15:56+00:00"/>
    <meta property="og:title" content="Ricatto all’amante: «Paga o dico tutto a tuo marito»"/>
    <meta property="og:description" content="CIVITANOVA - Una 45enne è arrivata a prestare 15 mila euro ad un uomo con cui aveva avuto una relazione. Lui avrebbe anche acceso un finanziamento con i documenti della donna senza che lei ne sapesse niente"/>
  </head>
  <body>
    <article>
      <h1>Ricatto all’amante: «Paga o dico tutto a tuo marito»</h1>
      <h2>CIVITANOVA - Una 45enne è arrivata a prestare 15 mila euro ad un uomo con cui aveva avuto una relazione. Lui avrebbe anche acceso un finanziamento con i documenti della donna senza che lei ne sapesse niente</h2>
      <address><time datetime="2019-11-20T19:15:56+00:00">20 Nov 2019, 19:15</time> by <a rel="author">Gianluca Ginella</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F20%2Fricatto-allamante-paga-o-dico-tutto-a-tuo-marito%2F1327373%2F">Condividi153</a><a href="https://twitter.com/intent/tweet?text=Ricatto+all%27amante%3A++%C2%ABPaga+o+dico+tutto+a+tuo+marito%C2%BB&amp;url=https%3A%2F%2Fwww.cronachemaceratesi.it%2F2019%2F11%2F20%2Fricatto-allamante-paga-o-dico-tutto-a-tuo-marito%2F1327373%2F">Tweet</a>Email153 Condivisioni</p>
      <figure>
        <img src="https://cdn.cronachemaceratesi.it/wp-content/uploads/2019/11/estorsione.jpg"/>
      </figure>
      <p> </p>
      <p>di<b> Gianluca Ginella</b></p>
      <p>
        <b>«Dammi i soldi o dico a tuo marito della nostra relazione». Questo in sintesi si sarebbe sentita dire una donna di Civitanova, 45enne, da un uomo che aveva conosciuto su Messenger e con cui aveva avuto una relazione extraconiugale. L’uomo, sui quarant’anni, nel corso dei mesi avrebbe avanzato pretese di denaro sempre maggiori fino ad ottenere 15mila euro e anche un costoso cellulare mentre un secondo telefonino l’avrebbe acquistato con un finanziamento acceso, in una nota catena di elettrodomestici, con i documenti dell’amante (e a sua insaputa).</b>
      </p>
      <p><b>Questo almeno è quanto denuncia la donna, che in questa vicenda è assistita dagli avvocati Simone Santoro e Roberta Pizzarulli.</b> La donna aveva incontrato l’uomo su Messenger nel 2018 e i due avevano iniziato a scriversi, poi si erano incontrati ed era nata una relazione. L’uomo però avrebbe iniziato a chiedere soldi in prestito. Somme sempre più alte fino a che la donna non era arrivata a vendere l’oro dei figli e del marito, fino ad un totale di circa 15mila euro. Quando la 45enne si era resa conto che le richieste erano diventate eccessive aveva detto all’uomo che non intendeva più pagare. A quel punto l’uomo avrebbe iniziato a fare dei ricatti per ottenere i soldi «diceva che se non gli dava quanto richiesto sarebbe andata a parlare con il marito di lei» spiega l’avvocato Pizzarulli. Nel maggio scorso l’uomo aveva chiesto alla donna di accompagnarlo a comprare un telefono in un negozio di elettrodomestici. La donna aveva acceso un finanziamento per acquistare un cellulare del valore di circa 1.300 euro.</p>
      <figure>
        <img src="https://cdn.cronachemaceratesi.it/wp-content/uploads/2018/04/SIMONE-SANTORO-650x622.jpg"/>
        <figcaption>L’avvocato Simone Santoro</figcaption>
      </figure>
      <p>A distanza di un paio di settimane aveva ricevuto notizia che era stato acceso un altro finanziamento del quale non sapeva nulla. Secondo quanto emerso e denunciato dalla donna sarebbe stato l’amante di lei ad accendere quel finanziamento, sempre per l’acquisto di un telefono, usando i documenti della 45enne. «E’ stato acceso un finanziamento senza che fosse presente la persona che doveva accenderlo e con i documenti che erano nel database. Abbiamo presentato denuncia anche verso la catena di elettrodomestici» spiega l’avvocato Pizzarulli. La finanziaria del secondo finanziamento, compresa la situazione, ha interrotto le richieste di pagamento e ha deciso di risarcire la 45enne delle rate fin lì pagate (due o tre). Verso l’amante della donna, che alla fine era stata costretta a confessare tutto al marito (la coppia aveva poi presentato una prima denuncia ai carabinieri), i legali della 45enne ipotizzano il reato di truffa. «Starà poi alla procura ravvisare se vi siano altri reati che possono essere contestati» conclude l’avvocato Pizzarulli.</p>
    </article>
  </body>
</html>