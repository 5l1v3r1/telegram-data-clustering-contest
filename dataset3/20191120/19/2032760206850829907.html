<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90122"/>
    <meta property="og:site_name" content="Denník politika"/>
    <meta property="article:published_time" content="2019-11-20T19:35:18+00:00"/>
    <meta property="og:title" content="Pellegriniho vláda rozdelila v Slavošovciach takmer dva milióny eur pre okres Rožňava"/>
    <meta property="og:description" content="20.11.2019 (Webnoviny.sk) – Vláda na svojom 34. výjazdovom rokovaní v Slavošovciach v okrese Rožňava vyčlenila dotáciu pre samosprávy a organizácie. Na stredajšom rokovaní kabinetu rozdelili ministri spolu viac ako 1,8 milióna eur. Pôvodná suma milión eur bola navýšená napríklad o dotáciu 100-tisíc eur na nákup novej technológie pre sociálny podnik na spracovanie dreva v Slavošovciach, o 200-tisíc eur na rekonštrukciu školských jedální v meste Rožňava, či o dotáciu na prvú fázu rekonštrukcie župného domu v obci Plešivec, ktorá bude podporená sumou 400-tisíc eur."/>
  </head>
  <body>
    <article>
      <h1>Pellegriniho vláda rozdelila v Slavošovciach takmer dva milióny eur pre okres Rožňava</h1>
      <address><time datetime="2019-11-20T19:35:18+00:00">20 Nov 2019, 19:35</time> by <a rel="author">Webnoviny</a></address>
      <p>20.11.2019 (Webnoviny.sk) – Vláda na svojom 34. výjazdovom rokovaní v Slavošovciach v okrese Rožňava vyčlenila dotáciu pre samosprávy a organizácie. Na stredajšom rokovaní kabinetu rozdelili ministri spolu viac ako 1,8 milióna eur. Pôvodná suma milión eur bola navýšená napríklad o dotáciu 100-tisíc eur na nákup novej technológie pre sociálny podnik na spracovanie dreva v Slavošovciach, o 200-tisíc eur na rekonštrukciu školských jedální v meste Rožňava, či o dotáciu na prvú fázu rekonštrukcie župného domu v obci Plešivec, ktorá bude podporená sumou 400-tisíc eur.</p>
      <h3>Nadpriemerné výsledky</h3>
      <p><i>„Som rád, že akčné plány prinášajú výsledky a dnes môžeme skonštatovať, že pre okres Rožňava sú tie výsledky v porovnaní s inými okresmi nadpriemerné. Ak tu bol plán vytvoriť pôvodne 1 405 pracovných miest, tak k dnešnému dňu je ich tu nových 3 087, čo je veľmi dobrá správa,“</i> uviedol po rokovaní predseda vlády Peter Pellegrini.</p>
      <p>Ministri odsúhlasili 100-tisíc eur mestu Dobšiná na rekonštrukciu miestnych komunikácií. Rovnako 100-tisíc eur pôjde na zabezpečenie novej technológie na zníženie čpavku na mestskom zimnom štadióne v Rožňave.</p>
      <p>Vláda prispela aj na rekonštrukciu školskej jedálne Základnej školy s vyučovacím jazykom slovenským na Gemerskej ulici v Plešivci sumou 52-tisíc eur a na rekonštrukciu strechy materskej školy v obci Rakovnica sumou 40-tisíc eur.</p>
      <p><i>„Čo je zvlášť pozitívne na tomto okrese, je, že sa plánuje využitie finančných prostriedkov z európskych fondov a z takzvaného regionálneho príspevku. Z európskych fondov bolo plánovane v tomto období pre tento okres použiť 54 miliónov eur a bolo zazmluvnených 82 miliónov eur,“</i> uviedol podpredseda vlády SR pre investície a informatizáciu Richard Raši.</p>
      <h3>Nezamestnanosť klesla</h3>
      <p>Akčný plán okresu Rožňava bol schválený ešte v septembri 2016. Jeho cieľom bolo do roku 2020 vytvoriť 1 405 pracovných miest. K 30. septembru sa v okrese podarilo vytvoriť s podporou európskych štrukturálnych a investičných fondov (EŠIF) a regionálneho príspevku (RP) spolu 3 087 pracovných miest a zaznamenali pokles počtu evidovaných uchádzačov o zamestnanie o 2 624 ľudí.</p>
      <p>Kým v auguste 2016 bolo v okrese evidovaných 6 285 ľudí bez práce, na konci septembra tohto roka ich bolo 3 661. Miera evidovanej nezamestnanosti v okrese tak klesla z 20,7 percenta z augusta 2016 na 12,1 percenta k 30. septembru tohto roka.</p>
      <p>Pre okres Rožňava bol schválený regionálny príspevok v celkovej výške viac ako 3,4 milióna eur. Z toho bolo okrem iného vyčlenených aj 180-tisíc eur pre obec Ochtiná na rekonštrukciou prístupovej cesty k Ochtinskej aragonitovej jaskyni, 173-tisíc eur na nákup strojného zariadenia pre ťažbu a spracovanie drevnej hmoty pre firmu Unipra, ale aj takmer 210-tisíc eur na zabezpečenie aktivít, prevádzky a vybavenia Koordinačného centra pre rozvoj okresu Rožňava.</p>
      <p>Vláda v stredu schválila aj návrh, ktorý nesúvisel s okresom Rožňava. Vranovu nad Topľou vláda odsúhlasila dotáciu milión eur na výstavbu arény, ktorá zastreší futbalové ihriská. Vo štvrtok 21. novembra bude vláda rokovať v Slovenských Ďarmotách v okrese Veľký Krtíš.</p>
      <p>Viac k témam: <a href="https://www.webnoviny.sk/tag/vyjazdove-rokovanie/"><u>výjazdové rokovanie</u></a><br/>Zdroj: Webnoviny.sk – <a href="https://www.webnoviny.sk/pellegriniho-vlada-rozdelila-v-slavosovciach-takmer-dva-miliony-eur-pre-okres-roznava/"><u>Pellegriniho vláda rozdelila v Slavošovciach takmer dva milióny eur pre okres Rožňava</u></a> © SITA Všetky práva vyhradené.</p>
    </article>
  </body>
</html>