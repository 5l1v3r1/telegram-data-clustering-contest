<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/Kordova-Marvanova-STAN-Cilem-Prahy-je-podporit-ruzne-formy-bytove-vystavby-604077"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-20T19:43:00+00:00"/>
    <meta property="og:title" content="Kordová Marvanová (STAN): Cílem Prahy je podpořit různé formy bytové výstavby"/>
    <meta property="og:description" content="Radní hl. m. Prahy pro oblast podpory bydlení Hana Kordová Marvanová vystoupila na konferenci Fórum bytových družstev 2019."/>
  </head>
  <body>
    <article>
      <h1>Kordová Marvanová (STAN): Cílem Prahy je podpořit různé formy bytové výstavby</h1>
      <address>
        <time datetime="2019-11-20T19:43:00+00:00">20 Nov 2019, 19:43</time>
      </address>
      <p>
        <b>Radní hl. m. Prahy pro oblast podpory bydlení Hana Kordová Marvanová vystoupila na konferenci Fórum bytových družstev 2019.</b>
      </p>
      <p>Ta se koná na ve dnech 19. a 20. listopadu 2019 v sále Magistrátu hl. m. Prahy a v Poslanecké sněmovně Parlamentu ČR za účasti předsedů a ředitelů velkých bytových družstev z celé České republiky. Praha chce podpořit různé formy bytové výstavby, pro družstevní formu již má vytipované některé vhodné pozemky.</p>
      <p>Hlavním organizátorem konference je Česká společnost pro rozvoj bydlení, spoluorganizátory jsou Svaz českých a moravských bytových družstev a Družstevní marketingové sdružení Česká republika. Tématem konference je řešení problému bydlení ve městech. Zejména v Praze totiž dosahují aktuální ceny bydlení hladiny největších evropských měst, jako je např. Londýn.</p>
      <p>„Cílem Prahy je podpořit různé formy bytové výstavby tak, aby byla cenově více dostupná zejména pro střední vrstvu. Družstevní forma výstavby má své zásadní výhody jak z hlediska rozložení nákladů, tak z hlediska právní stránky fungování družstva. Má u nás tradici, družstva jsou dobrými správci. Chceme jako hlavní město Praha poskytnout družstvům pozemky, město by pak mělo být členem družstva. Většina bytů bude k dispozici družstevníkům z řad zájemců o pořízení bydlení pro vlastní potřebu, část bytů si ponechá město pro ubytování lidí z profesí, které jsou nezbytné pro chod města,“ formulovala hlavní myšlenky projektu radní Hana Kordová Marvanová.</p>
      <p>Aktuálně byl schválen Radou hl. m. Prahy projektový záměr dostupného družstevního bydlení a připravují se ekonomické a právní dokumenty pro vypsání soutěže na první pozemky. „Máme vytipovány pozemky vhodné pro tuto formu výstavby v Praze 13 a jednáme s Prahou 14 a s dalšími městskými částmi,“ doplnila momentální stav záměru radní Kordová Marvanová.</p>
      <p>Martin Kroh, předseda České společnosti pro rozvoj bydlení, konstatoval, že Praha je v přípravě projektu levnějšího bydlení s použitím družstevní formy zatím nejdál a vyjádřil naději, že se k projektu připojí další města. Tuto myšlenku ve svém projevu podpořil i primátor Kladna Dan Jiránek, který upozornil na to, že vláda by rovněž měla podpořit družstevní výstavbu.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Kordova-Marvanova-STAN-Dostupne-druzstevni-bydleni-v-Praze-dostalo-zelenou-602092"/>
        <a href="https://www.parlamentnilisty.cz/politika/politici-volicum/Kordova-Marvanova-STAN-Sance-na-cenove-dostupne-bydleni-pro-stredni-vrstvu-578069"/>
        <a href="https://www.parlamentnilisty.cz/arena/monitor/Hana-Marvanova-ma-velky-strach-o-CT-A-zkuseny-analytik-se-podival-jak-to-ma-CT-s-overovanim-informaci-577008"/>
        <a href="https://www.parlamentnilisty.cz/politika/politici-volicum/Kordova-Marvanova-Praha-proveri-kontrolni-mechanismy-TSK-u-mostnich-staveb-576113"/>
      </related>
    </article>
  </body>
</html>