<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2822352-v-avstrii-zatrimali-pricetnih-do-znimanna-video-ake-prizvelo-do-ibicagejtu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T19:38:00+00:00"/>
    <meta property="og:title" content="В Австрії затримали причетних до знімання відео, яке призвело до &quot;Ібіца-гейту&quot;"/>
    <meta property="og:description" content="Правоохоронні органи Австрії затримали трьох осіб, імовірно причетних до організації та таємної відеофіксації зустрічі колишнього віцеканцлера Гайнц-Крістіана Штрахе та &quot;племінниці російського олігарха&quot; на Ібіці у 2017 році, що спричинило розпад коаліції та нові вибори в країні."/>
  </head>
  <body>
    <article>
      <h1>В Австрії затримали причетних до знімання відео, яке призвело до "Ібіца-гейту"</h1>
      <h2>Правоохоронні органи Австрії затримали трьох осіб, імовірно причетних до організації та таємної відеофіксації зустрічі колишнього віцеканцлера Гайнц-Крістіана Штрахе та "племінниці російського олігарха" на Ібіці у 2017 році, що спричинило розпад коаліції та нові вибори в країні.</h2>
      <address>
        <time datetime="2019-11-20T19:38:00+00:00">20 Nov 2019, 19:38</time>
      </address>
      <p>Про це повідомляє австрійська газета <a href="https://www.diepresse.com/5725136/ibiza-video-festnahmen-razzien-und-losegeld">Die Presse.</a></p>
      <p>"Автори відео взяті під варту. Слідчі вважають, що вони могли вимагати 400 тис. євро за матеріал", - йдеться у повідомленні.</p>
      <p>Прокуратура Відня у вівторок підтвердила повідомлення ЗМІ про обшуки помешкань у кількох місцях Австрії та кілька затримань. Інші деталі не повідомлялися через таємницю слідства.</p>
      <p>За даними інтернет-платформи "EU-Infothek", обшуки проводилися в осіб, які належать до "вузького кола" причетного до "Ібіца-гейту" детектива на ім'я Джуліан. Загалом, було проведено три обшуки - у Відні та Зальцбурзі, кілька людей узяті під варту.</p>
      <p>Серед підозрюваних – колишня дівчина детектива та її начальник, комерційний директор консалтингової фірми.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2759724-ibicagejt-u-kolisnogo-vicekanclera-avstrii-proveli-obsuk.html">Ібіцагейт: у колишнього віцеканцлера Австрії провели обшук</a>
      </blockquote>
      <p>Згідно з повідомленням газети "Salzburger Nachrichten", затримано трьох ключових фігур у справі. Двоє з них жили у Зальцбурзі - 39-річний австрієць з боснійським корінням та 52-річний серб. Вони підозрюються в тому, що найняли та навчили жінку, щоб вона видала себе за "племінницю російського олігарха" на зустрічі з функціонерами правопулістської партії FPÖ Штрахе та Йоганном Гуденусом на Ібіці. Затримані нібито підробили документи жінки, а також організували та провели таємну відеозйомку зустрічі 24 липня 2017 року, а потім шукали потенційних покупців відео. За інформацією видання, причетний до справи детектив, нібито, також доручав своєму спільнику запропонувати Штрахе викупити знятий матеріал за "щонайменше 400 тис. євро".</p>
      <p>Газета Die Presse повідомляє, що цей детектив, який має агентство з реєстрацією у Мюнхені, а також віденський адвокат були під час першої зустрічі Гуденуса у Відні з "племінницею російського олігарха". Детектив також був помічений на відео зустрічі на Ібіці – як супроводжуючий "племінницю олігарха".</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2721706-ibicagejt-v-avstrii-pocalosa-rozsliduvanna-proti-strahe.html">Ібіцагейт: в Австрії почали розслідування проти Штрахе</a>
      </blockquote>
      <p>Як повідомляв Укрінформ, 17 травня 2019 року німецькі ЗМІ опублікували відеозаписи дворічної давнини, таємно зроблені під час зустрічі на Ібіці, за декілька місяців до виборів в Австрії. На відео було зафіксовано тодішнього очільника Партії свободи (FPÖ) Гайнц-Крістіана Штрахе та його помічника Йоганна Гуденуса з, як вважали австрійські політики, "племінницею російського олігарха". Члени австрійської правопопулістської партії обговорювали з "росіянкою", зокрема, можливість фінансування FPÖ в обмін на різні преференції після приходу до влади.</p>
      <p>Після публікації відео в країні виникла гостра політична криза: коаліція розпалася, федеральний уряд був відправлений у відставку, а в країні оголошені дострокові парламентські вибори.</p>
    </article>
  </body>
</html>