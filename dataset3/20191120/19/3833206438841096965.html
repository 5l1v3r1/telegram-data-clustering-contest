<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Marinela-Arabadzhieva-se-razmina-sus-smurtta-Lekarite-ya-spasiha-915509"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-20T19:32:00+00:00"/>
    <meta property="og:title" content="Маринела Арабаджиева се размина със смъртта! Лекарите я спасиха"/>
    <meta property="og:description" content="Маринела Арабаджиева се размина със смъртта в сряда, след като медици от МВР болница успяха да я ста..."/>
  </head>
  <body>
    <article>
      <h1>Маринела Арабаджиева се размина със смъртта! Лекарите я спасиха</h1>
      <address>
        <time datetime="2019-11-20T19:32:00+00:00">20 Nov 2019, 19:32</time>
      </address>
      <p>Маринела Арабаджиева се размина със смъртта в сряда, след като медици от МВР болница успяха да я стабилизират, научи "<a href="https://www.24chasa.bg/novini/article/7893344">24 часа</a>" от източници там. Тя е докарана в безсъзнание във вторник вечерта от болницата на затвора. Настанена е в интензивното отделение и състоянието й е стабилизирано след намесата на специалистите. Колабирала заради рязко падане на кръвното. Маринела Арабаджиева е задържана под стража от края на май. Страда от хипертония втора степен. Според близките ѝ има опасност за живота ѝ.</p>
      <p>На 18 септември Специализираният наказателен съд реши Арабаджиева да бъде освободена под домашен арест, но дни по-късно втората инстанция реши, че ще остане задържана под стража. Заради здравословните проблеми Арабаджиева е в болницата към затвора от началото на юни, когато я екстрадираха от Испания. Лекарите там дали експертно становище, че не могат да се справят със състоянието ѝ.</p>
      <p>Ветко и Маринела Арабаджиеви, както и синът им Вълчо са обвинени за данъчни престъпления и пране на пари. Бяха арестувани през март в Барселона. Първо докараха мъжа, а след след това съпругата му. През януари изтича 8-месечният срок, в който прокуратурата трябва да внесе делото срещу тях в съда или да ги освободят. Ако бъде внесено в съда, те могат да останат задържани под стража.</p>
      <p>“Предполагам, че разследването ще приключи скоро. Целта е да ги държат в ареста максимално дълго. Делото е изяснено и нищо не налага задържането им на инат. Това е тормоз", казва адвокатът на семейството Ина Лулчева.</p>
      <p>Освен обвиненията на прокуратурата Арабаджиеви са със запор на имущество и пари за 310 млн. лв. от антикорупционната комисия.</p>
    </article>
  </body>
</html>