<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/20/orszagos-nepszavazasra-vinne-az-atletikai-stadion-kerdeset-a-momentum"/>
    <meta property="og:site_name" content="infostart"/>
    <meta property="article:published_time" content="2019-11-20T19:14:58+00:00"/>
    <meta property="og:title" content="Országos népszavazásra vinné az atlétikai stadion kérdését a Momentum"/>
    <meta property="og:description" content="Ha a kormány nem teljesíti a főváros feltételeit, megkérdezik a magyarokat arról, szeretnének-e 120 milliárdból atlétikai stadiont építeni - mondta a Momentum elnöke az InfoRádió Aréna című műsorában"/>
  </head>
  <body>
    <article>
      <h1>Országos népszavazásra vinné az atlétikai stadion kérdését a Momentum</h1>
      <address><time datetime="2019-11-20T19:14:58+00:00">20 Nov 2019, 19:14</time> by <a rel="author">Infostart</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/sport/2019/11/21/budapest-tobb-diszpolgara-is-kiall-az-atletika-vb-mellett"/>
      </related>
      <h3>Ha a kormány nem teljesíti a főváros feltételeit, megkérdezik a magyarokat arról, szeretnének-e 120 milliárdból atlétikai stadiont építeni - mondta a Momentum elnöke az InfoRádió Aréna című műsorában</h3>
      <p>Fekete-Győr András elmondta: a Momentum támogatja egy multifunkcionális kézilabdacsarnok megépítését, a 120 milliárd forintos atlétikai stadion terveit viszont a jelenlegi formájában ellenzi. A Fővárosi Közgyűlés várhatóan a jövő heti ülésén határozza meg a feltételeit, ezek az egészségügyre és az atlétikai projekt átalakítására vonatkoznak majd.</p>
      <p>Fekete-Győr András kétli, hogy a kormány az Egészséges Budapest programot teljesíteni tudná. Mint mondta, amennyiben ezt nem teszi, akkor egy országos népszavazás keretében kérdezik meg a magyarokat arról, szeretnének-e 120 milliárdból egy atlétikai stadiont építeni.</p>
      <p>Elmondta, hogy a népszavazási kérdést már hitelesítették, de az aláírásgyűjtés megkezdésével megvárják a kormány válaszát arra, amit a budapestiek kérnek. Fekete-Győr András elmondta azt is, hogy a Momentum támogatja a dugódíjat, a dízel autók kitiltását, és a rakpartok zöldítését. Hozzátette ugyanakkor, hogy ezekre konkrét tervek még nincsenek - víziók vannak, és politikai szándék.</p>
      <p>A Momentum elnöke arról is beszélt, hogy az október 13-ai önkormányzati választást követő békülékeny kormányzati hozzáállást ma már nem érzi.</p>
      <p>
        <i>Nyitókép: Marjai János</i>
      </p>
      <p>
        <b>Kapcsolódó hang</b>
      </p>
      <p>Momentum Aréna új népszavazás</p>
      <figure>
        <audio src="https://infostart.hu/audio/00005/00005377b.mp3"/>
      </figure>
      <p> </p>
    </article>
  </body>
</html>