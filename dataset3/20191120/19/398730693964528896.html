<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/ledare/gunnar-jonsson-den-ekonomiska-krisen-ar-de-iranska-ayatollornas-egen-skapelse/"/>
    <meta property="og:site_name" content="DN.SE"/>
    <meta property="article:published_time" content="2019-11-20T19:00:00+00:00"/>
    <meta property="og:title" content="Gunnar Jonsson: Den ekonomiska krisen är de iranska ayatollornas egen skapelse"/>
    <meta property="og:description" content="Iranierna protesterar mot chockhöjda bensinpriser, och regimen svarar brutalt. USA:s sanktioner biter, men krisen är framför allt ayatollornas egen."/>
  </head>
  <body>
    <article>
      <h1><a href="https://www.dn.se/av/gunnar-jonsson/">Gunnar Jonsson:</a> Den ekonomiska krisen är de iranska ayatollornas egen skapelse</h1>
      <address><time datetime="2019-11-20T19:00:00+00:00">20 Nov 2019, 19:00</time> by <a rel="author" href="https://www.dn.se/av/gunnar-jonsson/" target="_blank">Gunnar Jonsson</a></address>
      <p>
        <b>USA:s sanktioner pressar den iranska regimen till ekonomiska åtstramningar. Men krisen är från början hemmagjord.</b>
      </p>
      <p>Gator har barrikaderats, bankkontor stuckits i brand och butiker plundrats under den senaste tidens våldsamma protester i dussintals städer i Iran. Regimen har slagit tillbaka utan pardon, säkerhetsstyrkor har skjutit skarpt mot demonstranterna och enligt Amnesty har över 100 människor dödats.</p>
      <p><b>President Hassan Rohani</b> proklamerade på onsdagen seger över bråkmakarna, i vanlig ordning kontrarevolutionärer och amerikanska agenter. Han ska inte vara för säker.</p>
      <blockquote>Ayatollorna kan skylla på Trumps nycker, Israel eller evig otur, men Irans vedermödor bär regimens signatur.</blockquote>
      <p>Gnistan tändes i fredags när regimen plötsligt chockhöjde bensinpriserna och införde ransonering. Iran har liksom andra oljeländer i Mellanöstern länge använt subventioner av bränsle och vatten för att hålla en hunsad befolkning på humör. I grunden är de ett ineffektivt otyg som snedvrider ekonomin och göder slöseri, men den vars enda förmån är billig bensin vill gärna behålla den. För att kväsa oron tvingas regimen nu använda de nya intäkterna till att beveka miljoner missnöjda med kompensationsbidrag.</p>
      <p><b>Protesterna borde ha kunnat</b> förutses, inte minst mot bakgrund av den vrede som också sveper genom Irak och Libanon. Men regimen i Teheran hade hamnat i dragtvång. Efter att Donald Trump förra året ensidigt drog ut USA ur det internationella kärnteknikavtalet och återinförde hårda sanktioner har det gått brant utför med Irans ekonomi.</p>
      <p>Oljeexporten har minskat från 2,8 till 0,5 miljoner fat per dag. IMF räknar med att bnp sjunker med 9,5 procent i år. Inflationen låg uppåt 40 procent före bensinprishöjningen, arbetslösheten på 18 procent. Centralbanken vägrar publicera ekonomisk statistik för att dölja slukhålet.</p>
      <p><b>Iranierna plågas utan tvivel</b> av de amerikanska sanktionerna. Några fördelar av kärnteknikavtalet har de egentligen aldrig sett. Men de vet sedan länge att eländet börjar på hemmaplan.</p>
      <p>Det extrema oljeberoendet är en sida av teokratins oförmåga att diversifiera ekonomin och dra nytta av utländska investeringar. Statskassan läcker. Stora summor forsar i väg till reaktionära religiösa institutioner och ledare, för att inte tala om stödet till den syriska diktaturen och shiitiska miliser i Irak och Libyen. Revolutionära gardet, elitstyrkan som sköter både utländska krig och inhemskt förtryck, bevakar girigt sitt företagsimperium. Korruption och inkompetens dränerar landet.</p>
      <p>Så ayatollorna kan skylla på Trumps nycker, Israel eller evig otur, men Irans vedermödor bär regimens signatur. Det finns andra lösningar än att skjuta ihjäl folket på gatorna. Marknadsekonomiska reformer, en öppning mot omvärlden och ett slut på förtrycket skulle ge bränsle till verklig utveckling.</p>
    </article>
  </body>
</html>