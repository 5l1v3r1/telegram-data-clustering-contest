<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1836911-nedovarene-perevarene-abo-kholodne-shkolyari-poskarzhilis-zelenskiy-na-kharchuvannya-u-shkolakh"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-20T19:42:00+00:00"/>
    <meta property="og:title" content="Недоварене, переварене або холодне: школярі поскаржились Зеленській на харчування у школах"/>
    <meta property="og:description" content="КИЇВ. 20 листопада. УНН. Перша леді України Олена Зеленська обговорила зі школярами якість харчування у навчальних закладах. Про це вони поговорили під час …"/>
  </head>
  <body>
    <article>
      <h1>Недоварене, переварене або холодне: школярі поскаржились Зеленській на харчування у школах</h1>
      <address><time datetime="2019-11-20T19:42:00+00:00">20 Nov 2019, 19:42</time> by <a rel="author">Дар'я Панченко</a></address>
      <p><b>КИЇВ. 20 листопада. УНН.</b> Перша леді України Олена Зеленська обговорила зі школярами якість харчування у навчальних закладах. Про це вони поговорили під час Всеукраїнського форуму Національної ради дітей і молоді “Україна зростає разом зі мною”, повідомляє <b>УНН</b> з посиланням на пресслужбу Офіса Президента.</p>
      <p>“Дружина Президента Олена Зеленська обговорила з лідерами шкільного самоврядування якість харчування у навчальних закладах”, — йдеться у повідомленні.</p>
      <p>Зазначається, що школярі позитивно відгукнулися та підтримали ініціативу першої леді зробити їжу у шкільних їдальнях корисною та смачною.</p>
      <p>“Наші діти харчуються не вдома п’ять днів на тиждень протягом усього навчального року, а це — дев’ять місяців. І якщо це неякісно й не викликає апетиту, діти фактично залишаються голодними. Не дивно, що головний біль більшості українських батьків — це захворювання шлунку у дітей. Ми вже почали рух із втілення нашої ініціативи. Міністерство охорони здоров’я внесло зміни у застарілі нормативи шкільного харчування. Це перший і дуже важливий крок”, — зазначила Олена Зеленська.</p>
      <p>Також повідомляється, що діти звернули увагу першої леді на проблемні моменти шкільного харчування: недоварену, переварену чи холодну їжу. Окрім того, в буфетах чи у кіосках, поруч зі школою, можна придбати шкідливу їжу, таку як сухарики, чіпси чи газовані напої. Також ішлося про випадки антисанітарії, високі ціни на їжу та відсутність їдалень у деяких школах. Окрім того, школярі просили мати можливість вибирати страви, урізноманітнити їх, зробити їжу доступною, а буфети — зручними.</p>
      <p>“Завдяки нашій розмові у мене виникла ідея запустити онлайн-анкетування для школярів та їхніх батьків, яке допомогло б отримати повну картину та зробити реформу шкільного харчування максимально ефективною”, — розповіла Олена Зеленська.</p>
      <p>Нагадаємо, Зеленська розповіла, як хоче <a href="https://www.unn.com.ua/uk/news/1828873-zelenska-rozpovila-yak-khoche-pokraschiti-kharchuvannya-v-shkilnikh-yidalnyakh">покращити харчування</a> в шкільних їдальнях.</p>
      <p>Після того, <a href="https://www.unn.com.ua/uk/news/1830526-zelenska-u-latviyi-pobuvala-u-shkilniy-yidalni">перша леді відвідала шкільну їдальню</a> в Латвії.</p>
    </article>
  </body>
</html>