<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blitzquotidiano.it/economia/tasse-locali-comune-pignoramento-conto-3119647/"/>
    <meta property="og:site_name" content="Blitz quotidiano"/>
    <meta property="article:published_time" content="2019-11-20T19:06:36+00:00"/>
    <meta property="og:title" content="Tasse locali, se il contribuente non paga il Comune potrà pignorare il conto. Salvini: “Roba da Urss”"/>
    <meta property="og:description" content="ROMA  – I Comuni e le Province potranno riscuotere le imposte locali e le entrate patrimoniali non pagate con le stesse regole dell’agenzia per la riscossione nazionale. Lo prevede una norma della manovra che, a quanto si legge nella nota studi del Senato, esclude le multe stradali. In sostanza sarà possibile per i Comuni, che avranno accesso ai dati dell’Anagrafe tributaria, procedere ad azioni esecutive come il pignoramento di parte del conto corrente o dello stipendio o il fermo dell’auto. La novità principale è l’emissione di un unico atto che diventa subito esecutivo invece di aspettare l’emissione della cartella, permettendo di accelerare il recupero dei crediti. Secondo le norme inserite in manovra, infatti, anche i Comuni, dal prossimo anno, potranno emettere accertamenti esecutivi, come fa ad esempio l’Agenzia delle Entrate: con questi atti alla scadenza dei termini per effettuare i pagamenti scatta subito la possibilità di attivare le procedure esecutive e cautelari.Rifiuti, tassa più cara al Sud che…"/>
  </head>
  <body>
    <article>
      <h1>Tasse locali, se il contribuente non paga il Comune potrà pignorare il conto. Salvini: “Roba da Urss”</h1>
      <address><time datetime="2019-11-20T19:06:36+00:00">20 Nov 2019, 19:06</time> by <a rel="author">redazione Blitz</a></address>
      <figure>
        <img src="https://static.blitzquotidiano.it/wp/wp-content/uploads/2019/11/tasse-1.jpg"/>
        <figcaption>(Foto Ansa)</figcaption>
      </figure>
      <p>ROMA  – I Comuni e le Province potranno riscuotere le <b>imposte locali</b> e le entrate patrimoniali non pagate con le stesse regole dell’agenzia per la riscossione nazionale. Lo prevede una norma della manovra che, a quanto si legge nella nota studi del Senato, esclude le multe stradali. In sostanza sarà possibile per i Comuni, che avranno accesso ai dati dell’Anagrafe tributaria, procedere ad azioni esecutive come il <b>pignoramento</b> di parte del conto corrente o dello stipendio o il fermo dell’auto.</p>
      <p>La novità principale è l’emissione di un <b>unico atto che <a href="https://www.blitzquotidiano.it/economia/multe-auto-imu-condono-delibere-comuni-3028828/">diventa subito esecutivo</a></b> invece di aspettare l’emissione della cartella, permettendo di accelerare il recupero dei crediti. Secondo le norme inserite in manovra, infatti, anche i Comuni, dal prossimo anno, potranno emettere accertamenti esecutivi, come fa ad esempio l’Agenzia delle Entrate: con questi atti alla scadenza dei termini per effettuare i pagamenti scatta subito la possibilità di attivare le procedure esecutive e cautelari.</p>
      <figure>
        <a href="https://www.blitzquotidiano.it/economia/rifiuti-tassa-cara-sud-3119773/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/economia/rifiuti-tassa-cara-sud-3119773/">
          <img src="https://static.blitzquotidiano.it/wp/wp-content/uploads/2019/11/rifiuti_ansa2-300x300.jpg"/>
        </a>
      </figure>
      <h3>
        <a href="https://www.blitzquotidiano.it/economia/rifiuti-tassa-cara-sud-3119773/">Rifiuti, tassa più cara al Sud che al Nord: 351 euro contro 258. Catania la città più costosa</a>
      </h3>
      <figure>
        <a href="https://www.blitzquotidiano.it/economia/conti-correnti-pignorati-tasse-comuni-9-mesi-3119708/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/economia/conti-correnti-pignorati-tasse-comuni-9-mesi-3119708/">
          <img src="https://static.blitzquotidiano.it/wp/wp-content/uploads/2019/11/tasse-locali-tari-ansa-1-300x300.jpg"/>
        </a>
      </figure>
      <h3>
        <a href="https://www.blitzquotidiano.it/economia/conti-correnti-pignorati-tasse-comuni-9-mesi-3119708/">Conti correnti pignorati a chi non paga tasse Comuni. Ma dopo 9 mesi da notifica</a>
      </h3>
      <p>“Una delle novità di rilievo dello schema di riforma in esame – si legge infatti nella relazione illustrativa della legge di Bilancio – attiene alla previsione di un unico atto che al contempo racchiuda in sé tutti gli elementi per divenire titolo idoneo all’esecuzione forzata, a partire dal 2020. Gli atti emessi ovviamente riguarderanno le annualità non ancora prescritte”.</p>
      <p>“Occorre inoltre sottolineare – viene specificato – che gli atti di cui si tratta riguardano non solo i tributi ma anche le entrate patrimoniali degli enti, con esclusione delle multe poiché le disposizioni in esame non incidono sul codice della strada”.</p>
      <p>L’esecuzione non scatta per somme inferiori ai 10 euro. Gli enti locali, anche attraverso i soggetti affidatari della riscossione, avranno l’<b>obbligo dell’invio di un sollecito</b> di pagamento per il recupero di importi fino a 10.000 euro, prima dell’attivazione di una procedura esecutiva e cautelare. I debiti potranno comunque essere<b> rateizzati dai 100 euro in su. </b></p>
      <p>Critico il leader della Lega, <b>Matteo Salvini: </b> “Se entrano nel tuo conto corrente per pignorare, secondo me siamo all’Unione sovietica fiscale, lo Stato di polizia fiscale”, ha detto l’ex ministro dell’Interno. (Fonte: Ansa)</p>
    </article>
  </body>
</html>