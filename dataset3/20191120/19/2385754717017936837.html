<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/598348/xeiropedes-se-giatro-gia-paranomes-metamosxefseis-organon-sto-kazakstan"/>
    <meta property="og:site_name" content="SIGMALIVE"/>
    <meta property="article:published_time" content="2019-11-20T19:46:00+00:00"/>
    <meta property="og:title" content="Χειροπέδες σε γιατρό για παράνομες μεταμοσχεύσεις οργάνων στο Καζακστάν"/>
    <meta property="og:description" content="Ένας γιατρός από το Καζακστάν, ο οποίος έκανε παράνομες μεταμοσχεύσεις οργάνων με παραλήπτες πολίτες ξένων χωρών, ιδίως Ισραηλινούς, τέθηκε υπό κράτηση,..."/>
  </head>
  <body>
    <article>
      <h1>Χειροπέδες σε γιατρό για παράνομες μεταμοσχεύσεις οργάνων στο Καζακστάν</h1>
      <address><time datetime="2019-11-20T19:46:00+00:00">20 Nov 2019, 19:46</time> by <a rel="author">sigmalive</a></address>
      <p>Ένας γιατρός από το Καζακστάν, ο οποίος έκανε παράνομες μεταμοσχεύσεις οργάνων με παραλήπτες πολίτες ξένων χωρών, ιδίως Ισραηλινούς, τέθηκε υπό κράτηση, έγινε σήμερα γνωστό από τις αρχές της χώρας.</p>
      <p>Ο Αμπιλάι Ντονμπάι, γιατρός στο κρατικό νοσοκομείο του Σιμκέντ (νότια), συνελήφθη τη Δευτέρα για «συμμετοχή σε διεθνή εγκληματική οργάνωση παράνομης αφαίρεσης ανθρώπινων οργάνων» αναφέρει σε ένα δελτίο Τύπου το υπουργείο Εσωτερικών του Καζακστάν.</p>
      <p>Μεταξύ των δωρητών βρίσκονται υπήκοοι της Ουκρανίας, του Κιργιστάν και του Τατζικιστάν «που αναγκάζονταν να πουλήσουν το νεφρό τους λόγω της δυσχερούς οικονομικής κατάστασής τους», διευκρινίζει το υπουργείο.</p>
      <p>«Οι παραλήπτες ήταν εύποροι πολίτες ξένων χωρών, ιδίως από το Ισραήλ» σημειώνει το υπουργείο, υπογραμμίζοντας ότι ο γιατρός λάμβανε «πολύ υψηλές αμοιβές» για μεταμοσχεύσεις που γίνονταν στο νοσοκομείο του Σιμκέντ.</p>
      <p>Άλλος ένας γιατρός του νοσοκομείου και ένας πολίτης από το Κιργιστάν, που σύμφωνα με το υπουργείο ήταν «ένα εκ των μελών της εγκληματικής οργάνωσης», έχουν ήδη συλληφθεί στο πλαίσιο των ερευνών.</p>
      <p>ΠΗΓΗ: ΑΠΕ-ΜΠΕ</p>
    </article>
  </body>
</html>