<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/598344/kat-epeigon-psifisma-disy-sto-synedrio-tou-elk-gia-to-kypriako"/>
    <meta property="og:site_name" content="SIGMALIVE"/>
    <meta property="article:published_time" content="2019-11-20T19:34:00+00:00"/>
    <meta property="og:title" content="Κατ’ επείγον ψήφισμα ΔΗΣΥ στο Συνέδριο του ΕΛΚ για το Κυπριακό"/>
    <meta property="og:description" content="Οι συνομιλίες για το Κυπριακό πρόβλημα και οι παράνομες ενέργειες της Τουρκίας στην Κύπρο και στην Ανατολική Μεσόγειο τέθηκαν προς συζήτηση στο συνέδριο του..."/>
  </head>
  <body>
    <article>
      <h1>Κατ’ επείγον ψήφισμα ΔΗΣΥ στο Συνέδριο του ΕΛΚ για το Κυπριακό</h1>
      <address><time datetime="2019-11-20T19:34:00+00:00">20 Nov 2019, 19:34</time> by <a rel="author">SigmaLive</a></address>
      <p>Οι συνομιλίες για το Κυπριακό πρόβλημα και οι παράνομες ενέργειες της Τουρκίας στην Κύπρο και στην Ανατολική Μεσόγειο τέθηκαν προς συζήτηση στο συνέδριο του ΕΛΚ στην Κροατία.</p>
      <p>
        <b>Ο ΔΗΣΥ εξέδωσε ανακοίνωση για κατ’ επείγον ψήφισμα:</b>
      </p>
      <p>Το ΕΛΚ επαναλαμβάνει την στήριξη του σε μια συνολική και βιώσιμη διευθέτηση του Κυπριακού προβλήματος, σύμφωνα με τα σχετικά ψηφίσματα του Συμβουλίου Ασφαλείας του Οργανισμού Ηνωμένων Εθνών, καθώς και τους νόμους, τις αρχές και αξίες της Ευρωπαϊκής Ένωσης και της αρχής της επικουρικότητας.</p>
      <p>Το ΕΛΚ τονίζει ότι δεν πρέπει να υπάρξει καμία απόκλιση από το πλαίσιο των διαπραγματεύσεων στην βάση ενός διζωνικού, δικοινοτικού μοντέλου λύσης για την Κύπρο, σύμφωνα με τα ψηφίσματα του Συμβουλίου Ασφαλείας του ΟΗΕ καθώς και των παραμέτρων του πλαισίου Γκουτέρες όπως καθορίστηκαν από το Γενικό Γραμματέα του ΟΗΕ, Αντόνιο Γκουτέρες, στο Κραν Μοντανά. Το ΕΛΚ στηρίζει το κάλεσμα του Γενικού Γραμματέα για επανέναρξη των διαπραγματεύσεων στην βάση των συγκλίσεων που επιτεύχθηκαν το 2017 στο Κραν Μοντανά και δεν αποδέχεται την οποιαδήποτε εναλλακτική λύση προτείνει η Τουρκία για την δημιουργία δύο κρατών στην Κύπρο.</p>
      <p>Το ΕΛΚ επαναβεβαιώνει την στήριξη του στις προσπάθειες των Ηνωμένων Εθνών για τη δημιουργία των συνθηκών για την επανέναρξη των διαπραγματεύσεων για μια συνολική διευθέτηση του Κυπριακού προβλήματος και χαιρετίζει το κάλεσμα του Γενικού Γραμματέα των Ηνωμένων Εθνών σε τριμερή συνάντηση στο Βερολίνο, στις 25 Νοεμβρίου, ανάμεσα στο Γενικό Γραμματέα, τον Πρόεδρο της Δημοκρατίας και τον Τουρκοκύπριο ηγέτη. Το ΕΛΚ καλεί όλα τα εμπλεκόμενα μέρη να διασφαλίσουν την συνέχιση της παρουσίας της ειρηνευτικής δύναμης του ΟΗΕ στην Κύπρο (ΟΥΝΦΙΚΥΠ), μέχρι να επιτευχθεί διευθέτηση του προβλήματος.</p>
      <p>Το ΕΛΚ καταδικάζει τις πρόσφατες ενέργειες και δηλώσεις της Τουρκίας, οι οποίες εξακολουθούν να υπονομεύουν τις προσπάθειες για την επανέναρξη των συνομιλιών στην Κύπρο αλλά και τις σχέσεις καλής γειτονίας μεταξύ της Ευρωπαϊκής Ένωσης και της Τουρκίας και καλεί την Τουρκία να σεβαστεί τα κυριαρχικά δικαιώματα της Κυπριακής Δημοκρατίας ως κράτος μέλος της Ευρωπαϊκής Ένωσης. Σ' αυτό το πλαίσιο, το ΕΛΚ καταδικάζει τις παράνομες γεωτρήσεις της Τουρκίας εντός της Αποκλειστικής Οικονομικής Ζώνης της Κυπριακής Δημοκρατίας και εκφράζει την ικανοποίησή του για την ομόφωνη απόφαση του Ευρωπαϊκού Συμβουλίου να υιοθετήσει πλαίσιο για περιοριστικά μέτρα για την επιβολή κυρώσεων έναντι φυσικών ή νομικών προσώπων που ευθύνονται για τις παράνομες δραστηριότητες γεώτρησης για υδρογονάνθρακες στην Ανατολική Μεσόγειο ή που εμπλέκονται σ' αυτές. Το ΕΛΚ στηρίζει πλήρως τις προσπάθειες του Ευρωπαϊκού Συμβουλίου για την αποτροπή και τερματισμό των παράνομων δραστηριοτήτων της Τουρκίας και δεσμεύεται να αναλάβει κάθε πρωτοβουλία για την επίτευξη του σκοπού αυτού.</p>
      <p>Το ΕΛΚ καλεί την Τουρκία να τερματίσει αμέσως αυτές τις έκνομες ενέργειες και επιβεβαιώνει την πλήρη αλληλεγγύη του στην Κυπριακή Δημοκρατία. Το ΕΛΚ και η Ευρωπαϊκή Ένωση έχουν επαναλειμμένα υπογραμμίσει τα κυριαρχικά δικαιώματα των κρατών μελών της Ευρωπαϊκής Ένωσης να συνάπτουν διμερείς συμφωνίες και να διερευνούν και να αξιοποιούν τους φυσικούς πόρους τους, σύμφωνα με το ευρωπαϊκό κεκτημένο και το διεθνές δίκαιο, συμπεριλαμβανομένης της Σύμβασης των Ηνωμένων Εθνών για το Δίκαιο της Θάλασσας. Το ΕΛΚ εκφράζει την πλήρη υποστήριξη του στο ενεργειακό εξερευνητικό πρόγραμμα της Κυπριακής Δημοκρατίας και επαναλαμβάνει τον σημαντικό ρόλο της Κύπρου στην ενίσχυση της ενεργειακής ασφάλειας της Ευρωπαϊκής Ένωσης και την περιφερειακή συνεργασία στα θέματα ενέργειας.</p>
      <p>Το ΕΛΚ καταδικάζει επίσης τις προκλητικές προσπάθειες της Τουρκίας και της τουρκοκυπριακής ηγεσίας για το άνοιγμα της περίκλειστης περιοχής των Βαρωσίων υπό Τουρκοκυπριακή διοίκηση και καλεί την επιστροφή των Βαρωσίων στους νόμιμους κατοίκους του υπό την αιγίδα των Ηνωμένων Εθνών, σύμφωνα με τα σχετικά ψηφίσματα του Συμβουλίου Ασφαλείας και της Συμφωνίας Υψηλού Επιπέδου του 1979 μεταξύ του Προέδρου της Κυπριακής Δημοκρατίας και του Τουρκοκύπριου ηγέτη.</p>
      <p>Το ΕΛΚ εκφράζει την πλήρη δέσμευσή του για στήριξη της διαπραγματευτικής διαδικασίας για μια δίκαιη και βιώσιμη λύση, προς όφελος ολόκληρου του κυπριακού λαού, χωρίς την παρουσία ξένων στρατευμάτων και το αναχρονιστικό σύστημα των εγγυήσεων και των επεμβατικών δικαιωμάτων οποιουδήποτε ξένου κράτους. Το ΕΛΚ επαναλαμβάνει ότι η αξιοποίηση της ιδιότητας της Κύπρου ως κράτος μέλος της Ευρωπαϊκής Ένωσης είναι η καλύτερη διασφάλιση της ασφάλειας και της ευημερίας όλων των Κυπρίων.</p>
      <p>
        <b>Δήλωση Αβέρωφ Νεοφύτου για ψήφισμα Δημοκρατικού Συναγερμού στο συνέδριο του ΕΛΚ στο Ζάγκρεμπ</b>
      </p>
      <p>«Μόλις έχει ολοκληρωθεί η ψηφοφορία εδώ στο Κογκρέσο του Ευρωπαϊκού Λαϊκού Κόμματος. Ομόφωνα έχει περάσει το ψήφισμα που έχουμε καταθέσει που καταδικάζει τις παράνομες ενέργειες της Τουρκίας τόσο εντός της ΑΟΖ με τις παράνομες γεωτρήσεις όσο και την προσπάθεια που γίνεται για τα Βαρώσια. Παράλληλα υποστηρίζεται στο ψήφισμα η προσπάθεια του Προέδρου Αναστασιάδη για επανέναρξη το συντομότερο δυνατόν του διαλόγου και στηρίζεται η προσπάθεια του Γενικού Γραμματέα για την τριμερή που θα πραγματοποιηθεί στις 25 Νοεμβρίου στο Βερολίνο. Ευχαριστούμε ακόμη μια φορά τη μεγάλη οικογένεια του Ευρωπαϊκού Λαϊκού Κόμματος, που πάντα ήταν στο πλευρό της Κύπρου ως η πιο γνήσια και δυνατή φωνή στην Ευρώπη».</p>
      <figure>
        <iframe src="https://www.youtube.com/embed/48w81yDkmtM" width="1903" height="768" data-service="Youtube" scrolling="no"/>
      </figure>
    </article>
  </body>
</html>