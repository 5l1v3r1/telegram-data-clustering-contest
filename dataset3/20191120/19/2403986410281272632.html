<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/ukrayintsi_nareshti_otrimayut_vlasniy_korabel_dlya_doslidzhen_antarktidi_detali_n1236988"/>
    <meta property="og:site_name" content="24 Канал"/>
    <meta property="article:published_time" content="2019-11-20T19:25:00+00:00"/>
    <meta property="og:title" content="Українці нарешті отримають власний корабель для досліджень Антарктиди: деталі"/>
    <meta property="og:description" content="Кабінет міністрів знайшов гроші для закупівлі наукового океанського судна льодового класу. Уряд виділив 252 мільйони гривень."/>
  </head>
  <body>
    <article>
      <h1>Українці нарешті отримають власний корабель для досліджень Антарктиди: деталі</h1>
      <address><time datetime="2019-11-20T19:25:00+00:00">20 Nov 2019, 19:25</time> by <a rel="author" href="https://24tv.ua/emal_nabi_tag7016/" target="_blank">Емал Набі</a></address>
      <p>
        <b>Кабінет міністрів знайшов гроші для закупівлі наукового океанського судна льодового класу. Уряд виділив 252 мільйони гривень.</b>
      </p>
      <p>Угоду про придбання судна очікують укласти до кінця 2019 року, а у 2020-му науковці вперше вийдуть на судні під українським прапором. Про це мовиться на <a href="https://mon.gov.ua/ua/news/ukrayinci-nareshti-vivchatimut-antarktidu-ta-svitovij-okean-na-vlasnomu-sudni-kabmin-znajshov-groshi-na-zakupivlyu?fbclid=IwAR2yRvtTsLsVfdBXhNWQ_4fEx7BxZPXOiKzlBfuLmdBLMrUItgjKWVYGgLc">сайті Міністерства освіти</a>.</p>
      <blockquote>Цікаво: <a href="https://24tv.ua/ukrayintsi_pozmagayutsya_za_konkursne_mistse_na__antraktidi_n1044614">Українці позмагаються за конкурсне місце на Антарктиді</a></blockquote>
      <p>В Міносвіти зазначають, що це стане початком відродження океанського наукового флоту України.</p>
      <figure>
        <img src="https://24tv.ua/resources/photos/news/620_DIR/201911/1236988_10169064.jpeg?201911191155"/>
      </figure>
      <aside>Для нас це велика перемога. Придбання Україною судна такого класу дозволить нам бути більш самостійними в дослідженні Світового океану, яке на рівних із дослідженнями космосу є наразі одним із пріоритетів світової науки,<cite>– зазначила очільниця міністерства освіти і науки Ганна Новосад.</cite></aside>
      <p>Очільник Національного антарктичного наукового центру МОН Євген Дикий розповів, що з кінця ХХ століття Україна не має суден, які дозволили б проводити дослідження у Світовому океані та надавати підтримку дослідженням на станції "Академік Вернадський".</p>
      <p>Сьогодні майже 20 років з часу останнього самостійного наукового рейсу України в Південному океані (2000-2001 роки).</p>
      <aside>Для обслуговування станції ми щороку фрахтуємо іноземні судна, а морські дослідження тривалий час взагалі не вели, лише минулого року почали дещо робити з борту риболовних суден, які не є повноцінними "плавучими лабораторіями,<cite>– розповів Дикий.</cite></aside>
      <p>Що відомо про станцію "Академік Вернадський"?"Академік Вернадський" – єдина українська антарктична станція, розташована на мисі Марина острова Галіндез за 7 кілометрів від західного узбережжя Антарктичного півострова. Вона працює цілий рік і є метеорологічною та географічною обсерваторією<br/><br/>Головне призначення станції – проведення наукових досліджень в Антарктиді. Для виконання цієї задачі підпорядковано всю життєдіяльність станції та Національного антарктичного наукового центру.</p>
    </article>
  </body>
</html>