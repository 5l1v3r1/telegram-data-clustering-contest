<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/gpu-sprostuvala-zayavu-ryaboshapki-pro-sudimist-deputata-i-poprosila-ne-poshiryuvati-feyki-330348_.html"/>
    <meta property="og:site_name" content="DT.ua"/>
    <meta property="article:published_time" content="2019-11-20T19:52:00+00:00"/>
    <meta property="og:title" content="ГПУ спростувала заяву Рябошапки про судимість депутата і попросила не поширювати фейки"/>
    <meta property="og:description" content="Рябошапка підтвердив наявність судимості у депутата зі Слуги народу, у ГПУ інформацію спростували."/>
  </head>
  <body>
    <article>
      <h1>ГПУ спростувала заяву Рябошапки про судимість депутата і попросила не поширювати фейки</h1>
      <h2>Рябошапка підтвердив наявність судимості у депутата зі "Слуги народу", у ГПУ інформацію спростували.</h2>
      <address>
        <time datetime="2019-11-20T19:52:00+00:00">20 Nov 2019, 19:52</time>
      </address>
      <p>У Генпрокуратурі спростували повідомлення свого генпрокурора про <a href="https://dt.ua/UKRAINE/z-eks-deputata-lozinskogo-yakiy-vbiv-lyudinu-dostrokovo-znyata-sudimist-311807_.html"><b>погашену судимість </b></a>депутата з фракції "Слуга народу" Романа Іванісова, який був засуджений і відбув покарання за зґвалтування неповнолітньої.</p>
      <p>"Інформація про підтвердження погашеної судимості одного з народних депутатів України, озвучена сьогодні під час брифінгу в Генеральній прокуратурі, не є підтвердженою", - повідомила прес-служба.</p>
      <p>У ГПУ також запевнили, що за даним фактом ведеться перевірка, і застерегли від поширення непідтвердженої інформації.</p>
      <p>При цьому раніше Генпрокурор Руслан Рябошапка підтвердив інформацію, що з'явилася в ЗМІ, про те, що депутат від "Слуги народу" Роман Іванісов був судимий і відбував покарання за зґвалтування неповнолітньої. На питання журналістки про судимість депутата Генпрокурор відповів ствердно, додавши, що на сьогоднішній день судимість погашена: "Перевірка була проведена. Не нами. Ті факти, про які ви говорили, підтвердилися. Судимість погашена і тому вважається, що людина несудима на даний момент".</p>
      <p>Іванісов був заарештований у вересні 1995 року за ст. 117 ч. 3 (зґвалтування неповнолітньої) і ст. 118 ч. 2 (зґвалтування неповнолітньої неприродним способом), діючого на той момент Кримінального кодексу. Майбутній депутат був засуджений районним судом до 3 років і 6 місяців позбавлення волі, але Запорізький обласний суд змінив вирок на 2 роки 6 місяців колонії загального режиму.</p>
      <p>Сам Іванісов у <a href="https://www.facebook.com/sluganarodu.ivanisov.153/posts/745824725896656">Facebook</a> висміяв інформацію про судимість і заявив, що вона стала відповіддю на його боротьбу з корупціонерами. При цьому депутат виклав у мережу документ про відсутність непогашеної судимості, а не її відсутність взагалі.</p>
      <p>Нагадаємо, Верховна Рада VIII скликання <b><a href="https://dt.ua/POLITICS/rada-priynyala-zakon-pro-himichnu-kastraciyu-pedofiliv-317116_.html">ухвалила закон</a></b> про хімічну кастрацію педофілів 11 липня. Поштовхом до прийняття закону стало вбивство 11-річної Даші Лук'яненко під Одесою. Однак шостий президент Володимир Зеленський <b><a href="https://dt.ua/UKRAINE/zelenskiy-poyasniv-chomu-ne-pidpisav-zakon-pro-himichnu-kastraciyu-pedofiliv-322649_.html">закон ветував</a></b>.</p>
      <p> </p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>