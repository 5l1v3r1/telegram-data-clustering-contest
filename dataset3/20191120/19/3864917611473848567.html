<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2822348-v-oon-nazvali-izrailski-poselenna-golovnou-pereskodou-dla-dosagnenna-miru.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T19:24:00+00:00"/>
    <meta property="og:title" content="В ООН назвали ізраїльські поселення головною перешкодою для досягнення миру"/>
    <meta property="og:description" content="Ізраїльські поселення є головною перешкодою для досягнення миру на Близькому Сході."/>
  </head>
  <body>
    <article>
      <h1>В ООН назвали ізраїльські поселення головною перешкодою для досягнення миру</h1>
      <h2>Ізраїльські поселення є головною перешкодою для досягнення миру на Близькому Сході.</h2>
      <address>
        <time datetime="2019-11-20T19:24:00+00:00">20 Nov 2019, 19:24</time>
      </address>
      <p>Про це заявив спеціальний координатор ООН з близькосхідного мирного процесу Микола Младенов на засіданні Ради безпеки ООН у середу, повідомляє кореспондент Укрінформу.</p>
      <p>Зокрема, Младенов висловив жаль з приводу заяви США, оприлюдненій в понеділок, що Штати більше не вважають поселення незаконними. За його словами, позиція ж ООН залишається незмінною.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2820721-u-trampa-ne-vvazaut-izrailski-poselenna-na-okupovanih-teritoriah-nezakonnimi.html">У Трампа не вважають незаконними ізраїльські поселення на окупованих територіях</a>
      </blockquote>
      <p>Він також назвав ці поселення "головною перешкодою для двостороннього розв'язання питання та досягнення справедливого, стійкого і всеосяжного миру".</p>
      <p>Младенов також нагадав про нещодавню серйозну ескалацію конфлікту між Ізраїлем і палестинськими бойовиками в секторі Газа.</p>
      <p>"Хоча кризу вдалося подолати, ситуація залишається дуже мінливою", - підкреслив спеціальний координатор.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2820785-es-ne-zminiv-poziciu-po-izrailskih-poselen-na-okupovanih-teritoriah.html">ЄС не змінив позицію по ізраїльських поселень на окупованих територіях</a>
      </blockquote>
      <p>Як повідомляв Укрінформ, про визнання Сполученими Штатами законності поселень на окупованих територіях заявив державний секретар США Майк Помпео в понеділок.</p>
      <p>Європейські країни оголосили в ООН про незмінність своєї позиції щодо ізраїльських поселень на окупованих територіях. Раніше таку ж позицію заявляв Європейський Союз.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2822297-pat-evropejskih-krain-nazvali-v-oon-nezakonnou-poselensku-dialnist-izrailu.html">П'ять європейських країн в ООН назвали незаконною поселенську діяльність Ізраїлю</a>
      </blockquote>
      <p>Ізраїльські поселення на Західному березі річки Йордан виникли після 1967 року, коли <b><a href="https://www.ukrinform.ua/tag-izrail">Ізраїль </a></b>окупував ці території під час Шестиденної війни. Рада Безпеки ООН визначила, що політика держави щодо створення поселень на окупованих палестинських територіях не має законних підстав і є серйозною перешкодою для встановлення миру на Близькому Сході.</p>
    </article>
  </body>
</html>