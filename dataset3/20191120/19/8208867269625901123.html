<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/cronaca/2019/11/20/news/decreto_sicurezza_pronto_il_testo_con_le_modifiche_spariscono_le_mega-multe_per_le_navi_umanitarie-241518416/"/>
    <meta property="og:site_name" content="Repubblica.it"/>
    <meta property="article:published_time" content="2019-11-20T19:17:00+00:00"/>
    <meta property="og:title" content="Decreto sicurezza, pronto il testo con le modifiche. Spariscono le mega-multe per le navi umanitarie"/>
    <meta property="og:description" content="L'annuncio del ministro dell'Interno Lamorgese: &quot; Pronto lo schema del provvedimento&quot;. Lo porterà in Consiglio dei ministri entro un"/>
  </head>
  <body>
    <article>
      <h1>Decreto sicurezza, pronto il testo con le modifiche. Spariscono le mega-multe per le navi umanitarie</h1>
      <h2>L'annuncio del ministro dell'Interno Lamorgese: " Pronto lo schema del provvedimento". Lo porterà in Consiglio dei ministri entro un mese. La Lega:"Pronti alle barricate"</h2>
      <address><time datetime="2019-11-20T19:17:00+00:00">20 Nov 2019, 19:17</time> by <a rel="author">ALESSANDRA ZINITI</a></address>
      <p>Le modifiche al decreto sicurezza sono pronte, almeno nella loro parte tecnico-giuridica affidata al Viminale.  "Io ho già pronto uno schema di provvedimento, ne devo parlare in Consiglio dei ministri. Ci saranno le  modifiche connesse alle osservazioni del presidente della Repubblica", ha annunciato il ministro dell'Interno Luciana Lamorgese ascoltata nel pomeriggio alla Commissione Affari Costituzionali della Camera sulle linee programmatiche del suo ministero.<br/><br/>Il provvedimento approderà in Consiglio dei ministri prima di Natale dopo un confronto politico con i capidelegazione delle forze che compongono la maggioranza.<br/>Due i punti fondamentali che verranno corretti: le sanzioni spropositate contro le navi che soccorrono migranti e le nuove norme sull'oltraggio a pubblico ufficiale.<br/><br/>Sparirà l'esorbitante multa fino a un milione di euro che era stata introdotta dal Parlamento con un emendamento rispetto alla prima versione del decreto sicurezza bis. Una sanzione che il presidente della Repubblica, nel promulgare la legge, aveva definito spropositata rispetto ai comportamenti. Dovrebbe essere definita anche la tipologia delle navi a cui applicare le sanzioni<br/><br/>Verranno corrette anche le nuove norme sull'oltraggio a pubblico ufficiale per le quali non era più prevista l'applicabilità dell'esimente della particolare tenuità del fatto e che non distinguevano più tra i diversi tipi di pubblico ufficiale. In sostanza l'oltraggio verrà previsto solo se espresso nei confronti di forze dell'ordine e non ad eempio per figure come gli impiegati delle poste o gli impiegati amministrativi della pubblica amministrazione.<br/><br/>L'annuncio del ministro Lamorgese delle imminenti modifiche al decreto sicurezza  provoca l'immediata reazione della Lega affidata agli ex sottosegretari del Viminale Stefano Candiani e Nicola Molteni: " Viminale allo sbando, Lamorgese non si preoccupa di trovare i fondi per le forze dell'ordine ma annuncia di modificare i decreti Salvini che così diventeranno decreti insicurezza, filo-ong e contro le donne e gli uomini in divisa. La Lega è probta alle barricate, in aula e nelle piazze".<br/><br/><br/> </p>
    </article>
  </body>
</html>