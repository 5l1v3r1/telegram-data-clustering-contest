<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/basketbols/ogre-izbraukuma-apspele-tallinas-kalev-un-libl-sezonu-turpina-bez-zaudejumiem.d?id=51655431"/>
    <meta property="og:site_name" content="DELFI"/>
    <meta property="article:published_time" content="2019-11-20T19:29:43+00:00"/>
    <meta property="og:title" content="'Ogre' izbraukumā apspēlē Tallinas 'Kalev' un LIBL sezonu turpina bez zaudējumiem "/>
    <meta property="og:description" content="&quot;Ogre&quot; basketbolisti trešdien &quot;Pafbet&quot; Latvijas-Igaunijas Basketbola līgā (LIBL) Tallinā apspēlēja Roberta Štelmahera un Akseļa Vairoga vadīto un Aigara Šķēles pārstāvēto Tallinas &quot;Kalev&quot;/&quot;Cramo&quot; komandu."/>
  </head>
  <body>
    <article>
      <h1>'Ogre' izbraukumā apspēlē Tallinas 'Kalev' un LIBL sezonu turpina bez zaudējumiem </h1>
      <address><time datetime="2019-11-20T19:29:43+00:00">20 Nov 2019, 19:29</time> by <a rel="author">LETA</a></address>
      <p>
        <b>"Ogre" basketbolisti trešdien "Pafbet" Latvijas-Igaunijas Basketbola līgā (LIBL) Tallinā apspēlēja Roberta Štelmahera un Akseļa Vairoga vadīto un Aigara Šķēles pārstāvēto Tallinas "Kalev"/"Cramo" komandu.</b>
      </p>
      <p>"Ogre" pārspēja "Kalev/Cramo" ar rezultātu 95:92 (21:18, 19:22, 25:19, 16:22, 14:11).</p>
      <p>Diezgan līdzīgā spēlē ogrēnieši trīsreiz panāca pārsvaru, ko nespēja nosargāt. Otrajā ceturtdaļā viesu pārsvars bija astoņi punkti, trešajā un ceturtajā – pa deviņiem punktiem, pēdējoreiz – pēc Dārgā divpunktu metiena – 71:62. Tomēr pamatlaika galotnē septiņas sekundes pirms tā beigām Sirsniņam ar trīspunktu metienu jau nācās glābt viesus no zaudējuma.</p>
      <p>Papildlaikā mājinieki panāca 85:81 savā labā, taču atlikušo laiku laukumā labāk aizvadīja "Ogres" basketbolisti.</p>
      <p>Uzvarētāju rindās Renārs Magone guva 20 punktus un izcīnīja piecas atlēkušās bumbas, pa 17 punktiem Kārlim Apsītim, kuram arī septiņas atlēkušās bumbas, un Džeimsam Beitemonam, kuram vēl arī četras piespēles un septiņas bumbas zem groziem.</p>
      <p>Ogrēnieši ar desmit panākumiem tikpat spēlēs saglabāja pirmo vietu līgā, bet "Kalev"/"Cramo" ar bilanci 7-2 atkāpās uz ceturto vietu aiz "Ventspils".</p>
      <p>Otrā trešdienas spēlē Tallinā "Jūrmala"/"Betsafe" vienība ar 81:74 (30:9, 18:15, 20:24, 13:26) pārspēja "Kalev"/TLU.</p>
      <p>Jūrmalniekiem 16 punktus un septiņas bumbas zem groziem sakrāja Ervīns Jonāts, pa 14 punktiem Edgaram Jeromanovam un Denisam Krestiņinam, kura kontā arī septiņas atlēkušās bumbas. Mājiniekiem 19 punkti Maiklam Baloganam un 16 un septiņas rezultatīvas piespēles – Martinam Mažeikam.</p>
      <p>Ar četrām uzvarām astoņās spēlēs Jūrmalas klubs pakāpās uz septīto vietu, bet "Kalev"/TLU ar vienu panākumu deviņās spēlēs saglabā priekšpēdējo 14. vietu.</p>
      <p>Tikai pašā spēles sākumā mājinieki izvirzījās vadībā ar 2:0. Pēc tam viesi ņēma vadības grožus savās rokās, otrajā ceturtdaļā pārsniedzot arī 25 punktu pārsvaru. Beigās mājiniekiem izdevās rezultāta starpību samazināt, bet jūrmalnieku uzvaru viņi apdraudēt nespēja.</p>
    </article>
  </body>
</html>