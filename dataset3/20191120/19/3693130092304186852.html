<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bursadabugun.com/haber/israil-de-hukumet-laneti-o-da-basaramadi-1209537.html"/>
    <meta property="og:site_name" content="Bursada Bugün"/>
    <meta property="article:published_time" content="2019-11-20T19:28:00+00:00"/>
    <meta property="og:title" content="İsrail'de hükümet laneti! O da başaramadı"/>
    <meta property="og:description" content="İsrail'de Başbakan Binyamin Netanyahu'nun ardından, Mavi-Beyaz İttifakı lideri Benny Gantz da hükümeti kuracak çoğunluğu sağlayamadı."/>
  </head>
  <body>
    <article>
      <h1>İsrail'de hükümet laneti! O da başaramadı</h1>
      <h2>İsrail'de Başbakan Binyamin Netanyahu'nun ardından, Mavi-Beyaz İttifakı lideri Benny Gantz da hükümeti kuracak çoğunluğu sağlayamadı.</h2>
      <address>
        <time datetime="2019-11-20T19:28:00+00:00">20 Nov 2019, 19:28</time>
      </address>
      <p><b>Gantz, hükümeti kurması </b>için tanınan sürenin dolmasına saatler kala<b> Cumhurbaşkanı Reuven Rivlin</b>'e koalisyon için yeterli çoğunluğa ulaşamadığını bildirdi.</p>
      <p>Bundan sonraki süreçte <b>İsrail Cumhurbaşkanı Rivlin, </b>Meclisteki milletvekillerinden 21 gün içinde hükümeti kuracak bir aday bulmalarını isteyecek.</p>
      <p>Herhangi bir milletvekili 3 hafta içinde koalisyonu kuracak çoğunluğa ulaşamaz ise ülke yeniden erken seçime gidecek.</p>
      <p>
        <b>Erken seçim ihtimali güçlendi</b>
      </p>
      <p>Meclisin iki güçlü partisinin liderleri <b>Netanyahu </b>ve Gantz'ın birlik hükümeti konusunda anlaşamaması ülkede erken seçim ihtimalinin daha fazla gündeme gelmesine neden oldu.</p>
      <p>İsrail'de 17 Eylül'de yapılan genel seçimleri, 120 sandalyeli meclise 33 milletvekili gönderen Gantz liderliğindeki Mavi-Beyaz İttifakı az bir farkla önde tamamlarken, Netanyahu'nun partisi Likud 32 milletvekiliyle ikinci olmuştu.</p>
      <p>İsrail vatandaşı <b>Filistinlileri </b>temsil eden partilerden oluşan <b>Ortak Arap Listesi Bloku </b>da Meclise 13 milletvekili göndererek seçimi üçüncü tamamlamıştı.</p>
      <p>Likud'un başını çektiği sağ blok 55, Mavi-Beyaz'ın içinde yer aldığı ve sol partilerin destek verdiği blok ise 44 milletvekilinde kalmıştı.</p>
      <p><b>Cumhurbaşkanı Reuven Rivlin,</b> koalisyon hükümetini kurma görevini ilk olarak sağ partilerin desteğini alan Netanyahu'ya vermiş ancak İsrail Başbakanı yeterli çoğunluk olan 61 milletvekilinin desteğini alamadığı için görevi iade etmişti.</p>
      <p><b>Netanyahu'</b>nun başarısız olmasının ardından Rivlin, 23 Ekim'de koalisyonu kurma görevini Gantz'a vermişti.</p>
      <p>İsrail'de koalisyon kurmak ve güvenoyu alabilmek için meclis salt çoğunluğunun, yani 61 milletvekilinin desteği gerekiyor.</p>
    </article>
  </body>
</html>