<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152638-svitiaz-miliie-cherez-nadmirne-vyparovuvannia-synoptyky"/>
    <meta property="og:site_name" content="ВолиньPost"/>
    <meta property="article:published_time" content="2019-11-20T19:26:00+00:00"/>
    <meta property="og:title" content="Світязь міліє через надмірне випаровування, - синоптики"/>
    <meta property="og:description" content="Волинські синоптики назвали свою версію щодо причин обміління озера Світязь."/>
  </head>
  <body>
    <article>
      <h1>Світязь міліє через надмірне випаровування, - синоптики</h1>
      <address>
        <time datetime="2019-11-20T19:26:00+00:00">20 Nov 2019, 19:26</time>
      </address>
      <p>Волинські синоптики назвали свою версію щодо причин обміління озера Світязь.<br/><br/>Начальник обласного гідрометцентру <b>Ростислав Бондарчук</b> вважає, що серед причин обміління - випаровування, - повідомляє ІА Волинські Новини.<br/><br/><br/>Як відомо, експерти припускають різні причини обміління: масове буріння свердловин і копання ставків на подвір’ях місцевих жителів, вирощування лохини, розробка Хотиславського кар’єру в Білорусі, безсніжні зими й посушливі весняно-літні місяці.<br/><br/>Волинські синоптики називають свою версію обміління Світязю, підкріплену багаторічними спостереженнями. За словами начальника обласного гідрометцентру Ростислава Бондарчука, у селі Світязь із 70-х років минулого століття є гідрологічний пост. Працівники щодня о восьмій годині ранку вимірюють рівень води в озері. Також там встановлено випаровувач, фахівці регулярно спостерігають і фіксують, скільки води за добу випарувалося з озера та скільки потрапило з опадами.<br/><br/>«Я підняв ці дані й побачив: починаючи з 2015 року, протягом деяких місяців випаровувалося утричі більше води, ніж потрапляло опадів. Крім того, впав рівень ґрунтових вод. А ще ж вийшли з ладу п’ять шлюзів, які не бралися ремонтувати. Натомість заклали берег мішками. Це ж несерйозно. Тому на обміління вплинули багато чинників, а ситуація виникла не за один рік», – вважає Ростислав Бондарчук.<br/><br/>Фахівець каже, що поступово падає рівень води і в озері Люб’язь. Цього літа вже можна було вбрід перейти з Прип’яті в озеро, хоча раніше там була глибина два метри.</p>
    </article>
  </body>
</html>