<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109278-Borisov%253A-Potresen-sam-ot-deystviyata-na-sekretarkite-na-bolnichnite-direktori"/>
    <meta property="og:site_name" content="Канал 3"/>
    <meta property="article:published_time" content="2019-11-20T19:28:00+00:00"/>
    <meta property="og:title" content="Борисов: Потресен съм от действията на секретарките на болничните директори"/>
    <meta property="og:description" content="Затова са толкова резки решенията ми, обясни премиерът в своя профил във Фейсбук"/>
  </head>
  <body>
    <article>
      <h1>Борисов: Потресен съм от действията на секретарките на болничните директори</h1>
      <h2>Затова са толкова резки решенията ми, обясни премиерът в своя профил във Фейсбук</h2>
      <address>
        <time datetime="2019-11-20T19:28:00+00:00">20 Nov 2019, 19:28</time>
      </address>
      <p><b>Днес следователи са иззели рецепти, документи и записи по случая с починалото 3-годишно дете. Родителите са снимали състоянието на детето в дълги записи. Те са снимали и как се държат секретарките на шефовете на болниците. Просто съм потресен, затова са и толкова резки решенията ми. Това обясни във видео в своя профил във Фейсбук за случая с починалия 3-годишен Александър премиерът Бойко Борисов преди заседанието на Европейската народна партия в "Арена Загреб" в столицата на Хърватия.<br/></b> </p>
      <p>Премиерът Борисов е в хърватската столица по повод Конгреса на Европейската народна партия (ЕНП). По време на конгреса ще бъдат избрани нови председател на ЕНП, заместник-председатели на партията и генерален секретар. В състава на делегацията на ГЕРБ влизат още българският еврокомисар Мария Габриел, евродепутатите от ГЕРБ, двамата заместник-председатели на партията - Йорданка Фандъкова и Димитър Николов, кметове и областни координатори на ГЕРБ.</p>
      <p> <br/><i>Във фокуса на конгреса са теми като европейските инвестиции в регионите и градовете след 2020, предизвикателствата и споделените отговорности около Западните Балкани, поемане на лидерството от страна на ЕНП по отношение на действията за климата, както и гласуването на "Визия на ЕНП за устойчива планета“.<br/></i> <br/><a href="http://kanal3.bg/news/comments"><i><b>Още интервюта и коментари ще намерите тук<br/></b></i></a> <br/><b>"И тук, както и в България, има само един кандидат. Казвам го за българската публика", каза пред журналисти в Загреб Борисов. "Доналд Туск е изключителен приятел на България. Всички си спомняме приветствието му на български език за председателството ни. Познавам го добре, той е добър човек, а годините в Европейския съвет не отговаряха на енергичността му. Въпреки това той успя да договори председател на ЕК и условията за Брекзит. Не на последно място той е партиец, бил е премиер, познава Балканите. ЕНП правеше много компромиси, за да не ме разберете грешно, Жозеф Дол направи много неща, но Туск ще бъде по-твърд", коментира още министър-председателят. <br/></b> </p>
      <p>Той направи сравнение с Хърватия по повод стачка на учителите заради ниски заплати. "Ето сега сме в Хърватия, тук протестират заради ниските учителски заплати, при нас са двойни", изтъкна министър-председателят. "51 милиона лева отпуснахме за българските пенсионери, направихме така, че да ги получат преди празниците. Трябва да се отчете и вдигането на минималната пенсия. Нека не се подценяват тези неща – държавата и приходните агенции са работили много. Битката с корупцията и контрабандата е дала резултат, така че да имаме най-ниския външен дълг и бюджет на излишък."</p>
      <p> </p>
      <figure>
        <img src="http://kanal3.bg/assets/uploads/gallery/146778.jpg"/>
      </figure>
      <p> <br/><i>Бойко Борисов и Силвио Берлускони в "Арена Загреб"<br/></i> <br/><b>В кулоарите на "Арена Загреб" Бойко Борисов се прегърна с бившия премиер на Италия Силвио Берлускони, с когото размениха няколко думи със съдействието на евродепутата Андрей Ковачев. "Ако някога имаш нужда от нещо, ела в Италия, дори и само за вечеря. За всичко", обърна се дон Силвио към Бойко Борисов на английски. <br/></b> </p>
      <related>
        <h4>Още по темата</h4>
        <a href="http://kanal3.bg/news/bulgaria/zdraveopazvane/109250-Ministar-Ananiev-otstrani-direktorite-na-bolnicite%252C-v-koito-e-lekuvano-pochinaloto-3-godishno-dete"/>
        <a href="http://kanal3.bg/news/bulgaria/society/108944-Rinovirus-e-izoliran-pri-deteto%252C-koeto-pochina-sled-obikalyane-v-3-bolnici"/>
        <a href="http://kanal3.bg/news/bulgaria/politics/107749-Boyko-Borisov%253A-Kakvoto-sme-obeshtali-go-spazvame-v-palniya-mu-obem"/>
        <a href="http://kanal3.bg/news/world/europe/98360-Donald-Tusk-shte-posrednichi-v-pregovorite-medzdu-evropeyskite-lideri-za-izbora-na-badesht-predsedatel-na-EK"/>
      </related>
    </article>
  </body>
</html>