<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/social/salvamont-romania-avertisment-de-vreme-rea-pentru-urmatoarele-zile-in-bucegi-recomandam-evitarea-traseelor-de-creasta-1922403320232019111919176007"/>
    <meta property="og:site_name" content="News.ro"/>
    <meta property="article:published_time" content="2019-11-20T19:33:23+00:00"/>
    <meta property="og:title" content="Salvamont România: Avertisment de vreme rea pentru următoarele zile în Bucegi, recomandăm evitarea traseelor de creastă"/>
    <meta property="og:description" content="Salvamont România a transmis, miercuri seară, un avertisment de vreme rea pentru Munţii Bucegi, unde temperatura a ajuns deja sub zero grade, iar vântul bate cu putere. ”Recomandăm evitarea traseelor de creastă a Masivului Bucegi”, au transmis salvamontiştii."/>
  </head>
  <body>
    <article>
      <h1>Salvamont România: Avertisment de vreme rea pentru următoarele zile în Bucegi, recomandăm evitarea traseelor de creastă</h1>
      <address><time datetime="2019-11-20T19:33:23+00:00">20 Nov 2019, 19:33</time> by <a rel="author">News.ro</a></address>
      <p>
        <b>Salvamont România a transmis, miercuri seară, un avertisment de vreme rea pentru Munţii Bucegi, unde temperatura a ajuns deja sub zero grade, iar vântul bate cu putere. ”Recomandăm evitarea traseelor de creastă a Masivului Bucegi”, au transmis salvamontiştii.</b>
      </p>
      <p>”Avertisment de vreme rea pentru următoarele zile în Bucegi. Temperatura a ajuns deja la 0 grade, iar vântul la 35 m/s la rafală. Ceaţă densă este şi ea o mare problema pentru amatorii de drumeţie. Aşadar grijă mare în următoarele 4,5 zile. Recomandăm evitarea traseelor de creastă a Masivului Bucegi”, a transmis, miercuri seară, salvamont România.</p>
      <p>Salvamontiştii au povestit că, miercuri, au intervenit pentru a salva o călugăriţă din Timiş care voia să ajungă la Sfinx.</p>
      <p>”S-a rătăcit între Babele şi Piatra Arsă. După mai bine de o oră de căutări, femeia a fost găsită în pragul hipotermiei şi a fost transportată de urgenţă la refugiul Baba Mare. Abia după două ore de încălzire femeia a putut fi coborâtă de pe munte”, au mai transmis salvamontiştii.</p>
      <p>Meteorologii au transmis o informare de vreme rea, valabilă până sâmbătă.<br/>Sunt anunţate ploi însemnate cantitativ, răcire accentuată a vremii, dar şi ninsori la munte şi rafale de vânt.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>