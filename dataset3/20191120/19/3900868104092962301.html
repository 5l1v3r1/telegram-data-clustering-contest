<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562413/prosfygiko-loyketo-se-moria-kleista-kentra-se-5-nisia-to-schedio-tis-kybernisis"/>
    <meta property="og:site_name" content="NOOZ."/>
    <meta property="article:published_time" content="2019-11-20T19:00:00+00:00"/>
    <meta property="og:title" content="Προσφυγικό: Λουκέτο σε Μόρια, κλειστά κέντρα σε 5 νησιά- Το σχέδιο της κυβέρνησης"/>
    <meta property="og:description" content="Το σχέδιο της κυβέρνησης για το προσφυγικό ζήτημα ανακοίνωσαν ο κυβερνητικός εκπρόσωπος Στέλιος Πέτσας και ο υφυπουργός Άμυνας- ειδικός συντονιστής για το μεταναστευτικό, Αλκιβιάδης Στεφανής."/>
  </head>
  <body>
    <article>
      <h1>Προσφυγικό: Λουκέτο σε Μόρια, κλειστά κέντρα σε 5 νησιά- Το σχέδιο της κυβέρνησης</h1>
      <address>
        <time datetime="2019-11-20T19:00:00+00:00">20 Nov 2019, 19:00</time>
      </address>
      <p>
        <b>Το σχέδιο της κυβέρνησης για το προσφυγικό ζήτημα ανακοίνωσαν ο κυβερνητικός εκπρόσωπος Στέλιος Πέτσας και ο υφυπουργός Άμυνας- ειδικός συντονιστής για το μεταναστευτικό, Αλκιβιάδης Στεφανής.</b>
      </p>
      <p>Βασικός στόχος της κυβέρνησης είναι να μεταφερθούν <b>20.000 πρόσφυγες από νησιά του Αιγαίου στην ενδοχώρα έως τις αρχές του 2020. </b></p>
      <p>«Επιδιώκουμε τη διεθνοποίηση του ζητήματος και τη διαμόρφωση κοινής ευρωπαϊκής πολιτικής» είπε ο<b> Στέλιος Πέτσας</b>, τονίζοντας ότι ο <b>Κυριάκος Μητσοτάκης </b>έχει ήδη θέσει το ζήτημα στους Ευρωπαίους ηγέτες.</p>
      <p>«Φύλαξη συνόρων με συγκρότηση ενιαίου φορέα, επιτάχυνση διαδικασιών χορήγησης ασύλου, λειτουργία κλειστών κέντρων σε νησιά και άμεσες επιστροφές, με πρώτο στόχο την αποσυμφόρηση των νησιών», είπε ο υφυπουργός Άμυνας που παρουσίασε το σχέδιο το οποίο προβλέπει <b>μεταφορά 5.000 μεταναστών σε ξενοδοχεία και 15.000 σε υπάρχουσες δομές και νέες.</b></p>
      <hr/>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fgovgr%2Fvideos%2F2358169484446881%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <h3>Οι πέντε άξονες του κυβερνητικού σχεδίου</h3>
      <p><b>1) </b>Ασυνόδευτα παιδιά: Εθνικός συντονιστής υπό την προεδρία της κυβέρνησης με τη συνεργασία του υπουργείου Εργασίας.</p>
      <p><b>2) </b>ΜΚΟ: Καθορίζεται πλαίσιο υποχρεώσεων και συγκεκριμένα κριτήρια. Παραμονή και λειτουργία στη χώρα μόνο των ΜΚΟ που τηρούν υποχρεώσεις και κριτήρια.</p>
      <p><b>3)</b> Άσυλο και επιστροφές: Επιτάχυνση διαδικασιών είτε για έγκριση είτε για απόρριψη και επιστροφή. Σε εξέλιξη η πρόσληψη 500 ατόμων.</p>
      <p><b>4)</b> Κατασκευή και επέκταση κλειστών προαναχωρησιακών κέντρων στα νησιά και συγκεκριμένα:</p>
      <p><b>Στη Λέσβο,</b> θα κλείσει σταδιακά η υπάρχουσα Δομή στη Μόρια, ενώ θα δημιουργηθεί νέα κλειστή Δομή, η οποία θα χρησιμοποιηθεί ως Προαναχωρησιακό Κέντρο και Κέντρο Υποδοχής και Ταυτοποίησης (ΚΥΤ), χωρητικότητας: 5.000+</p>
      <p><b>Στη Χίο</b>, θα κλείσει η υπάρχουσα Δομή στη ΒΙΑΛ (κοντά στο χ. Χαλκείο), ενώ θα δημιουργηθεί νέα κλειστή Δομή, η οποία θα χρησιμοποιηθεί ως Προαναχωρησιακό Κέντρο και Κέντρο Υποδοχής και Ταυτοποίησης (ΚΥΤ), χωρητικότητας: 5.000+</p>
      <p><b>Στη Σάμο</b>, θα κλείσει η υπάρχουσα Δομή – ΚΥΤ, στο Βαθύ, ενώ η υπό κατασκευή Δομή, θα επεκταθεί και θα χρησιμοποιηθεί ως Προαναχωρησιακό Κέντρο και Κέντρο Υποδοχής και Ταυτοποίησης (ΚΥΤ), χωρητικότητας: 5.000+</p>
      <p><b>Στην Κω,</b> θα μετατραπεί η υπάρχουσα Δομή σε Κλειστή, ως Προαναχωρησιακό Κέντρο και Κέντρο Υποδοχής και Ταυτοποίησης (ΚΥΤ), χωρητικότητας: 2.000+</p>
      <p><b>Στη Λέρο,</b> θα μετατραπεί η υπάρχουσα Δομή σε Κλειστή, ως Προαναχωρησιακό Κέντρο και Κέντρο Υποδοχής και Ταυτοποίησης (ΚΥΤ), χωρητικότητας: 1.000+</p>
      <p><b>5)</b> Ανταποδοτικά μέτρα στις τοπικές κοινωνίες με διατήρηση του μειωμένου ΦΠΑ κατά 30% στα πέντε νησιά του νοτιοανατολικού Αιγαίου μέχρι τις 31 Δεκεμβρίου 2020.</p>
      <p><b>6) </b>Εξασφάλιση και στεγανοποίηση διόδων μεταναστών με συγκρότηση μονάδων επιτήρησης συνόρων.</p>
      <p>Μία από τις πτυχές της δράσης είναι η πρόσληψη 400 συνοριοφυλάκων στον Έβρο και 800 στα νησιά.</p>
      <p>Εξάλλου όπως έγινε γνωστό η Ένωση Εφοπλιστών προσφέρει δέκα νέα σκάφη στο λιμενικό, όπως ενημέρωσε ο υφυπουργός Άμυνας, και η παράδοση θα πραγματοποιηθεί τους επόμενους μήνες.</p>
      <hr/>
      <h3>Στις νέες δομές θα έχει:</h3>
      <p>Κτίρια διαμονής<br/>Εστιατόρια<br/>Κυλικεία<br/>Σχολεία<br/>Λατρευτικοί χώροι<br/>Διοικητήριο<br/>Ιατρεία<br/>Εγκαταστάσεις προσωπικού<br/>Χώροι αναψυχής, γήπεδα<br/>Πλυντήρια</p>
      <hr/>
      <h3>Η κάτοψη με τη διαμόρφωση των δομών</h3>
      <figure>
        <img src="https://www.nooz.gr/Multimedia/2019/11/cf0a3b9a-fdf5-4297-9ee6-54e01b6fcabb.jpg"/>
      </figure>
      <h3>Τα ανταποδοτικά μέτρα της κυβέρνησης για τα νησιά</h3>
      <p>
        <b>Αναφορικά με τη στήριξη των τοπικών κοινωνιών, η κυβέρνηση προχωρά στις εξής ενέργειες:</b>
      </p>
      <p>1. Στην παράταση - έως 31.12.2020 - των μειωμένων κατά 30% συντελεστών ΦΠΑ για τα νησιά Λέρο, Λέσβο, Κω, Σάμο, Χίο.</p>
      <p>2. Στη βελτίωση των δομών Υγείας, Παιδείας, Κοινής Ωφέλειας και Τουρισμού στις περιοχές που υποδέχονται μετανάστες και πρόσφυγες. Επίσης, η κυβέρνηση δεσμεύεται να αξιοποιήσει στο μέγιστο προς όφελος των τοπικών κοινωνιών τις Δομές/ΚΥΤ όταν θα έχει ολοκληρωθεί η αντιμετώπιση του ζητήματος.</p>
      <p>3. Επίσης, η κυβέρνηση δεσμεύεται να λάβει υπόψη την εντοπιότητα κατά τις αναγκαίες προσλήψεις στις Δομές/ΚΥΤ.</p>
      <p>4. Τέλος, κατ’ εντολή του Πρωθυπουργού, δημιουργείται Ειδικό Ταμείο που προικίζεται με 50 εκατομμύρια ευρώ για το 2020 το οποίο θα χρηματοδοτήσει το «Πρόγραμμα Αλληλεγγύη» που θα υλοποιήσει το Υπουργείο Εσωτερικών για την στήριξη των Δήμων που θα επιβαρυνθούν από τη φιλοξενία προσφύγων και μεταναστών.</p>
    </article>
  </body>
</html>