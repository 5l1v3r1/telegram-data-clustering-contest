<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/babis-zehlil-v-kyjeve-vztahy-s-ukrajinci-prislibil-i-zvyseni-humanitarni-pomoci-20191119.html"/>
    <meta property="og:site_name" content="Deník.cz"/>
    <meta property="article:published_time" content="2019-11-20T04:00:00+00:00"/>
    <meta property="og:title" content="Babiš žehlil v Kyjevě vztahy s Ukrajinci. Přislíbil i zvýšení humanitární pomoci"/>
    <meta property="og:description" content="České vládě v čele s Andrejem Babišem se podařilo po několika letech opět narovnat vztahy s Ukrajinou. Ty v minulých rocích svými vyjádřeními velmi zkomplikoval prezident Miloš Zeman, který opakovaně zpochybnil ruskou okupaci Krymu a vojenské angažmá Moskvy na východě Ukrajiny."/>
  </head>
  <body>
    <article>
      <h1>Babiš žehlil v Kyjevě vztahy s Ukrajinci. Přislíbil i zvýšení humanitární pomoci</h1>
      <address><time datetime="2019-11-20T04:00:00+00:00">20 Nov 2019, 04:00</time> by <a rel="author">Luboš Palata</a></address>
      <p>Po lednové návštěvě ministra zahraničí Tomáše Petříčka na Ukrajině a včerejším setkání Andreje Babiše s ukrajinským prezidentem Volodymyrem Zelenskýmse zdá, že jasné stanovisko české vlády k ruské agresi na Ukrajinu vše vrací do normálních kolejí. „Přijel jsem s jasným vzkazem, že podporujeme Ukrajinu a její lid a neakceptujeme a odsuzujeme ruskou agresi na východě země a nelegální anexi Krymu,“ uvedl včera na jednání v Kyjevě s hlavou Ukrajiny Babiš.</p>
      <figure>
        <img src="https://g.denik.cz/1/f5/babis-v-kyjeve-hovoril-o-novem-zacatku-vztahu-odmitl-anexi-krymu_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/babis-v-kyjeve-hovoril-o-novem-zacatku-vztahu-odmitl-anexi-krymu-20191119.html">Babiš v Kyjevě hovořil o novém začátku vztahů, odmítl anexi Krymu Přečíst článek ›</a>
      </aside>
      <p>Podobně hovořil předseda vlády i při setkání se svým ukrajinským protějškem premiérem Oleksijem Hončarukem. „Přijel jsem sem s jasným vzkazem podpory ukrajinskému lidu. Nevidíme jiné řešení konfliktu na východě Ukrajiny než obnovu ukrajinské svrchovanosti mírovou cestou,“ řekl. „Nelegální anexi Krymu Česká republika neuznává a odsuzuje,“ dodal český premiér.</p>
      <p>„Máme od našich firem celý seznam, co by si na Ukrajině přály pro své podnikání. Vidíme tu skvělé možnosti,“ prohlásil Babiš v ukrajinské metropoli, kam ho doprovodila početná podnikatelská delegace. Podle údajů Úřadu vlády patří obrat obchodu s Ukrajinou k vůbec nejrychleji rostoucím a v minulém roce přesáhl 2,3 miliardy dolarů (více než 53 miliard korun).</p>
      <p>Babiš při jednání s premiérem Hončarukem přislíbil také výrazné zvýšení české humanitární a rozvojové pomoci Ukrajině.</p>
      <h3>Zbraně pro Ukrajinu </h3>
      <p>„Bylo to jedno z nejproduktivnějších setkání za poslední měsíce. Tato návštěva je velmi významným krokem ke zlepšení našich vztahů… i začátkem další velké práce,“ uvedl ukrajinský premiér Hončaruk. Zároveň ocenil i zbrojní podporu Prahy, když připomněl, že Česko jako jedna ze čtyř zemí EU zrušilo veškerá omezení na vývoz zbraní na Ukrajinu.</p>
      <figure>
        <img src="https://g.denik.cz/1/2c/evropska-komisarka-vera-jourova_denik-150-3x2.jpg"/>
      </figure>
      <aside>
        <a href="https://www.denik.cz/evropska-unie/eurokomisarka-vera-jourova-chci-ochranit-cistotu-a-ferovost-voleb-20191118.html">Eurokomisařka Věra Jourová: Chci ochránit čistotu a férovost voleb Přečíst článek ›</a>
      </aside>
      <p>Ukrajina je pro Česko klíčová i jako „zásobárna“ pracovních sil. Jen letos legálně přijelo za prací 14 tisíc Ukrajinců a počet v Česku trvale pobývajících obyvatel Ukrajiny přesáhl 140 tisíc.</p>
    </article>
  </body>
</html>