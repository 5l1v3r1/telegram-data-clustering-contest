<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/travel/detail/9620000111281"/>
    <meta property="og:site_name" content="MGR Online"/>
    <meta property="article:published_time" content="2019-11-20T04:26:00+00:00"/>
    <meta property="og:title" content="“อาสนวิหารอัสสัมชัญ” โบสถ์คริสต์งามกลางกรุงที่โป๊ปจะเสด็จเยือน"/>
    <meta property="og:description" content="สถานที่สำคัญแห่งหนึ่งในกรุงเทพฯ ที่สมเด็จพระสันตะปาปาจะเสด็จไปเยือนในวันศุกร์ที่ 22 พ.ย. 2562 ก็คือ “อาสนวิหารอัสสัมชัญ” (Assumption Cathedral)"/>
  </head>
  <body>
    <article>
      <h1>“อาสนวิหารอัสสัมชัญ” โบสถ์คริสต์งามกลางกรุงที่โป๊ปจะเสด็จเยือน</h1>
      <address><time datetime="2019-11-20T04:26:00+00:00">20 Nov 2019, 04:26</time> by <a rel="author">ผู้จัดการออนไลน์</a></address>
      <p>
        <a href="https://www.youtube.com/channel/UC0FDxtpWu-NKnJq5CovfZ1Q">
          <u>
            <b>Youtube :Travel MGR</b>
          </u>
        </a>
      </p>
      <figure>
        <img src="https://mpics.mgronline.com/pics/Images/562000011513701.JPEG"/>
        <figcaption>อาสนวิหารอัสสัมชัญ โบสถ์คริสต์เก่าแก่แห่งกรุงเทพฯ</figcaption>
      </figure>
      <p><b>วันนี้เป็นวันสำคัญที่จะถูกบันทึกไว้ในประวัติศาสตร์ เมื่อสมเด็จพระสันตะปาปาฟรังซิส พระประมุขพระศาสนจักรโรมันคาทอลิก และพระประมุขแห่งนครรัฐวาติกัน เสด็จเยือนพระเทศไทยอย่างเป็นทางการ ตั้งแต่วันนี้-23 พ.ย. 2562 ซึ่งนับเป็นการเสด็จเยือนประเทศไทยอย่างเป็นทางการของสมเด็จพระสันตะปาปา ในรอบ 35 ปี</b><br/><br/>สถานที่สำคัญแห่งหนึ่งในกรุงเทพฯ ที่สมเด็จพระสันตะปาปาจะเสด็จไปเยือนในวันศุกร์ที่ 22 พ.ย. 2562 ก็คือ<b> “อาสนวิหารอัสสัมชัญ” (Assumption Cathedral)</b> ในซอยโอเรียนเต็ล ถนนเจริญกรุง เขตบางรัก กรุงเทพฯ ซึ่งโบสถ์แห่งนี้มีความเก่าแก่กว่า 200 กว่าปี สร้างขึ้นครั้งแรกในราว พ.ศ.2352 โดยบาทหลวงปาสกัลซึ่งเป็นชาวไทย-โปรตุเกส เพื่อเป็นการถวายพระเกียรติแด่พระนางมารีย์ หรือพระนางมารีอาที่ได้รับการอัญเชิญขึ้นสวรรค์ทั้งกายและวิญญาณ (Assumption of Mary) โดยเมื่อสร้างโบสถ์แล้วเสร็จใน พ.ศ.2365 ในปีถัดไปก็ได้รับการสถาปนาเป็น <b>“อาสนวิหารอัสสัมชัญ”</b> และตั้งแต่นั้นมา อัสสัมชัญได้เป็นที่พำนักของบรรดามุขนายกผู้เป็นประมุขมิสซังสยามในสมัยนั้น รวมถึงครอบครัวคริสต์ศาสนิกชนซึ่งค่อยๆ โยกย้ายมาตั้ง บ้านเรือนอยู่ใกล้ๆ โบสถ์</p>
      <figure>
        <img src="https://mpics.mgronline.com/pics/Images/562000011513702.JPEG"/>
        <figcaption>สร้างด้วยศิลปะสมัยฟื้นฟูศิลปวิทยาในอิตาลี</figcaption>
      </figure>
      <p>ต่อมาเมื่อ พ.ศ.2485 เกิดสงครามมหาเอเชียบูรพา เครื่องบินได้ทิ้งระเบิดลงบริเวณวัด ทำให้อาคารต่างๆรอบวัดได้รับความเสียหายอย่างมาก หมูบ้านคริสตังบริเวณนั้นถูกเผาทำลายหมด อาสนวิหารด้านซ้ายได้ถูกระเบิดทำให้ได้รับความเสียหายมาก ทั้งกำแพง ประตูหน้าต่าง ประจก ทำให้ต้องซ่อมแซมใหม่ทั้งหมด<br/><br/>โบสถ์หลังปัจจุบันนี้ถูกสร้างขึ้นใหม่ใน พ.ศ.2452 เพื่อรองรับการขยายตัวของคริสต์ศาสนิกชนที่มีเพิ่มมากขึ้น โดยมีสถาปนิกชาวฝรั่งเศสเป็นผู้ออกแบบและควบคุมการก่อสร้างเป็นลักษณะศิลปะสมัยฟื้นฟูศิลปวิทยาในอิตาลี (ยุค Renaissance) มีความสูงตั้งแต่ยอดหอคอยจรดพื้น 32 เมตร ภายในทั้งผนังและเพดานงดงามด้วยจิตรกรรมแบบเฟรสโกและประติมากรรมปูนปั้นที่แสดงถึงเรื่องราวความเชื่อของทางศาสนาคริสต์ ประดับตกแต่งด้วยหินอ่อนและกระจกสีที่สั่งมาจากประเทศฝรั่งเศสและอิตาลี</p>
      <figure>
        <img src="https://mpics.mgronline.com/pics/Images/562000011513703.JPEG"/>
        <figcaption>ด้านในงดงามไปด้วยจิตรกรรมแบบเฟรสโกและประติมากรรมปูนปั้น</figcaption>
      </figure>
      <p>อาสนวิหารอัสสัมชัญยังเป็นสถานที่ที่สมเด็จพระสันตะปาปาจอห์น ปอลที่ 2 ได้เคยเสด็จมาเยือนเมื่อ พ.ศ. 2527 ในครั้งนั้นพระคาร์ดินัลไมเกิ้ล มีชัย กิจบุญชู ได้ถือเป็นเกียรติเชิญสมเด็จพระสันตะปาปาเสด็จมาเยี่ยมเยือนอาสนวิหารอัสสัมชัญ และอวยพระพรแก่บรรดาบาทหลวง นักบวชชายหญิงทุกคณะ พร้อมด้วยบรรดาคริสตังที่มาเฝ้ารับเสด็จอย่างเนืองแน่น ในครั้งนี้จึงนับเป็นเกียรติยิ่งนักที่สมเด็จสันตะปาปาฟรังซิสจะได้เสด็จเยือนอาสนวิหารอัสสัมชัญอีกครั้งหนึ่ง</p>
      <figure>
        <img src="https://mpics.mgronline.com/pics/Images/562000011513704.JPEG"/>
        <figcaption>รถ Popemobile ที่จะใช้ในระหว่างการเสด็จเยือนประเทศไทย (ภาพจากเพจ : Pope Visit Thailand)</figcaption>
      </figure>
      <p>ทั้งนี้ สมเด็จพระสันตะปาปา คือผู้สืบทอดตำแหน่งของนักบุญเปโตร (เซนต์ปีเตอร์) ที่ได้รับอำนาจสืบทอดมาจากพระเยซูคริสต์ ถือเป็นผู้แทนของพระเยซูคริสต์ ตามความเชื่อของศาสนาคริสต์ นิกายโรมันคาทอลิก และเป็นประมุขแห่งสันตะสำนักและนครรัฐวาติกัน ศูนย์กลางบริหารพันธกิจของพระศาสนจักรโรมันคาทอลิกทั่วโลก<br/><br/>ประเทศไทยมีประชากรที่นับถือศาสนาคริสต์ นิกายโรมันคาทอลิกราว 388,468 คน และมี 11 เขตศาสนปกครอง (มิสซัง) โดยนิกายโรมันคาทอลิก เกิดขึ้นในประเทศไทยมาตั้งแต่สมัยกรุงศรีอยุธยาเป็นราชธานี โดยนำวิทยาการจากตะวันตกมาช่วยเสริมสร้างการพัฒนาประเทศ และช่วยเหลือสาธารณกุศลแก่ประชาชนทั่วไปตลอดมา<br/><br/><b>อ่านเรื่องที่เกี่ยวข้อง<br/></b><br/><a href="https://mgronline.com/onlinesection/detail/9620000110378">“พระสันตะปาปาฟรังซิส” ประมุขแห่งโรมันคาทอลิก เสด็จเยือนไทยในรอบ 35 ปี</a><br/><a href="https://mgronline.com/dhamma/detail/9560000039331">รายงานพิเศษ : รู้จักชีวิตเรียบง่ายของ “โป๊ปฟรานซิส” พระสันตะปาปาผู้สมถะ</a><br/><br/>สามารถส่งข้อมูลข่าวสารด้านการท่องเที่ยว-อาหารมาได้ที่ กอง บก.ข่าวท่องเที่ยว แฟกซ์ 0-2629-4467 อีเมล์ travel_astvmgr@hotmail.com หรือติดตามเพิ่มเติมได้ที่ <a href="https://www.facebook.com/travel.astvmanager/?ref=bookmarks"><u><b>Facebook :Travel @ Manager</b> </u></a><br/>ชมคลิปต่าง ๆ ได้ที่ <a href="https://www.youtube.com/channel/UC0FDxtpWu-NKnJq5CovfZ1Q"><u><b>Travel MGR</b></u></a></p>
      <figure>
        <iframe src="https://www.youtube.com/embed/r1sgNlKoqVk" width="560" height="315" data-service="Youtube" scrolling="no"/>
      </figure>
      <related>
        <h4>แกลเลอรี</h4>
        <a href="https://mgronline.com/travel/photo-gallery/9620000111281"/>
      </related>
    </article>
  </body>
</html>