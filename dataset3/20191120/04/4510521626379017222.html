<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/news/eveniment/ironiile-adresa-autoritatilor-prieteni-facebook-protejate-lege-1_5dd429945163ec4271317e03/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-20T04:29:03+00:00"/>
    <meta property="og:title" content="Ironiile la adresa autorităţilor între prieteni, pe Facebook, protejate de lege"/>
    <meta property="og:description" content="Judecătoria Sectorului 5 din Capitală a desfiinţat amenda de 1.000 de lei pe care Jandarmeria i-a dat-o unui tânăr pentru o postare ironică pe Facebook la adresa unui jandarm. Motivul: mesajul era doar pentru prieteni nu şi pentru public. Jandarmeria Capitalei a contestat decizia, urmând ca Tribunalul Bucureşti să dea o sentinţă definitivă."/>
  </head>
  <body>
    <article>
      <h1>Ironiile la adresa autorităţilor între prieteni, pe Facebook, protejate de lege</h1>
      <address><time datetime="2019-11-20T04:29:03+00:00">20 Nov 2019, 04:29</time> by <a rel="author">Laurenţiu Sirbu</a></address>
      <h4>Judecătoria Sectorului 5 din Capitală a desfiinţat amenda de 1.000 de lei pe care Jandarmeria i-a dat-o unui tânăr pentru o postare ironică pe Facebook la adresa unui jandarm. Motivul: mesajul era doar pentru prieteni nu şi pentru public. Jandarmeria Capitalei a contestat decizia, urmând ca Tribunalul Bucureşti să dea o sentinţă definitivă.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/ramnicu-valcea/video-trandafirul-fermecat-localul-lux-florida-inspirat-celebrul-desen-animat-frumoasa-bestia-1_5dd3f0985163ec42712f0a2e/index.html"/>
        <a href="https://adevarul.ro/news/politica/siegfried-muresan-primulinterviu-ratat-postul-comisar-european-hibe-cota-gen-functie-calibru-putea-obtine-dancila-romania-1_5dd462d75163ec4271331e30/index.html"/>
        <a href="https://adevarul.ro/news/politica/Intrebarile-adevarul-seful-statului-spune-iohannis-despre-memorandumul-secret-privind-mutarea-ambasadei-tel-aviv-1_5dd4338d5163ec427131cb8b/index.html"/>
      </related>
      <p>Judecătorul a explicat că postarea în cauză a fost distribuită în mediul online doar către persoanele din lista de prieteni virtuali şi nu în mod public. Deci doar prietenii virtuali ai celui care a postat au putut citi ironiile aceestuia cu privire  la Jandarmerie. „Acest lucru înseamnă că nu poate fi accesată de orice persoană ce foloseşte un motor de căutare pe Internet, ci doar de persoanele din lista menţionată şi, eventual, de prietenii acestora din urmă”, se arată în motivarea deciziei instanţei. Din aceste motive, judecătorul a considerat că fapta nu a fost comisă într-un loc accesibil publicului, chiar dacă mediul virtual în ansamblu poate fi considerat un asemenea loc.„Fapta nu a fost comisă într-o adunare sau reuniune de mai multe persoane care, în opinia instanţei, nu poate fi reprezentată efectiv de persoanele aflate în lista de prieteni virtuali ai petentului, neputându-se nici verifică în ce măsură acestea au accesat reţeaua de socializare în acelaşi timp pentru a vedea postarea petentului şi a constitui astfel o adunare sau reuniune de persoane”, a motivat instanţa.</p>
      <blockquote>Nu putem să ajungem să sancţionăm cetăţenii pentru ceea ce spun la o bere sau între prieteni<br/><br/>Alexandru Cristian Surcel<br/><br/>avocat</blockquote>
      <p>
        <b>O discuţie între prieteni nu poate fi considerată exprimare publică</b>
      </p>
      <p>Decizia instanţei în această speţă este cu atât mai importantă cu cât jurisprudenţa Curţii Supreme în astfel de cazuri a fost una ce a permis amendarea cetăţenilor care adresează injurii autorităţilor pe reţelele de socializare în baza legii privind păstrarea ordinii şi liniştii publice.</p>
      <p> Avocatul Alexandru Cristian Surcel, care are o largă experienţă în astfel de cazuri, susţine că nu este clar cum va interpreta instanţa de apel această speţă. În opinia lui, o postare online doar pentru prieteni este similară cu o discuţie între prieteni la o bere, şi nu ar trebui sancţionată de către autorităţi. „În centrul acestei decizii se află distincţia public – nepublic. Am văzut că în acest caz judecătoria încearcă să traseze o distincţie fină între tipurile de postări pe paginile de Facebook, însă nu ştim încă cum va interpreta instanţa superioară această speţă. Atâta timp cât nu este vorba de o discuţie privată între jandarmerie şi persoana în cauză, instanţa ar putea spune că postarea este totuşi publică. Au fost şi cazuri unde astfel de amenzi au fost casate. În opinia mea, fiind vorba de o postare doar pentru prieteni, cred că amenda nu se justifică. Nu putem să ajungem să sancţionăm cetăţenii pentru ceea ce spun la o bere sau între prieteni. Exprimarea în astfel de situaţii nu poate fi considerată exprimare publică. Nici măcar nu putem spune că prietenii virtuali ai persoanei în cauză sunt membrii unui grup formal, al unei organizaţii pentru ca mesajul său să aibă o caracteristică publică”, a explicat acesta.</p>
      <p>De altfel apărarea a subliniat că jurisprudenţa Curţii Supreme nu se aplică în cazul de faţă unde postarea era una „pentru prieteni”. „Premisa de la care porneşte raţionamentul instanţei supreme este accesibilitatea potenţială la profilul public deschis pe o reţea de socializare, utilizatorii putând transmite informaţii către un public larg şi nedefinit, fără a controla accesul destinatarilor la informaţia publicată. Or, această premisa nu este incidenţa în cauză”, a arătat apărătorul celui amendat.</p>
      <p>
        <b>Amenda maximă, pentru ironii la adresa unui jandarm</b>
      </p>
      <p>Persoana amendată de către Jandarmerie este Mihai Dide, o prezenţă constantă la protestele anti-PSD din ultimii ani. În urmă cu un an, acesta a postat pe pagina lui de Facebook o fotografie a locotenentul de jandarmerie, Mihai Niţă prezent la o şcoală să le povestească copiilor despre meseria sa. Mihai Dide a susţinut că Niţă a fost unul dintre cei mai agresivi jandarmi în timpul intervenţiei în forţă de la 10 august, iar postarea sa nu lasă nicio îndoială cu privire la sentimentele faţă de acesta. „Cap de p*lă, locotenent Mihai Niţă, a venit el cu ideea să meargă prin şcoli şi să le spună ce tari sunt jandarmii. Ţeapă pro***, voi merge şi eu pe stadioane ca să le spun ce trebuie să facă, ca să te trimitem la muncă", scria Mihai Dide. Dide a fost amendat cu suma maximă prevăzută de lege, 1.000 de lei, jandarmii invocând Legea 61/1991, potrivit căreia constituie contravenţie „săvârşirea în public de fapte, acte sau gesturi obscene, proferarea de injurii, expresii jignitoare sau vulgare”.</p>
      <hr/>
    </article>
  </body>
</html>