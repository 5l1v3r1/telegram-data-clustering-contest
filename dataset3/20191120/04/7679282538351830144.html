<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/lifestyle/story-winter-special-recipe-give-a-tangy-flovour-to-your-winter-food-with-this-tasty-raddish-chutney-here-is-the-recipe-in-hindi-2859155.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-20T04:31:44+00:00"/>
    <meta property="og:title" content="Winter Special: मूली के पराठे तो बहुत खाए होंगे अब लें चटनी का भी मजा, नोट कर लें रेसिपी"/>
    <meta property="og:description" content="आपने आज तक कई तरह की चटनियों का स्वाद चखा होगा। वेज पुलाव से लेकर दाल चावल और रोटी सब्जी सबके साथ सर्व की जाने वाली धनिए और पुदीने की चटनी खाने का स्वाद दोगुना कर देती है। लेकिन आज हम आपको बताएंगे एक..."/>
  </head>
  <body>
    <article>
      <h1>Winter Special: मूली के पराठे तो बहुत खाए होंगे अब लें चटनी का भी मजा, नोट कर लें रेसिपी</h1>
      <address><time datetime="2019-11-20T04:31:44+00:00">20 Nov 2019, 04:31</time> by <a rel="author">लाइव हिन्दुस्तान टीम,नई दिल्ली</a></address>
      <p>आपने आज तक कई तरह की चटनियों का स्वाद चखा होगा। वेज पुलाव से लेकर दाल चावल और रोटी सब्जी सबके साथ सर्व की जाने वाली धनिए और पुदीने की चटनी खाने का स्वाद दोगुना कर देती है। लेकिन आज हम आपको बताएंगे एक ऐसी चटनी के बारे में जिसके पराठे तो आपने सर्दियों में कई बार खाए होंगे लेकिन इसकी चटनी के बारे में शायद ही पहले कभी कुछ सुना हो।</p>
      <p>जी हां और इस चटनी का नाम है मूली की चटनी। सुनकर कुछ लोग हैरान भी हो सकते हैं भला मूली की चटनी कैसी होगी और ये कैसे बनती होगी। तो आज आपको न सिर्फ मूली की चटनी की रेसिपी बताएंगे बल्कि ये भी बता दें कि इसका तीखा स्वाद सर्दियों के मौसम में खाए जाने वाले गर्मागर्म पराठे का स्वाद और बढ़ा देता है। ते देर किस बात की आइए जानते हैं आखिर कैसे बनाई जाती है मूली की चटनी। </p>
      <p><b>सामग्री</b><br/>चना दाल- 1 चम्‍मच<br/>उड़द दाल- 1 चम्‍मच<br/>जीरा- 1/2 चम्‍मच<br/>धनिया- 1 चम्‍मच<br/>लाल मिर्च-3<br/>लहसुन- 3 कलियां<br/>अदरक- 1 टुकड़ा<br/>कटी हुई मूली- 1 कप<br/>हल्‍दी- 1/4<br/>तेल- 2 चम्‍मच<br/>पानी- 2 चम्‍मच<br/>इमली- 1 टुकड़ा<br/>नमक- 1/2 चम्‍मच<br/>तेल- 1 चम्‍मच<br/>सरसों - 1/2 चम्‍मच<br/>करी पत्ता- 10<br/>हींग- चुटकी भर</p>
      <p><b>मूली की चटनी बनाने की विधि-</b><br/>मूली की चटनी बनाने के लिए सबसे पहले एक पैन में 2 चम्‍मच तेल डाल लें। इसके बाद पैन में चना-उड़द दाल, जीरा, धनिया और लाल मिर्च डालें। धीमी आंच पर दाल को सुनहरा होने तक पकाएं। इसके बाद इसमें लहसुन, अदरक, मूली और हल्‍दी पाउडर मिलाकर 1 मिनट तक भून लें। अब पैन में लगभग 2 चम्‍मच पानी डालकर सब चीजों को अच्छे से मिलाने के बाद ढककर धीमी आंच पर 5 मिनट तक पकाएं। पांच मिनट बाद गैस बंद कर दें। जब तक पेस्‍ट पूरी तरह से ठंडा न हो जाए पैन को ढककर ही रखें। इसेक बाद भूने हुए पेस्‍ट के साथ इमली और नमक को ग्राइंडर में डालकर अच्छे से पीस लें। </p>
      <p><b>तड़का बनाने के लिए-</b><br/>तड़के के लिए 1 चम्‍मच तेल पैन में डालकर गर्म कर लें। उसमें तड़के वाली सभी चीजें मिला लें। सरसों के चटकने पर चटनी को उसमें पलट दें। आपकी स्वादिष्ट मूली की चटनी बनकर तैयार है।<br/> </p>
    </article>
  </body>
</html>