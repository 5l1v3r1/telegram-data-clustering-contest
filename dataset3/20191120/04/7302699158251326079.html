<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/around/detail/9620000111280"/>
    <meta property="og:site_name" content="MGR Online"/>
    <meta property="article:published_time" content="2019-11-20T04:31:00+00:00"/>
    <meta property="og:title" content="‘อาเบะ’ ขึ้นแท่นนายกรัฐมนตรีญี่ปุ่นที่ครองตำแหน่งยาวนานที่สุด"/>
    <meta property="og:description" content="ชินโซ อาเบะ สร้างสถิติเป็นนายกรัฐมนตรีที่ดำรงตำแหน่งยาวนานที่สุดในประวัติศาสตร์ญี่ปุ่นวันนี้ (20 พ.ย.) ทว่าเป้าหมายหลายอย่างที่รัฐบาลวาดฝันเอาไว้ยังคงห่างไกลความเป็นจริง โดยเฉพาะการแก้ไขรัฐธรรมนูญเพื่อเพิ่มบทบาททางทหารของกองกำลังแ"/>
  </head>
  <body>
    <article>
      <h1>‘อาเบะ’ ขึ้นแท่นนายกรัฐมนตรีญี่ปุ่นที่ครองตำแหน่งยาวนานที่สุด</h1>
      <address><time datetime="2019-11-20T04:31:00+00:00">20 Nov 2019, 04:31</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011511205.JPEG"/>
        <figcaption>นายกรัฐมนตรี ชินโซ อาเบะ แห่งญี่ปุ่น</figcaption>
      </figure>
      <p><b>เอเอฟพี - ชินโซ อาเบะ สร้างสถิติเป็นนายกรัฐมนตรีที่ดำรงตำแหน่งยาวนานที่สุดในประวัติศาสตร์ญี่ปุ่นวันนี้ (20 พ.ย.) ทว่าเป้าหมายหลายอย่างที่รัฐบาลวาดฝันเอาไว้ยังคงห่างไกลความเป็นจริง โดยเฉพาะการแก้ไขรัฐธรรมนูญเพื่อเพิ่มบทบาททางทหารของกองกำลังแดนอาทิตย์อุทัย</b><br/><br/><b>อาเบะ รั้งเก้าอี้นายกฯ มาแล้ว 2,887 วัน ทำลายสถิติเดิมของอดีตนายกรัฐมนตรี ทาโร คัตสึระ ซึ่งครองตำแหน่งผู้นำญี่ปุ่นถึง 3 สมัยในช่วงปี ค.ศ. 1901-1913</b><br/><br/>อาเบะ ในวัย 65 ปี ยังเป็นผู้นำที่รั้งตำแหน่งยาวนานเป็นอันดับ 2 ในกลุ่มประเทศอุตสาหกรรมชั้นนำ G7 รองจากนายกรัฐมนตรี อังเกลา แมร์เคิล ซึ่งกุมบังเหียนรัฐบาลเมืองเบียร์มาตั้งแต่ปี 2005<br/><br/><b>ฐานอำนาจทางการเมืองของ อาเบะ ยังคงเข้มแข็งพอดู และมีแนวโน้มที่จะนั่งเก้าอี้นายกฯ ยาวไปถึงเดือน ก.ย. ปี 2021 เป็นอย่างน้อย โดยยังไม่เห็นวี่แววว่านักการเมืองคนใดจะก้าวขึ้นมารับช่วงต่อ</b><br/><br/>อย่างไรก็ตาม ผู้นำญี่ปุ่นยังคงมีภารกิจที่สะสางไม่เสร็จอยู่อีกหลายเรื่อง และเคยประกาศเมื่อต้นปีนี้ว่าหลังปรับคณะรัฐมนตรีแล้วจะเริ่มแก้ไขปัญหาต่างๆ ที่ยังค้างคาเพื่อนำประเทศเข้าสู่ยุคใหม่<br/><br/>อาเบะ ย้ำความตั้งใจที่จะแก้ไขรัฐธรรมนูญฉบับหลังสงครามโลกครั้งที่ 2 เพื่อเปลี่ยนสถานะกองกำลังป้องกันตนเองของญี่ปุ่น ทว่าพรรคฝ่ายค้านยังคงปฏิเสธที่ที่ร่วมผลักดันด้วย ขณะที่ตัว อาเบะ เองก็เผชิญมรสุมจากการลาออกของรัฐมนตรี 2 คน และข้อครหาเอื้อประโยชน์พวกพ้อง<br/><br/>ล่าสุด อาเบะ เพิ่งจะถูกวิพากษ์วิจารณ์เรื่องการนำเงินภาษีประชาชนมาจัดงานชมดอกซากุระให้กับกลุ่มฐานเสียงของตน ซึ่งทำให้รัฐบาลต้องประกาศยกเลิกจัดงานในปีหน้า<br/><br/>ระหว่างให้สัมภาษณ์กับสื่อมวลชนวันนี้ (20) อาเบะ ย้ำว่า <i><b>“ผมใช้ความพยายามในทุกๆ วันเพื่อผลักดันนโยบายที่ได้ให้สัญญาไว้ และความพยายามในทุกๆ วันก็ทำให้ผมมีวันนี้” </b></i><br/><br/>อาเบะ ซึ่งเป็นประธานพรรคเสรีประชาธิปไตย (LDP) ให้คำมั่นว่าจะปฏิบัติหน้าที่ “อย่างเต็มกำลังความสามารถ” ในระยะเวลาอีก 2 ปีที่เหลือ<br/><br/>แม้จะมีข้อผิดพลาดและกรณีอื้อฉาวอยู่บ้าง แต่นักวิเคราะห์ชี้ว่ารัฐบาลผสมของ อาเบะ ยังไม่เผชิญความเสี่ยงร้ายแรงใดๆ<br/><br/>“ภายในพรรค LDP ยังไม่มีใครที่จะก้าวขึ้นมาเป็นคู่แข่งของ อาเบะ ได้ อีกทั้งฐานอำนาจของนายกฯ ในพรรคก็ยังจัดว่ามีเสถียรภาพ” หนังสือพิมพ์โยมิอุริซึ่งเป็นสื่อสายอนุรักษนิยม ระบุ<br/><br/><b>ผลสำรวจของ NHK ในเดือนนี้พบว่า พรรค LDP ยังคงได้รับการสนับสนุนจากชาวญี่ปุ่นมากถึง 36.8% ในขณะที่พรรครัฐธรรมนูญประชาธิปไตย (CDP) ซึ่งเป็นพรรคฝ่ายค้านใหญ่ที่สุดได้รับความนิยมเพียงแค่ 6.3% เท่านั้น</b><br/><br/><b>ผู้เชี่ยวชาญเชื่อว่า อาเบะ คงจะใช้เวลาในอีก 2 ปีข้างหน้าผลักดันเป้าหมายสำคัญๆ ให้สำเร็จลุล่วง ไม่ว่าจะเป็นการแก้ไขรัฐธรรมนูญ, ช่วยเหลือพลเมืองญี่ปุ่นที่ถูกเกาหลีเหนือลักพาตัว รวมถึงหาทางออกให้กับข้อพิพาทดินแดนทางตอนเหนือกับรัสเซีย</b></p>
      <figure>
        <img src="https://mpics.mgronline.com/pics/Images/562000011511201.JPEG"/>
      </figure>
      <figure>
        <img src="https://mpics.mgronline.com/pics/Images/562000011511204.JPEG"/>
      </figure>
      <figure>
        <img src="https://mpics.mgronline.com/pics/Images/562000011511202.JPEG"/>
      </figure>
      <figure>
        <img src="https://mpics.mgronline.com/pics/Images/562000011511203.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/around/photo-gallery/9620000111280"/>
      </related>
    </article>
  </body>
</html>