<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/sport/argentina-drew-against-uruguay-in-fifa-friendly-1.1073020"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-20T04:49:37+00:00"/>
    <meta property="og:title" content="সেই মেসির গোলেই মানরক্ষা আর্জেন্টিনার"/>
    <meta property="og:description" content="যদিও এই ড্র-এর সুবাদে কোপা আমেরিকায় ব্যর্থ হওয়ার পরে আর্জেন্টিনা টানা ছয় ম্যাচ অপরাজিত থাকল।"/>
  </head>
  <body>
    <article>
      <h1>সেই মেসির গোলেই মানরক্ষা আর্জেন্টিনার</h1>
      <address><time datetime="2019-11-20T04:49:37+00:00">20 Nov 2019, 04:49</time> by <a rel="author">নিজস্ব প্রতিবেদন</a></address>
      <p>সংযুক্ত সময়ে লিয়োনেল মেসির পেনাল্টিতে করা গোলে মানরক্ষা হল আর্জেন্টিনার। তেল আভিভে সোমবার ফিফা ফ্রেন্ডলিতে  উরুগুয়ের সঙ্গে ২-২ ড্র করলেন সের্খিয়ো আগুয়েরোরা। </p>
      <p>যদিও এই ড্র-এর সুবাদে কোপা আমেরিকায় ব্যর্থ হওয়ার পরে আর্জেন্টিনা টানা ছয় ম্যাচ অপরাজিত থাকল। সোমবার খেলার শুরুর দিকে মেসিরাই বেশি ভাল খেলছিলেন। কিন্তু ৩৪ মিনিটে এদিনসন কাভানির গোলে পিছিয়ে পড়ে আর্জেন্টিনা। এ ক্ষেত্রে খুব সুন্দর একটা আক্রমণ তৈরি করেন লুইস সুয়ারেস, লুকাস তোরেইরা ও কাভানি।</p>
      <p>তেল আভিভে সোমবার দর্শকেরা সারাক্ষণ মেসিকে সমর্থন করেছেন। তাঁর ফ্রি-কিক থেকেই ৬৩ মিনিটে হেডে গোল করে সমতা ফেরান আগুয়েরো। যদিও ৬ মিনিটের মধ্যে সুয়ারেস আবার উরুগুয়েকে ২-১ এগিয়ে দেন। যে গোল হয় ২০ মিটার দূর থেকে নেওয়া বার্সেলোনা তারকার অসাধারণ ফ্রি-কিকে। শেষ পর্যন্ত অবশ্য পেনাল্টিতে ২-২ করে ম্যাচের নায়ক মেসিই। ২০২২-এর বিশ্বকাপের যোগ্যতা অর্জন টুর্নামেন্টের আগে (আগামী বছরের মার্চে শুরু হবে) এটাই এই দুই দেশের শেষ ম্যাচ।</p>
      <p>এ দিকে, আর্জেন্টিনার সংবাদপত্রের খবর, মেসির সঙ্গে সোমবারের ম্যাচে কাভানির কথা কাটাকাটি হয়। টিভি ক্যামেরায় স্পষ্ট বোঝা গিয়েছে যে, কাভানি আর্জেন্টাইন কিংবদন্তিকে বলছেন, ‘‘আমার সঙ্গে লড়তে এসো।’’ আর্জেন্টিনার ওই সংবাদপত্রের দাবি অনুযায়ী মেসি জবাবে বলেন, ‘‘যখন বলবে, তোমার সঙ্গে আমি লড়তে রাজি আছি।’’ এর আগে ব্রাজিলের সঙ্গে ফিফা ফ্রেন্ডলিতেও মেসি বিতর্কে জড়িয়েছিলেন। রেফারির একটি সিদ্ধান্ত নিয়ে ব্রাজিলের কোচ তিতে কিছু বলতে যান। মেসি মাঠ থেকেই ঠোঁটে আঙুল দিয়ে তাঁকে চুপ করতে বলেন। পরবর্তী সময়ে এই ঘটনা নিয়ে মুখ খোলেন ব্রাজিলের অধিনায়ক থিয়াগো সিলভা। আর্জেন্টিনীয় মহাতারকাকে তিনি আরও বিনয়ী হতে বলেন।</p>
      <p>ইটালির ৯ গোল: ইটালি ইউরোয় মূল পর্বে খেলার যোগ্যতা অর্জন করেছিল আগেই। তবে সোমবার তারা সেরা ম্যাচটা খেলে আর্মেনিয়াকে ৯-১ হারাল। দু’জন জোড়া গোল করলেন। সিরো ইমোবিল ও নিকোলো জ়ানিয়োলো। সোমবার যোগ্যতা অর্জন করল ডেনমার্ক এবং সুইৎজ়ারল্যান্ড। ছিটকে গেল রিপাবলিক অফ আয়ারল্যান্ড। ডাবলিনে যোগ্যতা অর্জন করতে ডেনমার্কের বিরুদ্ধে আইরিশদের জিততেই হত। সেখানে খেলা শেষ হল ১-১ ফলে। মূল পর্বে উঠে গেল ডেনমার্ক। আর সুইশরা জিব্রাল্টারের বিরুদ্ধে ৬-১ জিতে গ্রুপ চ্যাম্পিয়ন হিসেবে যোগ্যতা অর্জন করল।  </p>
    </article>
  </body>
</html>