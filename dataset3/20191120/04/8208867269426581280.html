<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/20/news/hong_kong_gli_usa_sostengono_i_manifestanti_pechino_no_a_ingerenze_-241457281/"/>
    <meta property="og:site_name" content="Repubblica.it"/>
    <meta property="article:published_time" content="2019-11-20T04:22:00+00:00"/>
    <meta property="og:title" content="Hong Kong, gli Usa sostengono i manifestanti. Pechino: &quot;No a ingerenze&quot;"/>
    <meta property="og:description" content="La Cina minaccia ritorsioni dopo il voto unanime del Senato americano a sostegno dei diritti umani e della democrazia. Convocato ambasciatore cinese a Londra"/>
  </head>
  <body>
    <article>
      <h1>Hong Kong, gli Usa sostengono i manifestanti. Pechino: "No a ingerenze"</h1>
      <h2>La Cina minaccia ritorsioni dopo il voto unanime del Senato americano a sostegno dei diritti umani e della democrazia. Convocato ambasciatore cinese a Londra</h2>
      <address>
        <time datetime="2019-11-20T04:22:00+00:00">20 Nov 2019, 04:22</time>
      </address>
      <p><b>PECHINO </b>- Il Senato degli Stati Uniti ha approvato l'<i>Hong Kong Human Rights and Democracy Act</i>, una legge a sostegno "dei diritti umani e della democrazia" contro la repressione del movimento di protesta da parte della Cina. I parlamentari statunitensi hanno inoltre approvato una misura che mette al bando la vendita di gas lacrimogeni, pallottole di gomma e altre apparecchiatura utilizzate dalle forze di sicurezza per reprimere le proteste che da mesi scuotono l'ex colonia.<br/><br/>Pechino ha manifestato la sua indignazione la scorsa settimana quando un'analoga misura è stata approvata dalla Camera Usa. "Oggi il Senato degli Stati Uniti ha mandato un chiaro messaggio alla gente di Hong Kong che lotta per le libertà che desidera da tempo: vi sentiamo e continuiamo ed essere con voi. Non rimarremo inermi mentre Pechino mina la vostra autonomia", ha osservato il senatore Marco Rubio in Aula.<br/><br/>Il portavoce del ministero degli Esteri, Geng Shuang, ventilando l'adozione di non meglio precisate ritorsioni, ha chiarito in una nota che Pechino "condanna con forza e si oppone con determinazione" alla mossa Usa che è "una interferenza negli affari interni della Cina".</p>
      <h3>Convocato ambasciatore cinese a Londra</h3>
      <p>Il ministro degli Esteri britannico, <b>Dominic Raab</b>, ha annunciato di aver convocato l'ambasciatore cinese a Londra per protestare contro "il brutale e vergognoso" trattamento riservato a un dipendente del consolato a Hong Kong che ha affermato di essere stato torturato dalla polizia cinese. Simon Cheng Man-Kit ha scritto di essere stato accusato di spionaggio e sottoposto a "torture e minacce", ammanettato a una sedia per i 15 giorni in cui è stato trattenuto in "detenzione amministrativa" nella Cina meridionale nel mese di agosto. "Simon Cheng era un valido membro del nostro team. Siamo rimasti scioccati e inorriditi per i maltrattamenti subiti durante la detenzione, che corrispondono a tortura", ha affermato Raab. Londra si aspetta che Pechino "indaghi e chiami i responsabili a rispondere". Cheng, funzionario del settore commerciale e degli investimenti al consolato britannico di Hong Kong, si era recato l'8 agosto a Shenzen, nel sud della Cina, per un viaggio di lavoro. Cheng ha riferito di essere stato costretto a confessare il reato di favoreggiamento della prostituzione.<br/><br/>Rettore: "Ancora in 100 nel Politecnico"<br/>Ci sono ancora un centinaio di irriducibili nel campus del Politecnico di Hong Kong, ha riferito il rettore Teng Jin-Guang, precisando che circa 20 sono studenti dell'ateneo. Parlando dopo una breve ispezione al PolyU, Teng ha detto che la situazione all'interno sta diventando pericolosa. "Il campus è nel caos con pericolose sostanze chimiche e lo stato igienico si sta deteriorando: sono condizioni che costituiscono un rischio alla gente nel campus".</p>
    </article>
  </body>
</html>