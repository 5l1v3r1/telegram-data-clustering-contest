<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-volker-tramp-impichment/30281746.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-20T04:24:32+00:00"/>
    <meta property="og:title" content="США: Волкер змінив частину свідчень у справі про імпічмент Трампа"/>
    <meta property="og:description" content="Колишній спецпредставник США по Україні Курт Волкер разом із колишнім високопосадовцем Ради національної безпеки Тімом Моррісоном протягом п'яти годин 19 листопада свідчили в Палаті представників Конг"/>
  </head>
  <body>
    <article>
      <h1>США: Волкер змінив частину свідчень у справі про імпічмент Трампа</h1>
      <address>
        <time datetime="2019-11-20T04:24:32+00:00">20 Nov 2019, 04:24</time>
      </address>
      <p>Колишній спецпредставник США по Україні Курт Волкер разом із колишнім високопосадовцем Ради національної безпеки Тімом Моррісоном протягом п'яти годин 19 листопада свідчили в Палаті представників Конгресу в справі про імпічмент.</p>
      <p>Як виглядає, під час публічних слухань Волкер змінив частину попередніх свідчень, які він дав у закритому режимі. Зокрема, він заявив, що нещодавно зрозумів: українська енергетична компанія «Бурісма» пов’язана з сином провідного політика-демократа Гантером Байденом. Волкер відокремлює розслідування щодо «Бурісми», яке, за його словами, було б «доцільним», і щодо Байденів, яке він вважає «неприйнятним».</p>
      <p>Крім того, він назвав «теорією змови» твердження, що Джо Байден мав корупційні зв’язки з Україною на посаді віцепрезидента.</p>
      <p>«Я знаю віцепрезидента Байдена вже 24 роки. Він чесна людина, і я поважаю його», – сказав Волкер.</p>
      <p>Свідчення Волкера стосувалися зустрічі 19 липня з особистим адвокатом Трампа Руді Джуліані. Того дня вони обговорювали роль Джо Байдена як віцепрезидента в час, коли його син був членом правління «Бурісми».</p>
      <p>На запитання про майже 400 мільйонів доларів військової допомоги, виділення яких Україні затримував Трамп, Волкер відповів, що виступав проти будь-яких затримок у наданні такої допомоги.</p>
      <p>Раніше 19 листопада свідчення дав високопосадовець Білого дому, керівник Європейського відділу в Раді національної безпеки США підполковник <a href="https://www.radiosvoboda.org/a/news-kongres-slukhannya-impichment/30281010.html">Александер Віндман</a>, а також помічниця віцепрезидента Майкла Пенса Дженніфер Вільямс.</p>
      <p>20 листопада свідчення дасть посол США в ЄС <a href="https://www.radiosvoboda.org/a/news-us-trump-ukraina-rozsliduvannya-impichment/30255499.html">Ґордон Сондланд</a>. 21 листопада виступлять двоє чиновників Міністерства оборони і Держдепартаменту США, 22 листопада – колишня співробітниця Білого дому, яка відповідала за роботу з Росією й Україною, Фіона Гілл.</p>
      <p>Палата представників Конгресу США вивчає питання про те, чи чинив Трамп <a href="https://www.radiosvoboda.org/a/news-trump-impeachment/30181909.html">тиск на владу України</a> з метою нашкодити своєму політичному опонентові, демократу Джо Байдену. У центрі розслідування – питання про те, чи була прямо пов’язане замороження військової допомоги Києву з боку США з <a href="https://www.radiosvoboda.org/a/news-zelenskyi-trump-tysk/30234212.html">вимогою до української влади</a> розслідувати діяльність сина Байдена в Україні.</p>
    </article>
  </body>
</html>