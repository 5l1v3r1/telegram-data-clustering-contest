<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/cine-restaureaza-cu-fonduri-europene-manastirile-secu-si-sihastria-din-judetul-neamt-un-fost-deputat-in-adunarea-nationala-bisericeasca-un-om-de-afaceri-anchetat-pentru-evaziune.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-20T04:57:02+00:00"/>
    <meta property="og:title" content="Cine restaurează cu fonduri europene mănăstirile Secu și Sihăstria din județul Neamț: un fost deputat în Adunarea Națională Bisericească / un om de afaceri anchetat pentru evaziune"/>
    <meta property="og:description" content="Mănăstirile Secu și Sihăstria din județul Neamț sunt în plin proces de restaurare cu fonduri europene.                                       FOTO Lucrări"/>
  </head>
  <body>
    <article>
      <h1> Cine restaurează cu fonduri europene mănăstirile Secu și Sihăstria din județul Neamț: un fost deputat în Adunarea Națională Bisericească / un om de afaceri anchetat pentru evaziune </h1>
      <address><time datetime="2019-11-20T04:57:02+00:00">20 Nov 2019, 04:57</time> by <a rel="author">Alin Ionescu</a></address>
      <p>Mănăstirile Secu și Sihăstria din județul Neamț sunt în plin proces de restaurare cu fonduri europene.</p>
      <figure>
        <img src="https://cdn.g4media.ro/wp-content/uploads/2019/11/Secu.jpeg"/>
      </figure>
      <figure>
        <img src="https://cdn.g4media.ro/wp-content/uploads/2019/11/Secu-768x1024.jpeg"/>
      </figure>
      <p>
        <i>                                      FOTO Lucrări de restaurare mănăstirea Secu</i>
      </p>
      <p>Lucrările de restaurare și conservare de la Secu sunt în valoare de peste 14 milioane de lei, adică peste 3 milioane de euro, din care aproape 12 milioane de lei de la Uniunea Europeană și restul de la Guvern. Termenul de finalizare este decembrie 2020. Lucrările vizează biserica ”Sfântul Ioan Botezătorul”, paraclisul ”Adormirea Maicii Domnului”, paraclisul ”Sfântul Nicolae”, clopotnița, incinta și zidul fortificat, toate monumente istorice, plus utilitățile.</p>
      <figure>
        <img src="https://cdn.g4media.ro/wp-content/uploads/2019/11/Restaurare-Manastirea-Secu-sursa-G4.jpg"/>
      </figure>
      <figure>
        <img src="https://cdn.g4media.ro/wp-content/uploads/2019/11/Restaurare-Manastirea-Secu-sursa-G4.jpg"/>
      </figure>
      <p>
        <i>FOTO Panou de informare mănăstirea Sihăstria</i>
      </p>
      <p>Lucrarea a fost atribuită asocierii de firme Loial Impex din Suceava, Polarh Design din București și Conbas din Roman.</p>
      <p>Potrivit propriului site, firma Loial Impex se ocupă de refacerea instalațiilor electrice și a rețelelor de apă și canalizare de la mănăstirea Secu. Firma are în portofoliu lucrări similare și la mănăstirile Putna, Dragomirna, Sucevița, Probota, Bogdana sau Cetatea de scaun a Sucevei.</p>
      <p>Potrivit Registrului Comerțului, firma Loial Impex este deținută de afaceristul <b>Sorin Gabriel Iacob,</b> fost președinte al Camerei de comerț din Suceava. În 2013, Iacob a fost învinuit într-un dosar de evaziune fiscală instrumentat de DIICOT cu prejudiciu de aproape 10 milioane de euro. Până la urmă, Iacob nu a mai fost trimis în judecată, ci doar alți afaceriști precum Vasile Florea de la Florconstruct Suceava (<a href="http://portal.just.ro/86/SitePages/Dosar.aspx?id_dosar=8600000000130091&amp;id_inst=86">Sursa</a>).</p>
      <p>Și cealaltă firmă din asociere, Polarh Design din București, a avut lucrări la mănăstririle din nordul Moldovei, dar și la alte lăcașuri de cult din București sau la biserica fortificată din Cisnădie, potrivit propriului site. Firma este deținută de arhitecții Ruxandra (10%) și Mircea Căpățână (90%), însă a fost fondată de arhitectul Virgiliu Polizu, fost președinte al Comisiei Naționale a Monumentelor Istorice. El s-a retras din firmă în 2006 în favoarea fiicei sale, Ruxandra Polizu Căpățână, dar face parte în continuare din echipa firmei ca expert patrimoniu.</p>
      <p>Conbas din Roman se află în insolvență acum și este deținută de Eugen Borș. Și această firmă a mai avut lucrări la mănăstiri precum Văratec. Borș este considerat de presa locală drept un apropiat al fostului primar PDL din Roman, actualul deputat PNL Laurențiu Leoreanu, nume vehiculat inițial pentru Ministerul Afacerilor Interne în noul guvern Ludovic Orban.</p>
      <figure>
        <img src="https://cdn.g4media.ro/wp-content/uploads/2019/11/Restaurare-Manastirea-Secu-2-sursa-G4.jpg"/>
      </figure>
      <figure>
        <img src="https://cdn.g4media.ro/wp-content/uploads/2019/11/Restaurare-Manastirea-Secu-2-sursa-G4.jpg"/>
      </figure>
      <p>
        <i>FOTO Lucrări de restaurare la mănăstirea Sihăstria</i>
      </p>
      <p>Restaurarea mănăstirii Sihăstria costă peste 12,5 milioane de lei, din care aproape 12 milioane sunt fonduri europene (aproape 2,5 milioane de euro). Termenul de finalizare a lucrărilor este septembrie 2021.</p>
      <p>Lucrarea a fost atribuită proiectantului Afal Com din Piatra Neamț și constructorului – asocierea de firme Euras din Satu Mare și AS SEB Company din Pașcani.</p>
      <p>Potrivit Registrului Comerțului, firma Afal Com este deținută de familia Mioara și Grigore Filimon. Acesta din urmă a fost arhitect șef al orașului Piatra Neamț.</p>
      <p>Proprietarul constructorului Euras din Satu Mare, Mircea Lețiu, este fost membru în Adunarea Eparhială a Episcopiei Ortodoxe a Maramureşului şi Sătmarului și membru al Colegiului electoral bisericesc din Adunarea Națională Bisericească, forul care alege patriarhul Bisericii Ortodoxe Române (BOR). Lețiu era singurul membru al Colegiului electoral bisericesc care nu era preot sau călugăr, ci laic. El a fost premiat de BOR pentru eforturile sale în ”slujba ortodoxismului” și este implicat în aducerea luminii de la Ierusalim în județul Maramureș. Mănăstirea de unde provine patriarhul Daniel este chiar Sihăstria, unde a câștigat firma lui Lețiu.</p>
      <figure>
        <img src="https://cdn.g4media.ro/wp-content/uploads/2019/11/Mircea-Le%C8%9Biu-aduc%C3%A2nd-lumina-sf%C3%A2nt%C4%83-%C3%AEn-jude%C8%9Bul-Satu-Mare-Sursa-presasm.jpg"/>
      </figure>
      <figure>
        <img src="https://cdn.g4media.ro/wp-content/uploads/2019/11/Mircea-Le%C8%9Biu-aduc%C3%A2nd-lumina-sf%C3%A2nt%C4%83-%C3%AEn-jude%C8%9Bul-Satu-Mare-Sursa-presasm.jpg"/>
      </figure>
      <p>
        <i>FOTO Mircea Lețiu aducând lumina sfântă în județul Satu Mare; Sursa: presasm.ro</i>
      </p>
      <p>Potrivit SEAP (portalul guvernamental de transparență în achiziții publice), firma Euras a lui Lețiu are zeci de contracte din bani publici pentru restaurare monumente istorice precum castelul Karoly din Carei, cetatea Feldioara din județul Brașov sau Dealul Cetății din Deva.</p>
      <p>Cealată firmă din asociere, AS SEB Company din Pașcani, este deținută de Florinel-Gigel Luchian și, potrivit presei locale, a avut contracte de lucrări cu Camera Deputaților, IGP, Universitatea București sau Serviciul de ambulanță Iași.</p>
    </article>
  </body>
</html>