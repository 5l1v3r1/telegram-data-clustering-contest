<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/bangkok/742348"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T04:30:00+00:00"/>
    <meta property="og:title" content="ร้อง'ถนนวัฒนธรรม'เสีย1เลน เดือดร้อนจอดตลอดแนว"/>
    <meta property="og:description" content="ชาวบ้านสัญจรผ่าน “ถนนวัฒนธรรม” แจ้ง “ชุมชนเมือง-เดลินิวส์” เดือดร้อนรำคาญใจกับปัญหา 'รถทัวร์' ชอบจอดแช่ส่งนักท่องเที่ยว ทำให้กีดขวางจราจรและรถติดหนักเป็นแถวยาว เพราะเสียไป 1 เลน เบื้องต้นประสานหน่วยงานที่เกี่ยวข้องเร่งดำเนินการแก้ไข"/>
  </head>
  <body>
    <article>
      <h1>ร้อง'ถนนวัฒนธรรม'เสีย1เลน เดือดร้อนจอดตลอดแนว</h1>
      <address>
        <time datetime="2019-11-20T04:30:00+00:00">20 Nov 2019, 04:30</time>
      </address>
      <figure>
        <img src="https://www.dailynews.co.th/admin/upload/20191118/news_kGvhAAfAbO202942_533.jpg?v=20191121079"/>
      </figure>
      <p>
        <b>ชาวบ้านสัญจรผ่าน “ถนนวัฒนธรรม” แจ้ง “ชุมชนเมือง-เดลินิวส์” เดือดร้อนรำคาญใจกับปัญหา "รถทัวร์" ชอบจอดแช่ส่งนักท่องเที่ยว ทำให้กีดขวางจราจรและรถติดหนักเป็นแถวยาว เพราะเสียไป 1 เลน เบื้องต้นประสานหน่วยงานที่เกี่ยวข้องเร่งดำเนินการแก้ไข</b>
      </p>
      <p>การจอดรถข้างทางหรือจอดริมถนน ทำให้เกิดปัญหารถติด ด้วยพื้นที่ขนาดเล็กและช่องจราจรมีจำกัดทำให้มีผู้คนอื่นที่สัญจรไปมาได้รับความเดือดร้อน แม้บริเวณพื้นที่ดังกล่าวจะไม่ได้มีป้ายห้าม ป้ายเตือน หรือเส้นจราจรว่าห้ามจอด แต่ตามกฎหมายจราจรแล้ว ในพื้นที่ช่องทางสัญจรหรือช่องทางเดินรถ เป็นพื้นที่ห้ามจอดรถโดยเด็ดขาด<br/><br/><b>“ชุมชนเมือง-เดลินิวส์”</b> ได้รับเรื่องร้องเรียนจากชาวบ้านที่สัญจรผ่าน <b>“ถนนวัฒนธรรม”</b> แจ้งว่าจุดที่เกิดปัญหาเป็นเส้นจะตัดเข้าถนนเทียมร่วมมิตร เขตห้วยขวาง มักมีรถทัวร์นักท่องเที่ยวชอบจอดกีดขวางเป็นแถวยาว จนเสียไป 1 ช่องจราจรตลอดแนวถนนวัฒนธรรม โดยรถทัวร์ขับมาจอดเพื่อส่งนักท่องเที่ยวในย่านนั้น จะชอบเลนขวาสุดของถนน ซึ่งปกติแล้วรถยนต์จะเลี้ยวขวาเข้าสู่ถนนเทียมร่วมมิตรได้ทันที แต่ปรากฏว่ารถที่จะเลี้ยวต้องมาต่อแถวกับช่องจราจรอื่น เพราะถูกรถทัวร์จอดขวาง ทำให้ไม่ได้รับความสะดวกสบาย ที่มาเคยแจ้งเจ้าหน้าที่ตำรวจดำเนินการแก้ไข แต่ทุกคนอย่างกลับมาเป็นเหมือนเดิม ส่วนใหญ่รถทัวร์จะมาจอดในช่วงเย็นของทุกวัน ยิ่งสร้างปัญหาและเพิ่มปริมาณรถติดขัด โดยเฉพาะในช่วงชั่วโมงเร่งด่วน <br/>    <br/>ผู้สื่อข่าวจึงสอบถามแล้วแจ้งปัญหาไปที่ <b>นายอนุชิต พิพิธกุล ผอ.เขตห้วยขวาง </b>เบื้องต้นได้รับคำตอบว่าถนนเส้นถนนวัฒนธรรม ปัจจุบันอยู่ในความดูแลของทาง การรถไฟฟ้าขนส่งมวลชนแห่งประเทศไทย (รฟม.) เพราะมีการทำสัญญาดูแลพื้นที่ชั่วคราวในระหว่างที่ดำเนินการก่อสร้างรางและสถานีรถไฟฟ้า ส่วนเรื่องที่เกิดปัญหาเป็นความรับผิดชอบขึ้นกับทางงานจราจรโดยตรง ขณะนี้ได้ประสานกับสำนักงานจราจรเขตห้วยขวางเพื่อรับเรื่องแล้วเร่งแก้ไข.</p>
    </article>
  </body>
</html>