<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082918619/%D8%B3%D9%86%D8%A7%DB%8C-%D8%A2%D9%85%D8%B1%DB%8C%DA%A9%D8%A7-%D9%84%D8%A7%DB%8C%D8%AD%D9%87-%D8%AD%D9%82%D9%88%D9%82-%D8%A8%D8%B4%D8%B1%DB%8C-%D9%87%D9%86%DA%AF-%DA%A9%D9%86%DA%AF-%D8%B1%D8%A7-%D8%AA%D8%B5%D9%88%DB%8C%D8%A8-%DA%A9%D8%B1%D8%AF-%D9%88%D8%A7%DA%A9%D9%86%D8%B4-%DA%86%DB%8C%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-20T04:37:29+00:00"/>
    <meta property="og:title" content="سنای آمریکا لایحه حقوق بشری هنگ‌کنگ را تصویب کرد/ واکنش چین"/>
    <meta property="og:description" content="سنای آمریکا به اتفاق آراء لایحه‌ای را با هدف حمایت از حقوق بشر در هنگ‌کنگ به تصویب رساند؛ این تحول در بحبوحه سرکوب جنبش معترضان دموکراسی‌خواه رخ داد که محکومیت چین را به دنبال داشت."/>
  </head>
  <body>
    <article>
      <h1>سنای آمریکا لایحه حقوق بشری هنگ‌کنگ را تصویب کرد/ واکنش چین</h1>
      <address><time datetime="2019-11-20T04:37:29+00:00">20 Nov 2019, 04:37</time> by <a rel="author">اکرم ترابی</a></address>
      <p>سنای آمریکا به اتفاق آراء لایحه‌ای را با هدف حمایت از حقوق بشر در هنگ‌کنگ به تصویب رساند؛ این تحول در بحبوحه سرکوب جنبش معترضان دموکراسی‌خواه رخ داد که محکومیت چین را به دنبال داشت.</p>
      <p>به گزارش ایسنا، به نقل از خبرگزاری رویترز، پس از رای‌گیری شفاهی، "قانون دموکراسی و حقوق بشر هنگ‌کنگ" به مجلس نمایندگان آمریکا می‌رود. این مجلس، ماه گذشته لایحه‌ای که خودش ارائه کرده بود، تصویب کرد. این دو مجلس کنگره آمریکا باید اختلافاتشان را پیش از آنکه لایحه‌ای را برای بررسی نزد دونالد ترامپ، رئیس‌جمهوری آمریکا بفرستند، حل و فصل کنند.</p>
      <p>سناتور مارکو روبیو در آغاز بحث سنا با متهم کردن پکن به "خشونت و سرکوب" در دولت‌شهر هنگ‌کنگ گفت: «مردم هنگ‌کنگ آنچه پیش آمده، شاهد هستند؛ آن‌ها می‌فهمند که تلاش قاطعی برای حذف خودمختاری و آزادی‌های آن‌ها وجود دارد.»</p>
      <p>سنای آمریکا همچنین لایحه دیگری را به اتفاق آراء تصویب کرد. براساس آن، صادرات مهمات خاص برای کنترل جمعیت معترض به نیروهای پلیس هنگ‌کنگ منع می‌شود. این لایحه صادرات اقلامی نظیر گاز اشک‌آور، اسپری فلفل، گلوله پلاستیکی و شوکر را منع می‌کند.  </p>
      <p>طبق لایحه اول سنا، مایک پامپئو وزیر خارجه آمریکا باید حداقل سالی یک بار اطمینان حاصل کند که هنگ‌کنگ به حدی خودمختاری دارد که صلاحیت روابط تجاری ویژه با آمریکا را داشته باشد. با چنین روابطی، هنگ‌کنگ وضعیتش را به عنوان مرکز مالی جهانی ارتقا می‌دهد. همچنین تدابیری برای تحریم مقام‌های مسوول در نقض‌های حقوق بشری در هنگ‌کنگ در نظر گرفته شد.</p>
      <p>کاخ سفید هنوز اظهارنظری نکرده است و باید اعلام کند که آیا ترامپ لایحه حقوق بشری هنگ‌کنگ را تایید می‌کند یا خیر. به تازگی یک مقام آمریکایی گفته است هیچ تصمیمی گرفته نشده اما رای اکثریت سنا، رای وتو برای رئیس‌جمهوری جمهوری‌خواه را سخت‌تر خواهد کرد. سنا در کنترل هم حزبی‌های ترامپ است.</p>
      <p>این مقام که خواست نامش فاش نشود، گفت چنانچه این لایحه به دست ترامپ برسد، بحثی داغ میان مشاوران رئیس‌جمهوری آمریکا که نگران هستند چنین امری مذاکرات تجاری با چین را تضعیف کند و آن کسانی که باور دارند الان زمان آن است تا موضعی جدی علیه چین در حوزه حقوق بشر و وضعیت هنگ‌کنگ گرفته شود، آغاز می‌شود.</p>
      <p>دولت چین امروز (چهارشنبه) تصویب قانون دموکراسی و حقوق بشر هنگ‌کنگ را محکوم کرد و متعهد شد تدابیر مقابله‌ای قدرتمند برای حفاظت از حاکمیت و امنیت خودش اتخاذ کند. گنگ شوآنگ، سخنگوی وزارت خارجه چین در بیانیه‌ای گفت: «این اقدام حقایق و واقعیت‌ها را نادیده می‌گیرد، اعمال استاندارد دوگانه است و آشکارا مداخله در امور هنگ‌کنگ و دیگر امور داخلی چین است. این عمل نقض جدی قوانین بین‌المللی و هنجارهای بنیادین حاکم بر روابط بین‌المللی است. چین این اقدام را محکوم می‌کند و قویا مخالف آن است. ایالات متحده باید فورا مداخله در امور هنگ‌کنگ و دیگر امور داخلی چین را متوقف کند، یا در غیر اینصورت با تبعات منفی آن که همچون بومرنگ علیه خودشان خواهد بود، مواجه شوند.»</p>
      <p>وزیر خارجه آمریکا دوشنبه نسبت به تشدید ناآرامی‌ و خشونت در هنگ‌کنگ عمیقا ابراز نگرانی کرد و پامپئو روز سه‌شنبه هم پیش از عزیمت به بروکسل برای نشست ناتو به خبرنگاران گفت: «ما همچنان از همگان می‌خواهیم تا رفتار مسالمت‌آمیز داشته باشند. یک راهکار سیاسی برای این وجود دارد که قابل دستیابی است و امیدواریم راهی رو به جلو باشد.»</p>
      <p>پس از تصویب این لایحه در روز سه‌شنبه، چاک شومر، رهبر دموکرات سنا گفت: «ما پیامی برای شی جینپینگ، رئیس‌جمهوری چین فرستادیم؛ اینکه سرکوب شما علیه آزادی، چه در هنگ‌کنگ، چه در شمال غرب چین (سین‌کیانگ) یا در هر جای دیگری، قابل تحمل نخواهد بود. شما نمی‌توانید رهبر بزرگی باشید و نمی‌توانید کشور عظیمی داشته باشید، آن هم زمانی که با آزادی مخالفت می‌کنید، زمانی که آنقدر وحشیانه با مردم هنگ‌کنگ، جوان و پیر که معترض هستند،‌ برخورد می‌کنید.»</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98082818175/%D9%88%D8%B2%D8%A7%D8%B1%D8%AA-%D8%AE%D8%A7%D8%B1%D8%AC%D9%87-%DA%86%DB%8C%D9%86-%D9%82%D8%A7%D8%B7%D8%B9%D8%A7%D9%86%D9%87-%D8%A7%D8%B2-%D8%B1%D9%87%D8%A8%D8%B1-%D9%87%D9%86%DA%AF-%DA%A9%D9%86%DA%AF-%D8%AD%D9%85%D8%A7%DB%8C%D8%AA-%D9%85%DB%8C-%DA%A9%D9%86%DB%8C%D9%85"/>
        <a href="https://www.isna.ir/news/98082918714/%DA%86%DB%8C%D9%86-%D9%85%D8%B4%D8%A7%D9%88%D8%B1-%D8%B3%DB%8C%D8%A7%D8%B3%DB%8C-%D8%B3%D9%81%D8%A7%D8%B1%D8%AA-%D8%A2%D9%85%D8%B1%DB%8C%DA%A9%D8%A7-%D8%B1%D8%A7-%D8%A7%D8%AD%D8%B6%D8%A7%D8%B1-%DA%A9%D8%B1%D8%AF"/>
        <a href="https://www.isna.ir/news/98082817943/%DA%86%DB%8C%D9%86-%D9%81%D9%82%D8%B7-%D9%85%D8%A7-%D9%85%DB%8C-%D8%AA%D9%88%D8%A7%D9%86%DB%8C%D9%85-%D8%AF%D8%B1%D8%A8%D8%A7%D8%B1%D9%87-%D9%82%D8%A7%D9%86%D9%88%D9%86-%D8%A7%D8%B3%D8%A7%D8%B3%DB%8C-%D9%87%D9%86%DA%AF-%DA%A9%D9%86%DA%AF-%D8%AD%DA%A9%D9%85-%D8%AF%D9%87%DB%8C%D9%85"/>
        <a href="https://www.isna.ir/news/98082817911/%D9%85%D8%AD%D8%A7%D8%B5%D8%B1%D9%87-%D8%AF%D8%A7%D9%86%D8%B4%DA%AF%D8%A7%D9%87-%D9%BE%D9%84%DB%8C-%D8%AA%DA%A9%D9%86%DB%8C%DA%A9-%D9%87%D9%86%DA%AF-%DA%A9%D9%86%DA%AF-%D8%A7%D8%AF%D8%A7%D9%85%D9%87-%D8%AF%D8%A7%D8%B1%D8%AF-%D8%AA%D9%82%D8%A7%D8%B6%D8%A7%DB%8C-%DA%A9%D8%B1%DB%8C-%D9%84%D8%A7%D9%85-%D8%A8%D8%B1%D8%A7%DB%8C"/>
      </related>
    </article>
  </body>
</html>