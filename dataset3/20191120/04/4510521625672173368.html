<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/news/sport/analizA-manualul-esecului-10-pasi-ajuns-romania-rasul-lumii-fotbal-1_5dd405045163ec4271301d02/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-20T04:43:40+00:00"/>
    <meta property="og:title" content="ANALIZĂ Manualul eşecului în 10 paşi: Cum a ajuns România de râsul lumii în fotbal"/>
    <meta property="og:description" content="România a încheiat preliminariile pentru Euro 2020, primind o corecţie zdravănă pe „Wanda Metropolitano“ din Madrid: 0-5 cu Spania. E exact ceea ce merită un fotbal în care competenţa nu contează şi în care ne-am obişnuit să ne păcălim singuri."/>
  </head>
  <body>
    <article>
      <h1>ANALIZĂ Manualul eşecului în 10 paşi: Cum a ajuns România de râsul lumii în fotbal</h1>
      <address><time datetime="2019-11-20T04:43:40+00:00">20 Nov 2019, 04:43</time> by <a rel="author">Amir Kiarash</a></address>
      <h4>România a încheiat preliminariile pentru Euro 2020, primind o corecţie zdravănă pe „Wanda Metropolitano“ din Madrid: 0-5 cu Spania. E exact ceea ce merită un fotbal în care competenţa nu contează şi în care ne-am obişnuit să ne păcălim singuri.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/news/sport/foto-romania-calcata-picioare-presa-spaniola-nota-primit-decarul-ianis-hagi-marca-1_5dd3b3035163ec42712ced51/index.html"/>
        <a href="https://adevarul.ro/news/sport/foto-romania-ajuns-rasul-internetului-cele-mai-bune-glume-dezastrul-spania-1_5dd3b7e55163ec42712d1832/index.html"/>
        <a href="https://adevarul.ro/news/sport/romania-rusine-istorica-nu-mai-intamplase-nationala-ia-patru-goluri-intr-o-singura-repriza-1_5dd3141b5163ec427128ccdb/index.html"/>
      </related>
      <p>Ceea ce s-a întâmplat, luni seară, la Madrid, a fost dureros, pe alocuri imposibil de privit, însă nicidecum surprinzător!</p>
      <p>Încă de luna trecută, „Adevărul“ a publicat o analiză a victoriilor înregistrate de tricolori în meciurile oficiale, începând din 2008. Concluzia: 27 de meciuri câştigate dintre care şase cu Feroe, două cu Malta, două cu Luxemburg, două cu Armenia şi unul cu Kazahstan! Şi, atenţie, bilanţul „glorios“ al tricolorilor e completat nu cu victorii cu forţe fotbalistice ale lumii, ci cu meciuri în care s-au impus, uneori chinuit, cu Lituania, Armenia sau Estonia.</p>
      <p>Cum am ajuns aici? Răspunsul, pe scurt: păcălindu-ne singuri de ani buni. Se spune că fotbalul e o oglindă a societăţii, iar în fotbalul românesc nu contează competenţa. Aici, dictează impostura. Iată „manualul“ acestui sistem bolnav în zece paşi.</p>
      <p>*1 Ne-am păcălit toată vara cu rezultatele de la Campionatul European U-21! Am „ambalat“ acel succes, prezentându-l ca pe o dovadă de însănătoşire a fotbalului românesc. Însuşi marele Gheorghe Hagi s-a bătut cu pumnul în piept: „Aceşti băieţi au depăşit performanţele Generaţiei de Aur! Noi n-am jucat niciodată o semifinală de Campionat European“. Iar când Răzvan Lucescu a îndrăznit să vorbească împotriva acestui curent, acelaşi Hagi l-a călcat în picioare: „Să se ducă în Grecia la pistolarul lui acolo. A greşit faţă de aceşti copii. El nu e obişnuit cu o generaţie, e obişnuit cu pistolarii din Grecia. Taică-său ştie foarte bine cum se construieşte o generaţie, el nu ştie“.</p>
      <p>Ce ne-a arătat partea a doua a preliminariilor Euro 2020 în care am promovat masiv jucători de la tineret? Că Răzvan Lucescu a avut dreptate şi că ce se întâmplă la un European U-21 nu e o garanţie a succesului la prima reprezentativă.</p>
      <figure>
        <img src="https://adevarul.ro/assets/adevarul.ro/MRImage/2019/11/19/5dd407605163ec4271303b33/627x0.jpg"/>
      </figure>
      <p>*2 Ne păcălim de ani buni cu jucătorii plecaţi de la Academia Hagi. Într-adevăr, fostul căpitan al tricolorilor a pus bazele unui sistem sănătos la Ovidiu, însă până acum n-a scos nici măcar un fotbalist capabil să facă faţă la nivel înalt, acolo unde au strălucit cei din Generaţia de Aur, unde au jucat, fără probleme, Mutu sau Chivu. Ceea ce nu e vina lui Hagi, însă arată că acesta nu poate însănătoşi fotbalul românesc de unul singur.</p>
      <p>*3 Avem jucători, inclusiv cei plecaţi de la Academia Hagi, care nu ştiu abecedarul fotbalului modern şi nici din punct de vedere fizic nu pot face faţă când ies din ţară. S-a văzut asta, inclusiv pe „Wanda Metropolitano“ din Madrid: în nenumărate faze, Ianis Hagi, Florinel Coman, dar şi alţii stăteau cu mâinile în şold sau, pur şi simplu, se plimbau pe teren, în loc să facă faza defensivă. Ceea ce a echivalat cu o sinucidere fotbalistică în faţa Spaniei! Cu o astfel de echipă, care „confiscă“ mingea, iei cinci, dacă nu alergi permanent, până la epuizare, pentru a acoperi fiecare centimetru de teren.</p>
      <p>*4 Ne umflăm jucătorii cu pompă! S-a scris, toată vara, că Barcelona, Manchester City şi Bayern se bat pe Ianis Hagi. Mai nou, se promovează aberaţia cu Florinel Coman şi Manchester City. Sunt preluate citatele unor oameni fără scrupule, precum Anamaria Prodan şi Ioan Becali, care se pricep la un singur lucru: să „vopsească“. Decontul vine când Spania îţi dă cu terenul în cap!</p>
      <p>*5 Râdem de alţii, spunem despre Olăroiu că antrenează la cămile, dar nu vedem că, la ce fotbal avem în Liga I, de fapt, n-avem voie să râdem de nimeni! Fiindcă, de multe ori, ăia de care râdem sunt peste noi din toate punctele de vedere.</p>
      <p>*6 Trăim, în continuare, din amintirea rezultatelor obţinute în anii ’90 de Generaţia de Aur. Au trecut aproape trei decenii de atunci, dar ne credem mari şi tari. De fapt, din 2007 până acum, avem o singură victorie într-un meci oficial cu o naţională respectabilă. În preliminariile Euro 2008, am bătut Olanda, scor 1-0, dar şi acel rezultat a venit pe un teren mocirlos, ales intenţionat pentru a îngreuna construcţia batavilor, şi cu un gol din ofsaid, înscris de Goian!</p>
      <p>*7 Trăim într-o ţară în care competenţa nu contează. De aceea, am pus ultimii selecţioneri la naţională, nu pentru că ar fi fost potriviţi pentru acest post, ci pentru că au făcut parte din gaşca care a fost la putere: </p>
      <p>*Contra, fără niciun rezultat notabil, a fost în graţiile echipei lui Burleanu.</p>
      <p>*Iordănescu, antrenorul secolului trecut, fără nicio treabă cu ce înseamnă fotbalul de astăzi, a fost instalat selecţioner, fiindcă a avut susţinere politică.</p>
      <p>*Piţurcă a fost adus şi readus la naţională, fiindcă avea combinaţiile sale cu Mircea Sandu.</p>
      <p>*Răzvan Lucescu, instalat selecţioner într-un moment în care n-avea rezultatele şi experienţa de acum, a fost băgat în faţă de tatăl său, Mircea Lucescu.</p>
      <p>Iar acum o parte a presei promovează intens ideea instalării lui Hagi pe banca naţionalei, deşi acesta n-a obţinut nimic în fotbalul mare, ca antrenor. Ba mai mult, de câte ori a ieşit cu Viitorul în Europa, a fost distrus. Practic, în trei ani şi jumătate, Viitorul a adunat trei victorii, trei remize şi şase înfrângeri în 12 partide europene. Golaverajul? Unul catastrofal: 12-28! Nicio altă grupare din Liga I, cu mai mult de o participare în Europa începând din 2016, nu se poate „mândri“ cu astfel de cifre dezastruoase.</p>
      <figure>
        <img src="https://adevarul.ro/assets/adevarul.ro/MRImage/2019/09/15/5d7e5231892c0bb0c69fea04/627x0.jpg"/>
      </figure>
      <p>*8 Am ajuns aici şi pentru că, în loc să admitem că problemele sunt la noi, că suntem la ani-lumină distanţă de cerinţele fotbalului modern, promovăm, periodic, ideea că, de fapt, noi suntem buni, dar nu ne vede nimeni! Promotorul principal al acestei teorii e însuşi Gică Hagi! Nu mai departe de acum câteva zile, a ieşit la Telekom Sport şi a spus că belgienii de la Genk au blocat ascensiunea fiului său, Ianis. Acum doi ani, i-a făcut praf pe cei de la Fiorentina, atacându-i pentru că nu l-au băgat pe Ianis în prima echipă. Acelaşi Hagi, susţinut de colegii săi de generaţie, ne spune, periodic, că UEFA ne-a scos din fotbalul mare, din grupele Ligii Campionilor, fiindcă ne desconsideră. De fapt, noi ne împiedicăm în preliminarii cu echipe din Luxemburg şi Armenia, dar vrem să jucăm direct cu Manchester City şi Barcelona.</p>
      <p>*9 N-avem fotbalişti de valoare şi pentru că nu le oferim o educaţie corectă, nu le arătăm cât de important e să munceşti, nu să păcăleşti munca! De aceea, jucătorul român de astăzi se mulţumeşte prea repede cu prea puţin. Când prinde un contract de 10.000-15.000 de euro pe lună la FCSB, nu-şi mai doreşte, practic, nimic altceva. În acel moment, şi-a atins apogeul dorinţelor în fotbal. Şi nici nu poate fi altfel într-o societate în care modelele de succes sunt nişte oameni care au „păcălit“ munca, au fost şmecheri şi, pe scurt, s-au descurcat.</p>
      <p>*10 Mergem din eşec în eşec şi pentru că ne-am obişnuit cu ele. În 2001, când România a ratat Mondialul din Japonia şi Coreea de Sud, jucătorii plângeau în iarbă, după returul cu Slovenia. Acum, înainte de preliminariile pentru Mondialul din 2018, Ciprian Tătăruşanu a apărut la un interviu şi, foarte degajat, a spus că ratarea calificării n-ar fi o dramă. Iar calificarea s-a ratat cu brio. România n-a mai fost la un Mondial de 21 de ani.</p>
      <blockquote><b>2<br/></b><b>puncte </b>a luat România din 18 posibile din meciurile cu Suedia, Norvegia şi Spania: o remiză cu Norvegia în deplasare şi alta cu aceeaşi echipă acasă.</blockquote>
      <p>
        <b>Preliminarii Euro 2020, grupa F<br/></b>
        <b>Luni, ultima etapă</b>
      </p>
      <p>Suedia – Feroe 3-0</p>
      <p>Spania – România 5-0</p>
      <p>Malta – Norvegia 1-2</p>
      <p>
        <b>Clasament</b>
      </p>
      <p>1. Spania1082031-526p</p>
      <p>2. Suedia1063123-921p</p>
      <p>3. Norvegia1045119-1117p</p>
      <p>4. România1042417-1514p</p>
      <p>5. Feroe101094-303p</p>
      <p>6. Malta101093-273p</p>
      <p>
        <i>*Spania şi Suedia s-au calificat la Euro 2020<br/></i>
        <b>Pe cine a bătut România excluzând meciurile amicale<br/></b>
        <b>Preliminarii Euro 2020</b>
      </p>
      <p>Feroe – România 0-3</p>
      <p>România – Malta 1-0</p>
      <p>Malta – România 0-4</p>
      <p>România – Feroe 4-1</p>
      <p>
        <b>Liga Naţiunilor 2019</b>
      </p>
      <p>Muntenegru – România 0-1</p>
      <p>România – Lituania 3-0</p>
      <p>Lituania – România 1-2</p>
      <p>
        <b>Preliminarii CM 2018</b>
      </p>
      <p>România – Kazahstan 3-1</p>
      <p>România – Armenia 1-0</p>
      <p>Armenia – România 0-5</p>
      <p>
        <b>Preliminarii Euro 2016</b>
      </p>
      <p>Feroe – România 0-3</p>
      <p>România – Feroe 1-0</p>
      <p>România – Irlanda de Nord 2-0</p>
      <p>Finlanda – România 0-2</p>
      <p>Grecia – România 0-1</p>
      <p>
        <b>Preliminarii CM 2014</b>
      </p>
      <p>România – Estonia 2-0</p>
      <p>Andorra – România 0-4</p>
      <p>România – Ungaria 3-0</p>
      <p>Turcia – România 0-1</p>
      <p>România – Andorra 4-0</p>
      <p>Estonia – România 0-2</p>
      <p>
        <b>Preliminarii Euro 2012</b>
      </p>
      <p>Luxemburg – România 0-2</p>
      <p>România – Bosnia 3-0</p>
      <p>România – Luxemburg 3-1</p>
      <p>
        <b>Preliminarii CM 2010</b>
      </p>
      <p>România – Feroe 3-1</p>
      <p>Lituania – România 0-1</p>
      <p>Feroe – România 0-1</p>
      <hr/>
    </article>
  </body>
</html>