<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082918627/%D8%AA%D9%82%D9%88%DB%8C%D8%AA-%D8%AA%D9%88%D9%84%DB%8C%D8%AF-%D9%88-%D8%A7%D8%B4%D8%AA%D8%BA%D8%A7%D9%84%D8%B2%D8%A7%DB%8C%DB%8C-%D8%A8%D8%A7-%D8%AA%D9%88%D8%AC%D9%87-%D8%A8%D9%87-%D9%85%D8%B5%D8%A7%D9%84%D8%AD-%D8%A8%D9%88%D9%85%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-20T04:51:48+00:00"/>
    <meta property="og:title" content="تقویت تولید و اشتغالزایی با توجه به مصالح بومی"/>
    <meta property="og:description" content="ایسنا/خراسان جنوبی رئیس سازمان مدیریت و برنامه‌ریزی خراسان جنوبی گفت: اعتقاد داریم اگر گردش مالی همه مراحل ساخت و ساز یک پروژه عمرانی در داخل استان باشد، موجب ایجاد اشتغال و تقویت تولید خواهد شد و علاوه بر این کیفیت مصالح تولیدی بهتر و استان‌ها خودکفا می‌شوند."/>
  </head>
  <body>
    <article>
      <h6 class="kicker">رئیس سازمان مدیریت و برنامه‌ریزی خراسان جنوبی تاکید کرد:</h6>
      <h1>تقویت تولید و اشتغالزایی با توجه به مصالح بومی</h1>
      <address><time datetime="2019-11-20T04:51:48+00:00">20 Nov 2019, 04:51</time> by <a rel="author">زهرا حمیدی</a></address>
      <p>ایسنا/خراسان جنوبی رئیس سازمان مدیریت و برنامه‌ریزی خراسان جنوبی گفت: اعتقاد داریم اگر گردش مالی همه مراحل ساخت و ساز یک پروژه عمرانی در داخل استان باشد، موجب ایجاد اشتغال و تقویت تولید خواهد شد و علاوه بر این کیفیت مصالح تولیدی بهتر و استان‌ها خودکفا می‌شوند.</p>
      <p>مجید پورعیسی در گفت‌وگو با ایسنا، اظهار کرد: یکی از وظایف شورای فنی استان این است که به تمام پیمانکاران و دستگاه‌های اجرایی ابلاغ کند که در ساخت پروژه‌های عمرانی از مصالح بومی استاندارد مرغوبی که در استان وجود دارد استفاده کنند.</p>
      <p>وی ادامه داد: اگر مصالح بومی استاندارد در استان وجود نداشته باشد نیز باید انگیزه‌ای برای بخش خصوصی ایجاد کنیم که مصالح را تولید و یا تبدیل به استاندارد کنند.</p>
      <p>رئیس سازمان مدیریت و برنامه‌ریزی خراسان جنوبی بیان کرد: باید ببینیم در کدام قسمت کار ایراداتی وجود دارد، به طور مثال از 200 قلم کالایی که در پروژه تولید می‌کنیم، چند قلم را می‌توانیم خود تولید کنیم.</p>
      <p>پورعیسی ادامه داد: هرچقدر تلاش کنیم این مصالح در استان خریداری شود تولیدکنندگانی که استاندارد لازم را ندارند دنبال استانداردسازی محصولات می‌روند و یا کیفیت تولید خود را بیشتر کنند.</p>
      <p>وی با تاکید بر فرهنگ‌سازی این امر، افزود: اگر پول را در استان خرج کنیم ارزش افزوده ایجاد خواهد کرد اما اگر این پول را در استان‌های دیگر خرج کنیم برای آنان این ارزش افزوده ایجاد خواهد شد.</p>
      <p>رئیس سازمان مدیریت و برنامه‌ریزی خراسان جنوبی با بیان اینکه زمانی که در استان خرید می‌کنیم لازم نیست هزینه حمل و نقل و انبارداری بپردازیم، تصریح کرد: سازمان مدیریت و برنامه‌ریزی اهرم نظارتی نیز در این مورد دارد.</p>
      <p>پورعیسی یادآور شد: اکنون دنبال شناسایی و تذکر به دستگاه های اجرایی هستیم که مقید به خرید مصالح در استان باشند که امیدواریم بتوانیم این امر را فرهنگ‌سازی کنیم.</p>
      <p>انتهای پیام</p>
    </article>
  </body>
</html>