<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/naujienos/miestas/naujamiescio-bendruomene-kas-nutiko-per-50-tukstanciu-metu/"/>
    <meta property="og:site_name" content="Made in vilnius"/>
    <meta property="article:published_time" content="2019-11-20T04:10:00+00:00"/>
    <meta property="og:title" content="Naujamiesčio bendruomenė: kas nutiko per 50 tūkstančių metų?"/>
    <meta property="og:description" content="Trys Naujamiesčio bendruomenės jau antrus metus susivienija įgyvendindamos bendruomenių skatinimo projektus ir kartu visą rudenį vykdo socialinius, kultūrinius, istorinius, bendruomeninius renginius. Šių metų lapkričio 24 dieną Nacionalinėje M. Mažvydo bibliotekoje vyks visas Čiurlionio trikampio, Naujamiesčio Sierakausko ir Vilniaus Centro bendruomenių veiklas vainikuojantis didysis renginys „Naujamiesčio diena”, skirtas šio rajono gyventojams..."/>
  </head>
  <body>
    <article>
      <h1>Naujamiesčio bendruomenė: kas nutiko per 50 tūkstančių metų?</h1>
      <address><time datetime="2019-11-20T04:10:00+00:00">20 Nov 2019, 04:10</time> by <a rel="author">Made in Vilnius</a></address>
      <p>Trys Naujamiesčio bendruomenės jau antrus metus susivienija įgyvendindamos bendruomenių skatinimo projektus ir kartu visą rudenį vykdo socialinius, kultūrinius, istorinius, bendruomeninius renginius.</p>
      <p>Šių metų lapkričio 24 dieną Nacionalinėje M. Mažvydo bibliotekoje vyks visas Čiurlionio trikampio, Naujamiesčio Sierakausko ir Vilniaus Centro bendruomenių veiklas vainikuojantis didysis renginys „Naujamiesčio diena”, skirtas šio rajono gyventojams ir norintiems jį geriau pažinti.</p>
      <p>Renginio metu nuo 12 val. iki 16 val. geologai, archeologai, arboristai, istorikai, urbanistai, menininkai, šio rajono gyventojai dalinsis žiniomis, kas Naujamiesčio rajone buvo prieš 50 tūkstančių metų, kodėl turime aukštutinę ir žemutinę dalį, kaip formavosi mikrorajonas. Taip pat turėsime galimybę išgirsti gyvą 120 metų Naujamiesčio istoriją iš čia gyvenančių gyventojų, jų tėvų ir senelių liudijimų. Rajono istorija susipynusi su tokiomis garsiomis šio rajono šeimomis senbuvėmis kaip Geniušai, Vengriai, Horodničiai, Blaževičiai, Krištopaičiai. Naujamiestyje užaugę ir iki šiol čia gyvenantys renginio svečiai pasidalins savo gyvenimo istorijomis ir gyvai papasakos, ką liudija Naujamiesčio ženklai ir ką jie gali atnešti ateityje.</p>
      <p>„Naujamiesčio dienoje” dalyvių laukia ne tik įdomios diskusijos ir pasakojimai, bet ir kūrybinė veikla visai šeimai“, – teigė Vilniaus centro bendruomenės atstovė Ieva Kačinskaitė-Urbonienė. Menininkės viso renginio metu mokys ir kartu gamins šventinius, advento vainikus bei kalėdinius žaisliukus, kartu pieš pastelėmis, pins juostas, lipdys specialiomis priemonėmis. Visose veiklose galės dalyvauti visi – ir suaugusieji, ir vaikai.</p>
      <p>„Ši diena skirta mums, naujamiestiečiams, prieš pat šventes susitelkti ir susipažinti, sužinoti daugiau apie savo gyvenamąją vietą, atpažinti Naujamiesčio ženklus. Unikalu, nepaprasta yra tai, kad turėsime galimybę iš pirmų lūpų išgirsti ir sužinoti įdomiausias Naujamiesčio istorija, pasidalinti įspūdžiais, nuomonėmis, o svarbiausia pabendrauti ir pažinti savo kaimynus”, – kalbėjo Čiurlionio trikampio bendruomenės pirmininkė Eleonora Kasperūnienė.</p>
      <p>Naujamiesčio Sierakausko bendruomenės pirmininkė Indrė Jovaišaitė-Blaževičienė taip pat džiaugiasi, kad suvienijus bendruomenių jėgas galime susiburti dideliems projektams: „Tikimės, jog ilgainiui Naujamiesčio gyventojai lauks „Naujamiesčio dienos“ kaip tradicinio renginio, į kurį kvies net ir smalsumas, ką naujo sužinosime, ką sutiksime, su kuo susipažinsime.“</p>
      <figure>
        <img src="https://cdn3.hellovilnius.lt/wp-content/uploads/2019/11/programa-NDiena2019.png"/>
      </figure>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>5 skaitytojai (-ų) įvertino</p>
      <related>
        <h4>Panašūs pranešimai</h4>
        <a href="https://madeinvilnius.lt/naujienos/miestas/konkursas-50-tukst-eur-uz-unikalias-idejas-vilniui/"/>
        <a href="https://madeinvilnius.lt/naujienos/miestas/lukiskiu-aikstes-istatymo-projekta-prasoma-perduoti-svarstyti-svietimo-ir-mokslo-komitetui/"/>
        <a href="https://madeinvilnius.lt/naujienos/miestas/savivaldybe-atmete-plana-snipiskese-statyti-apzvalgos-boksta/"/>
        <a href="https://madeinvilnius.lt/naujienos/miestas/vienas-po-kito-sostineje-atidaromi-nauji-moduliniai-darzeliai-nuotraukos/"/>
        <a href="https://madeinvilnius.lt/naujienos/miestas/naujininkuose-planuojama-irengti-pesciuju-tuneli-po-gelezinkeliu/"/>
        <a href="https://madeinvilnius.lt/naujienos/miestas/teismas-lukiskiu-aikstes-projektas-laisves-kalva-konkursa-laimejo-teisetai/"/>
      </related>
    </article>
  </body>
</html>