<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/742601"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T04:25:00+00:00"/>
    <meta property="og:title" content="ย้ำผลประชาพิจารณ์ 3 สารคัดค้านมากกว่าเห็นด้วย"/>
    <meta property="og:description" content="คณะกรรมการวัตถุอันตรายฯ มึนเกษตรฯส่งหนังสือหน้าเดียวกลับมา ไร้มาตรการรองรับผลกระทบ ตีกลับขอรายละเอียดเพิ่ม ชี้ผลประชาพิจารณ์พบคนคัดค้านมากกว่าเห็นด้วย เตรียมเร่งหาวันประชุม ไม่ยืนยันทันวันที่ 1 ธ.ค. นี้หรือไม่"/>
  </head>
  <body>
    <article>
      <h1>ย้ำผลประชาพิจารณ์ 3 สารคัดค้านมากกว่าเห็นด้วย</h1>
      <address>
        <time datetime="2019-11-20T04:25:00+00:00">20 Nov 2019, 04:25</time>
      </address>
      <p>
        <b>คณะกรรมการวัตถุอันตรายฯ มึนเกษตรฯส่งหนังสือหน้าเดียวกลับมา ไร้มาตรการรองรับผลกระทบ ตีกลับขอรายละเอียดเพิ่ม ชี้ผลประชาพิจารณ์พบคนคัดค้านมากกว่าเห็นด้วย เตรียมเร่งหาวันประชุม ไม่ยืนยันทันวันที่ 1 ธ.ค. นี้หรือไม่</b>
      </p>
      <p>รายงานข่าวจากกระทรวงอุตสาหกรรม เปิดเผยว่า ล่าสุดวันที่19 พ.ย. กระทรวงเกษตรและสหกรณ์ ได้ส่งหนังสือกลับมา แต่ปรากฏว่า ส่งมาเพียงหนังสือหน้าเดียว โดยไม่มีรายงานมาตรการรองรับผลกระทบ ตามที่คณะกรรมการวัตถุอันตรายมีมติให้ไปจัดทำ จึงประสานให้กระทรวงเกษตรฯ ชี้แจงกลับมาเพิ่มเติม ส่วนผลการรับฟังความคิดเห็นพบว่า มีผู้คัดค้านมากกว่าเห็นด้วย โดยขณะนี้อยู่ระหว่างการประสานงานกับกระทรวงเกษตรฯ เพื่อขอเอกสารเพิ่ม ซึ่งหลังจากที่กระทรวงเกษตรฯ ส่งหนังสือมาแล้ว กระทรวงอุตสาหกรรมจะนัดประชุมคณะกรรมการวัตถุอันตราย จากนั้นจะนำหนังสือที่กระทรวงเกษตรตอบกลับมาส่งให้ที่ประชุมพิจารณา<br/> <br/>ทั้งนี้หากคณะกรรมการฯเห็นด้วย จะส่งร่างประกาศกำหนดให้ 3 สารเคมีเป็นวัตถุอันตรายจากชนิดที่ 3 เป็นชนิดที่ 4 ให้รมว.อุตสาหกรรมลงนาม เพื่อประกาศเป็นกฎกระทรวงอุตสาหกรรม ให้ยกเลิกการใช้สารเคมี 3 ชนิดต่อไป แต่หากไม่ผ่านที่ประชุมคณะกรรมการฯ ก็จะส่งมายังคณะอนุกรรมการพิจารณาร่างกฎหมายลูกตามพ.ร.บ.วัตถุอันตราย พิจารณาใหม่ ซึ่งคณะอนุฯจะมีกรรมการจากหน่วยงานที่เกี่ยวข้อง รวมทั้งจากสำนักงานคณะกรรมการกฤษฎีกา มาร่วมพิจารณา คาดว่า  ใช้เวลาไม่เกิน 1 วัน หากเกิน 1 วัน ก็จะเร่งนัดวันพิจารณาให้เสร็จเร็วที่สุด จากนั้นก็ส่งกลับไปให้คณะกรรมการวัตถุอันตรายพิจารณาอีกครั้ง<br/> <br/>“มองว่า การที่กระทรวงเกษตรฯ ส่งหนังสือมาเพียงหน้าเดียวจะมีข้อมูลไม่เพียงพอ เพราะการประชุมคณะกรรมการชุดใหญ่ที่มีรมว.อุตสาหกรรม เป็นประธาน ควรจะมีความครบถ้วนมากกว่านี้ ส่วนจะประกาศแบน 3 สาน ทันในวันที่ 1 ธ.ค. นี้หรือไม่ ยังไม่สามารถตอบได้ต้องขึ้นอยู่กับคณะกรรมการและขั้นตอนการประกาศราชกิจจานุเบกษา”</p>
    </article>
  </body>
</html>