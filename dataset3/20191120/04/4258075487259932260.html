<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/sport/all-tickets-of-first-four-days-of-day-night-test-have-been-sold-out-sourav-ganguly-1.1072998"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-20T04:31:47+00:00"/>
    <meta property="og:title" content="ইডেন টেস্টের চার দিনের টিকিট শেষ, জানালেন সৌরভ"/>
    <meta property="og:description" content="সৌরভের এই মন্তব্যের আগেই  সিএবি কর্তারা জানিয়ে দিয়েছেন, অনলাইনে টিকিট বিক্রি হওয়ার পরে যে সামান্য টিকিট উদ্বৃত্ত থাকবে, তা কাউন্টারে তাঁরা পাঠাতে চান না দর্শকদের নিরাপত্তার কথা ভেবেই।"/>
  </head>
  <body>
    <article>
      <h1>ইডেন টেস্টের চার দিনের টিকিট শেষ, জানালেন সৌরভ</h1>
      <address><time datetime="2019-11-20T04:31:47+00:00">20 Nov 2019, 04:31</time> by <a rel="author">নিজস্ব সংবাদদাতা</a></address>
      <p>ইডেনের গোলাপি বলে দিনরাতের ঐতিহাসিক টেস্টে কাউন্টার থেকে দর্শকদের টিকিট না পাওয়ার সম্ভাবনা ক্রমে বাড়ছে। এমনটাই খবর সিএবি সূত্রে।</p>
      <p>২২ নভেম্বরের এই ঐতিহাসিক টেস্ট নিয়ে ইতিমধ্যেই সেজে উঠেছে ইডেন। মঙ্গলবার মুম্বই থেকে ভারতীয় ক্রিকেট বোর্ডের প্রেসিডেন্ট সৌরভ গঙ্গোপাধ্যায় জানিয়েছেন, প্রথম চারদিনের টিকিট বিক্রি হয়ে গিয়েছে। তাঁর মন্তব্য, ‘‘ইডেনে ভারত বনাম বাংলাদেশের প্রথম চার দিনের সব টিকিট বিক্রি হয়ে গিয়েছে। টেস্ট ম্যাচ নিয়ে ক্রিকেটপ্রেমীদের এই আগ্রহ দেখে দারুণ আনন্দ হচ্ছে।’’</p>
      <p>সৌরভের এই মন্তব্যের আগেই  সিএবি কর্তারা জানিয়ে দিয়েছেন, অনলাইনে টিকিট বিক্রি হওয়ার পরে যে সামান্য টিকিট উদ্বৃত্ত থাকবে, তা কাউন্টারে তাঁরা পাঠাতে চান না দর্শকদের নিরাপত্তার কথা ভেবেই। না হলে বিশৃঙ্খলা সৃষ্টি হতে পারে।</p>
      <p>ইনদওর থেকে এ দিনই কলকাতায় এসেছেন ভারত ও বাংলাদেশের ক্রিকেটাররা। তবে দলের আগে সকালে মুম্বই থেকে কলকাতা আসেন ভারত অধিনায়ক বিরাট কোহালি ও অজিঙ্ক রাহানে। তবে হোটেলেই ছিলেন তাঁরা। শোনা গিয়েছিল, কোচ রবি শাস্ত্রী বিকেলে পিচ দেখতে ইডেনে আসতে পারেন। কিন্তু গোটা দলই এ দিন বিশ্রাম নিয়েছে হোটেলে। সন্ধ্যায় কলকাতায় আসেন ইশান্ত শর্মা। মঙ্গলবার গভীর রাতে কলকাতায় আসার কথা রোহিত শর্মার। মহম্মদ শামি ও উমেশ যাদব আসবেন বুধবার সকালে।</p>
      <p>এ দিন বিকেলে বিশাল পুলিশবাহিনী ইডেন পরিদর্শন করে যান, সঙ্গে ছিলেন বাংলাদেশ দূতাবাসের কর্তারাও। </p>
    </article>
  </body>
</html>