<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/tsikave/u-polshhi-vidkryly-pam-yatnyk-kyyivskij-knyazhni-anni-yaroslavni.html"/>
    <meta property="og:site_name" content="1NEWS"/>
    <meta property="article:published_time" content="2019-11-20T04:25:53+00:00"/>
    <meta property="og:title" content="У Польщі відкрили пам’ятник київській княжні Анні Ярославні"/>
    <meta property="og:description" content="У Польщі відкрили пам'ятник київській княжні Анні Ярославні"/>
  </head>
  <body>
    <article>
      <h1>У Польщі відкрили пам’ятник київській княжні Анні Ярославні</h1>
      <h2>Урочисте відкриття скульптури відбулося за участю заступника Президента Кракова Богуслава Космідера та київської делегації на чолі із заступником голови КМДА Валентином Мондриївським</h2>
      <address>
        <time datetime="2019-11-20T04:25:53+00:00">20 Nov 2019, 04:25</time>
      </address>
      <figure>
        <img src="https://1news.com.ua/wp-content/uploads/2019/11/32-11.jpg"/>
      </figure>
      <p>Пам’ятник київській княжні – Королеві Франції, встановили на території Палацу Вєльопольських, що у Кракові.</p>
      <p>Про це повідомляє 1NEWS.</p>
      <p>За ідеєю Президента Кракова пана Яцека Майхровського, ця локація символізуватиме не тільки історичний зв’язок Кракова та Києва, але й демонструватиме рівень довіри та тісної співпраці мерії столиці України та Історичної столиці Польщі.</p>
      <p>Урочисте відкриття скульптури відбулося за участю заступника Президента Кракова Богуслава Космідера та київської делегації на чолі із заступником голови КМДА Валентином Мондриївським.</p>
      <p>«Сьогодні ми зустрічаємо в мерії міста Кракова принцесу Анну Київську – символ України в Європі, але також символ польсько-української дружби. Дуже дякуємо за цю чудову ідею і подарунок, що символізуватиме нашу дружбу. Один із великих поляків сказав: «Немає вільної Польщі без незалежної України». І це правда. Бажаємо вам свободи, незалежності, бажаємо, щоб ми разом були в Євросоюзі. Дякую за цей подарунок», – зазначив заступник Президента Кракова Богуслав Космідер.</p>
      <p>«Від імені київської міської влади і всіх киян дозвольте висловити щиру подяку всім, хто доклав зусиль до реалізації цього проєкту. Відкриття пам’ятника Анні Київській у Кракові для нас є дуже знаковим. Адже Краків – королівська столиця Польщі, став першою великою зупинкою доньки Ярослава Мудрого на її шляху до Франції. І не лише це пов’язує Анну з Польщею – майбутню Королеву Франції виховувала сестра Ярослава Мудрого Марія Добронега, яка, одружившись із польським князем Казимиром І Відновителем, стала Величною княгинею Польщі та матір’ю майбутнього Князя Польщі Болєслава ІІ Сміливого», – розповів під час відкриття пам’ятника Валентин Мондриївський.</p>
      <p>Біля скульптури висадили 21 кущ білих троянд сорту Anne de Kyiv – ще один подарунок від київської громади – та червоні троянди місцевої селекції. Білі й червоні квіти символізуватимуть прапор Польщі.</p>
      <p>Скульптура юної княжни Анни (скульптор Костянтин Скритуцький) є реплікою скульптури, встановленої у листопаді 2016 року в сквері Анни Київської на Львівській площі в Києві. Автор ідеї – ініціатор проєкту «Шлях Королеви» та головний куратор Міжнародного фестивалю мистецтв «Anne de Kyiv Fest» Федір Баландін.</p>
      <p>«Шлях Королеви» – великий міжнародний мистецький проєкт, який передбачає встановлення авторських реплік пам’ятника на шляху Анни Київської до Франції та одночасне проведення низки культурно-просвітницьких заходів. Цей проєкт – і про історію, і про сучасність. Ми заявляємо – Україна не вступає в Європу, а повертається до неї. І постать Анни Ярославни це якнайкраще демонструє, адже пам’ять про видатну українку і мудру королеву не згасає ані у Франції, ані в Україні», – сказав Федір Баландін.</p>
      <p>Пам’ятник київській княжні вже встановили у французькому місті-побратимі Тулуза та в Джакарті. Також у жовтні 2019 року пам’ятник Анні Київській відкрили в одному із найстаріших міст Бельгії – місті Арлон. Скульптуру також планується відкрити у Чехії, Австрії та Німеччині.</p>
      <p>Джерело: <a href="https://www.facebook.com/kievcity.gov.ua/photos/a.712462488877191/2374397849350305/?type=3&amp;theater">КМДА</a></p>
    </article>
  </body>
</html>