<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/entertainment/story-dance-choreographer-remo-dsouza-will-have-to-appear-in-the-police-station-on-fraud-case-2859160.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-20T04:56:07+00:00"/>
    <meta property="og:title" content="धोखाधड़ी मामले में रेमो डिसूजा को थाने में देनी होगी हाजिरी "/>
    <meta property="og:description" content="कोरियोग्राफर रेमो डिसूजा को अब सिहानी गेट थाने में हाजिरी देनी ही होगी। इलाहाबाद उच्च न्यायालय ने भले ही उन्हें अग्रिम जमानत दे दी है, लेकिन उनके लिए कुछ शर्तें भी निर्धारित कर दी है। इसमें मुख्य..."/>
  </head>
  <body>
    <article>
      <h1>धोखाधड़ी मामले में रेमो डिसूजा को थाने में देनी होगी हाजिरी </h1>
      <address><time datetime="2019-11-20T04:56:07+00:00">20 Nov 2019, 04:56</time> by <a rel="author">लाइव हिन्दुस्तान टीम,रेमो डिसूजा</a></address>
      <p>कोरियोग्राफर रेमो डिसूजा को अब सिहानी गेट थाने में हाजिरी देनी ही होगी। इलाहाबाद उच्च न्यायालय ने भले ही उन्हें अग्रिम जमानत दे दी है, लेकिन उनके लिए कुछ शर्तें भी निर्धारित कर दी है। इसमें मुख्य शर्त उन्हें सिहानी गेट थाना पुलिस में हाजिर होकर मुचलका भरना शामिल है।</p>
      <p>उच्च न्यायालय ने यह आदेश रेमो डिसूजा की अग्रिम जमानत याचिका पर सुनवाई करते हुए दिया है। रेमो डिसूजा के खिलाफ सिहानी गेट थाने में वर्ष 2016 में उनके ही दोस्त सत्येंद्र त्यागी ने पांच करोड़ की धोखाधड़ी का मामला दर्ज कराया था। मामले की सुनवाई जिला अदालत में चल रही है, लेकिन बार बार समन और वारंट के बावजूद रेमो कोर्ट में हाजिर नहीं हो रहे थे। ऐसे में बीते 23 सितंबर को जिला अदालत ने उनके खिलाफ गैर जमानती वारंट जारी कर दिए थे। इसके बाद सिहानी गेट थाना पुलिस ने पुलिस महानिरीक्षक मेरठ से रेमो की गिरफ्तारी के लिए मुंबई जाने की अनुमति मांगी। गैर जमानती वारंट की सूचना रेमो को मिली तो चार नवंबर को इलाहाबाद उच्च न्यायालय में अग्रिम जमानत की याचिका लगा दी।</p>
    </article>
  </body>
</html>