<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/nitish-kumar-party-jdu-support-to-bjp-rebel-saryu-rai/273110/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-20T04:52:02+00:00"/>
    <meta property="og:title" content="झारखंड विधानसभा चुनाव: सीएम रघुवर दास के खिलाफ चुनाव लड़ रहे BJP के बागी नेता सरयू राय को नीतीश कुमार ने दिया समर्थन"/>
    <meta property="og:description" content="जनता दल यूनाइटेड ने झारखंड के मुख्यमंत्री रघुवर दास के खिलाफ निर्दलीय उम्मीदवार के रूप में चुनाव लड़ रहे भाजपा के बागी वरिष्ठ नेता सरयू राय का समर्थन करने का"/>
  </head>
  <body>
    <article>
      <h1>झारखंड विधानसभा चुनाव: सीएम रघुवर दास के खिलाफ चुनाव लड़ रहे BJP के बागी नेता सरयू राय को नीतीश कुमार ने दिया समर्थन</h1>
      <address><time datetime="2019-11-20T04:52:02+00:00">20 Nov 2019, 04:52</time> by <a rel="author">JKR Staff</a></address>
      <p>बिहार में एनडीए की मुख्य सहयोगी पार्टी जनता दल यूनाइटेड (जेडीयू) ने मंगलवार को <a href="http://www.jantakareporter.com/hindi/senior-jharkhand-bjp-leaders-will-contest-assembly-elections-against-cm-raghubar-das/272894/">झारखंड के मुख्यमंत्री रघुवर दास के खिलाफ</a> निर्दलीय उम्मीदवार के रूप में चुनाव लड़ रहे भारतीय जनता पार्टी (भाजपा) के बागी वरिष्ठ नेता सरयू राय का समर्थन करने का ऐलान किया है और यह भी कहा है कि यदि सरयू राय ने अनुरोध किया तो जदयू अध्यक्ष एवं बिहार के मुख्यमंत्री नीतीश कुमार उनके लिए चुनाव प्रचार करने के लिए भी आ सकते हैं।</p>
      <figure>
        <img src="http://www.jantakareporter.com/wp-content/uploads/2019/11/saryu-rai.jpg"/>
      </figure>
      <p>जनता दल यूनाइटेड (जेडीयू) के वरिष्ठ नेता राजीव रंजन सिंह उर्फ ललन सिंह ने कहा कि उनकी पार्टी विधानसभा चुनाव में अकेले दम पर चुनावी मैदान में उतरेगी। बता दें कि, सिंह को बिहार के मुख्यमंत्री नीतीश कुमार के करीबियों में से एक माना जाता है और वह लोकसभा में जेडीयू के संसदीय दल के नेता भी हैं। सरयू राय झारखंड विधानसभा चुनाव में मुख्यमंत्री रघुवर दास के खिलाफ जमशेदपुर (पूर्वी) से चुनाव मैदान में हैं।</p>
      <p>सिंह ने कहा, ‘‘जदयू ने फैसला किया है कि मुख्यमंत्री रघुवर दास के खिलाफ निर्दलीय उम्मीदवार के रूप में जमशेदपुर पूर्वी में चुनाव मैदान में उतरे सरयू राय का पार्टी समर्थन करेगी।’’ यह पूछे जाने पर कि क्या सरयू राय के लिए जदयू अध्यक्ष तथा बिहार के मुख्यमंत्री नीतीश कुमार चुनाव प्रचार भी करेंगे, ललन सिंह ने कहा, ‘‘यदि सरयू राय ने इसके लिए अनुरोध किया तो अवश्य ही नीतीश उनके लिए प्रचार करेंगे।’’</p>
      <p>ललन सिंह ने कहा कि सरयू राय की उम्मीदवारी को देखते हुए जदयू ने जमशेदपुर पूर्वी से अपना उम्मीदवार वापस लेने का फैसला कर लिया है। उन्होंने कहा कि जदयू और भाजपा का राजनीतिक गठबंधन सिर्फ बिहार तक सीमित है, लिहाजा दोनों दल देश के अन्य हिस्सों में चुनाव ल़ड़ने के फैसले के लिए स्वतंत्र हैं।</p>
      <figure>
        <iframe data-src="https://twitter.com/manishndtv/status/1196790701771460608?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>गौरतलब है कि, राय ने रविवार रात कैबिनेट से इस्तीफा दे दिया था और इस बात का ऐलान किया था कि वह मुख्यमंत्री के खिलाफ चुनावी मैदान में उतरेंगे। उन्होंने सोमवार को इस बात का दावा भी किया कि उनकी बिहार के मुख्यमंत्री नीतीश कुमार से नजदीकी थी इसीलिए बीजेपी ने उन्हें टिकट नहीं दिया है।</p>
      <p>झारखंड में 30 नवंबर से 20 दिसंबर के बीच पांच चरणों में विधानसभा चुनाव हो रहे हैं। जमशेदपुर पश्चिम से टिकट नहीं मिलने से नाराज सरयू राय ने बागी तेवर अपना लिये हैं और उन्होंने जमशेदपुर पूर्वी से मुख्यमंत्री दास के खिलाफ नामांकन के अंतिम दिन अपना पर्चा दाखिल कर दिया।</p>
      <figure>
        <iframe src="https://www.youtube.com/embed/b6j6yDKoxE0" width="696" height="392" data-service="Youtube" scrolling="no"/>
      </figure>
      <p>झारखंड की सभी 81 सीटों पर 30 नवंबर से 20 दिसंबर के बीच 5 चरणों में मतदान होगा। नतीजे 23 दिसंबर को आएंगे। पिछली बार भी राज्य में पांच चरण में मतदान हुआ था। 81 सदस्यीय विधानसभा का कार्यकाल 5 जनवरी 2020 को खत्म हो रहा है। राज्य में अभी भाजपा और आजसू (ऑल झारखंड स्टूडेंट्स यूनियन) की गठबंधन सरकार है।</p>
      <p>झारखंड में कुल 81 विधानसभा सीटों में 2014 के विधानसभा चुनाव में भाजपा नें 37 सीटों पर कब्जा किया था और उसकी सहयोगी ऑल झारखंड स्टूडेंट यूनियन (AJSU) ने 5 सीटें जीती थी। 81 सदस्यीय झारखंड विधानसभा में सरकार बनाने के लिए किसी पार्टी या गठबंधन को कम से कम 41 सीटों पर जीत हासिल करनी होगी। (इंपुट: भाषा के साथ)</p>
    </article>
  </body>
</html>