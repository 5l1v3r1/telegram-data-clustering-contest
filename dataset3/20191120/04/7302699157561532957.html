<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/south/detail/9620000111283"/>
    <meta property="og:site_name" content="MGR Online"/>
    <meta property="article:published_time" content="2019-11-20T04:25:00+00:00"/>
    <meta property="og:title" content="ล้างอาย! พ่อตาปืนดุจ่อยิงอกลูกเขยขาดใจตายคาเปล เหตุเบี้ยวงานแต่งพาลูกสาววิวาห์เหาะ"/>
    <meta property="og:description" content="นครศรีธรรมราช - พ่อตาปืนดุแค้นลูกเขยเบี้ยวงานแต่งพาลูกสาววิวาห์เหาะนาน 3 ปีกว่า จนมีลูกด้วยกัน สร้างความอับอายให้พ่อตา ก่อนกลับมาง้อเมียที่บ้านพ่อตา เก็บความแค้นไม่ไหวปืนพาดหน้าก่อนจ่อยิงกลางอก ชักดิ้นชักงอ เมียเรียกชาวบ้านช่วยส่ง"/>
  </head>
  <body>
    <article>
      <h1>ล้างอาย! พ่อตาปืนดุจ่อยิงอกลูกเขยขาดใจตายคาเปล เหตุเบี้ยวงานแต่งพาลูกสาววิวาห์เหาะ</h1>
      <address><time datetime="2019-11-20T04:25:00+00:00">20 Nov 2019, 04:25</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011514101.JPEG"/>
      </figure>
      <p> <br/><b>นครศรีธรรมราช - พ่อตาปืนดุแค้นลูกเขยเบี้ยวงานแต่ง พาลูกสาววิวาห์เหาะนาน 3 ปีกว่า จนมีลูกด้วยกัน สร้างความอับอายให้พ่อตา ก่อนกลับมาง้อเมียที่บ้านพ่อตา เก็บความแค้นไม่ไหวปืนพาดหัวก่อนจ่อยิงกลางอก ชักดิ้นชักงอ เมียเรียกชาวบ้านช่วยส่ง รพ. ไร้คนเหลียวแล สิ้นใจคาเปลญวน</b><br/><br/>วันนี้ (20 พ.ย.) เมื่อช่วงกลางดึก ร.ต.อ.อนันต์ พานิชกุล พนักงานสอบสวน สภ.ทุ่งใหญ่ จ.นครศรีธรรมราช รับแจ้งเหตุฆาตกรรมมีผู้เสียชีวิตที่บ้านเลขที่ 55/6 หมู่ 9 บ้านคลองเพียง ต.บางรูป อ.ทุ่งใหญ่ ในที่เกิดเหตุเป็นบ้านปูนชั้นเดียวอยู่ติดถนนสายชลประทาน-บ้านนาท่อม ภายในบ้านบริเวณห้องโถงใหญ่หน้าโทรทัศน์พบศพ นายศราวุฒิ หรือแต้ ผลหิรัญ อายุ 34 ปี อยู่บ้านเลขที่ 197 หมู่ 3 ต.นากะชะ อ.ฉวาง จ.นครศรีธรรมราช สภาพศพถูกจ่อยิงด้วยปืนพกสั้นไม่ทราบขนาดเข้าที่กลางอก 1 นัด กระสุนทะลุชายโครงขวาเลือดไหลซึม ที่ศีรษะเหนือขอบตาขวาพบมีบาดแผลคล้ายถูกของแข็ง นอนเสียชีวิตอยู่ในเปลญวนลายพรางที่ผูกสายเปลไว้กับเสาปูนกลางบ้านและขอบหน้าต่าง สวมชุดเสื้อยืดคอสีขาวแขนเสื้อสีเทา นุ่งกางเกงกีฬาขาสั้นสีดำ<br/><br/>ที่เกิดเหตุใต้เปลญวนพบมีดปอกผลไม้ยาว 4 นิ้วตกอยู่ 1 เล่ม เศษผ้าเช็ดเท้าถูกนำมาเช็ดเลือดกองไว้กับพื้นข้างเปลที่ผู้ตายนอนอยู่ เจ้าหน้าที่จึงเก็บเป็นหลักฐานทั้งหมด ในที่เกิดเหตุพบคนเป็นลมถึง 2 คน ทราบชื่อคือ นางมนต์ทิพย์ ไกรนรา อายุ 25 ปี ภรรยาผู้ตาย และนางหนูนัย ไกรนรา อายุ 40 ปี เจ้าหน้าที่มูลนิธิฯ ช่วยกันปฐมพยาบาลก่อนนำตัวทั้ง 2 คนหามส่ง รพ.ทุ่งใหญ่<br/><br/>พ.ต.อ.โชคดี รักษ์วัฒนพงษ์ ผู้กำกับการ สภ.ทุ่งใหญ่ ได้สอบถามข้อมูลจากนางมนต์ทิพย์ ไกรนรา ภรรยาผู้ตายที่ฟื้นจากการเป็นลม ยอมรับว่า ก่อนเกิดเหตุนายณรงค์ ไกรนรา อายุ 42 ปี ผู้เป็นพ่อ เจ้าของบ้านที่เกิดเหตุและเป็นพ่อตานายศราวุฒิ เกิดมีปากเสียงกับผู้ตายขึ้นถึงเรื่องเก่าเมื่อ 3 ปีที่แล้ว โดยนายณรงค์ได้พูดเสียงดังในทำนองที่ว่าลูกเขยคนนี้ทำให้พ่อตาเสียหน้าไหนตกลงกันว่าจะมาสู่ขอลูกสาวแล้วจัดงานแต่งให้ถูกต้องตามประเพณี มีการนัดวันแต่งแจกการ์ดงานแต่ง บอกแขกเหรื่อมาร่วมงานจำนวนมาก แต่พอถึงวันสู่ขอและแต่งจริงกลับเบี้ยวงานแต่งทำให้ผู้เป็นพ่อตาเสียหน้าอับอายเพื่อนพ้องและญาติมิตร กระทั่งนายศราวุฒิ กลับมาอยู่กินกับลูกสาวจนมีหลานสาววัย 2 ขวบ 1 คน และลูกที่อยู่ในท้องได้ 6 เดือนใกล้จะคลอดในอีก 3 เดือนข้างหน้าจึงรับไม่ได้ถือว่าหยามหน้ากันชัดๆ <br/><br/>หลังผู้เป็นพ่อพูดจบก็เดินตรงเข้ามาหานายศราวุฒิ ที่กำลังนอนเล่นอยู่ในเปลญวน โดยมีตนนั่งพูดคุยกับสามีอยู่ข้างๆ เปลญวน จากนั้นผู้เป็นพ่อก็ได้ยกเท้าขึ้นมาถีบที่ลำตัวลูกเขยไป 1 ที ทำให้เท้าพลาดมาถูกที่ตัวของนางมนต์ทิพย์ลูกสาวด้วย ก่อนจะชักปืนพกสั้นที่พกติดตัวมาใช้ด้ามปืนตบไปบริเวณศีรษะ 1 ครั้ง ก่อนใช้ปืนจ่อยิงที่หน้าอกไป 1 นัด จนนายศราวุฒิ ชักดิ้นชักงอก่อนจะขาดใจตายในเวลาต่อมา ซึ่งขณะที่นายศราวุฒิ จะขาดใจตาย ตนได้วิ่งออกมาหน้าบ้านตะโกนขอความช่วยเหลือให้เพื่อนบ้านที่อยู่ใกล้กันนำตัวสามีส่ง รพ.ทุ่งใหญ่ แต่ก็ไม่มีใครกล้านำส่งโดยบอกเพียงว่าให้รอเจ้าหน้าที่มูลนิธิมาพาไปส่งเองจะดีกว่า ในที่สุดสามีก็เสียชีวิตลง หลังเกิดเหตุผู้เป็นพ่อคนก่อเหตุได้หลบหนีไป<br/><br/>พ.ต.อ.โชคดี รักษ์วัฒนพงษ์ ผกก.สภ.ทุ่งใหญ่ กล่าวว่า นายศราวุฒิ ผู้ตายได้ชักชวนให้ลูกสาวนายณรงค์ หนีตามไปอยู่กินที่บ้านเกิดของเขาที่ อ.ฉวาง จนมีลูกด้วยกัน 1 คน และกำลังท้องได้ 6 เดือน แต่ระหว่างที่ทั้งคู่อยู่กินก็เกิดทะเลาะมีปากเสียงกัน นางมนต์ทิพย์ จึงกลับมาอยู่ที่บ้านของผู้เป็นพ่อ นายศราวุฒิจึงมาง้อและขออยู่กับภรรยาที่บ้านของพ่อตา<br/><br/><b>ระหว่างที่อยู่ที่บ้านพ่อตา นายศราวุฒิ ก็ออกไปหางานทำด้วยการรับจ้างตัดผลปาล์มเลี้ยงครอบครัว กระทั่งวันเกิดเหตุนายณรงค์ พ่อตาที่สุมความแค้นเก็บไว้ในใจมาเป็นเวลานานถึง 3 ปีเศษ เกิดมีปากเสียงกับลูกเขยถึงกับตัดสินใจลงมือยิงนายศราวุฒิ ต่อหน้าลูกสาวก่อนจะหลบหนีไป หลังเกิดเหตุตำรวจกระจายกำลังกันออกติดตาม พยายามประสานญาติให้พานายณรงค์มามอบตัวแต่ก็ยังไร้วี่แวว เจ้าหน้าที่จะได้รวบรวมพยานหลักฐานต่างๆ เพื่อขออนุมัติศาลจังหวัดทุ่งสง ออกหมายจับนำตัวมาดำเนินคดีตามกฎหมายต่อไป</b></p>
    </article>
  </body>
</html>