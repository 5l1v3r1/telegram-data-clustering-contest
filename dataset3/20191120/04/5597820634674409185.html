<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/latvija/rezeknes-tehnikuma-strada-ar-veja-generatora-simulacijas-iekartu.a338937/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-20T04:58:00+00:00"/>
    <meta property="og:title" content="Rēzeknes tehnikumā strādā ar vēja ģeneratora simulācijas iekārtu"/>
    <meta property="og:description" content="Divdesmit deviņām profesionālās izglītības iestādēm Latvijā iegādātas simulācijas iekārtas un datorprogrammas dažādās nozarēs, kuru mērķis ir sniegt atbalstu izglītojamajiem profesionālās izglītības programmu apguvē. Arī Rēzeknes tehnikums, kurā mācās 1000 jauniešu, saņēma vēja ģeneratora simulatoru un četras jaunas datorprogrammas."/>
  </head>
  <body>
    <article>
      <h1>Rēzeknes tehnikumā strādā ar vēja ģeneratora simulācijas iekārtu</h1>
      <address><time datetime="2019-11-20T04:58:00+00:00">20 Nov 2019, 04:58</time> by <a rel="author" href="https://www.lsm.lv/autors/iveta-cigane/" target="_blank">Iveta Čigāne</a></address>
      <p>
        <b>Divdesmit deviņām profesionālās izglītības iestādēm Latvijā iegādātas simulācijas iekārtas un datorprogrammas dažādās nozarēs, kuru mērķis ir sniegt atbalstu izglītojamajiem profesionālās izglītības programmu apguvē. Arī Rēzeknes tehnikums, kurā mācās 1000 jauniešu, saņēma vēja ģeneratora simulatoru un četras jaunas datorprogrammas.</b>
      </p>
      <figure>
        <audio src="https://static.lsm.lv/media/2019/11/c4lc.mp3"/>
        <figcaption>Rēzeknes tehnikumā strādā ar vēja ģeneratora simulācijas iekārtu<cite>Iveta Čigāne</cite></figcaption>
      </figure>
      <p>4. kursa students Normunds Vuguls, kurš apgūst elektrotehniķa profesiju, uzsver, ka vēja ģeneratora darbības principu labāk var izprast vien praksē, un simulators ir iespēja šo praksi iegūt tepat tehnikumā.</p>
      <p>Vēja ģeneratora simulācijas iekārtu Rēzeknes tehnikumā izmanto ap pussimts otrā un trešā kursa studentu, kuri apgūst elektrotehniķa profesiju. Profesionālās izglītības skolotājs Vitālijs Dunkins atklāj, ka, izmantojot simulācijas iekārtu, mācību process kļuvis uzskatāmāks, tātad arī saprotamāks.</p>
      <p>“Apmācība notiek daudz uzskatāmāk, vienkāršāk. Šeit ir tikai stends. Pats vēja ģenerators ir uz jumta. Šeit var būt divi režīmi - vai nu mēs simulējam vēja turbīnas griešanu ar dzinējiem, vai varam pieslēgties pie vēja ģeneratora, kas atrodas uz jumta. Ja ir vējš, mēs varam enerģiju dabūt no turienes.”</p>
      <figure>
        <img src="https://static.lsm.lv/media/2019/11/large/1/c4li.jpg"/>
        <figcaption>
          <b>Normunds Vuguls</b>
          <cite>Foto: I.Čigāne/LR</cite>
        </figcaption>
      </figure>
      <p>Valsts izglītības satura centrs īsteno Eiropas Sociālā fonda projektu, kura ietvaros Rēzeknes tehnikums ir saņēmis lietošanā ne tikai vēja ģeneratora simulācijas iekārtu, bet arī četras datorprogrammas. Kā atklāj tehnikuma direktores vietnieks informācijas tehnoloģiju jomā Dainis Susejs, īpaši noderīga ir Tūrisma un viesmīlības nozares simulācijas iekārta/datorprogramma, kas ir līderis viesnīcu vadības informācijas jomā.</p>
      <p>“Interesanta programma mums ir Tūrisma un viesmīlības nozarei. Šo programmu izmanto ļoti daudzas viesnīcas. Tā ļauj vadīt viesnīcu, redzēt, kuri ir numuriņi aizņemti, kuri – rezervēti. Noskaidrot, vai tie ir vai nav tīrīti. Praktiski pārskatāms viss, kas saistīts ar viesnīcu un viesnīcas vadību. Ļoti sarežģīta programma, ļoti apjomīga. Mūsu audzēkņiem viesmīlības pakalpojumu speciālistiem tā ir ļoti noderīga. Jau ejot strādāt viesnīcās, šīs zināšanas krietni atvieglo iekļaušanos darbā,” klāsta Susejs.</p>
      <p>Rēzeknes tehnikumā dažādas specialitātes apgūst ap 1000 jauniešu. Tehnikuma izglītības metodiķe Kristīne Pavelkovska norāda, ka izglītības iestādei jāiet solī ar tehnoloģiju attīstību un</p>
      <blockquote>simulācijas iekārtas nodrošinās jauniešiem iespēju prasmīgi pielāgoties jaunajām darba tirgus attīstības tendencēm, bet pedagogiem dos iespēju strādāt ar novatoriskām mācību metodēm, kvalitatīvu infrastruktūru un aprīkojumu.</blockquote>
      <p>“Pašlaik mēs izmantojam piecas simulācijas iekārtas – tās ir četras datorprogrammas un viens apmācības stends. Datorprogrammas ir ''Tildes birojs''. Ir ēdināšanas procesu uzskaite un kontroles datorprogramma ''Rausītis'', tad ir uzņēmējdarbības finanšu grāmatvedības administrēšanas datorprogramma ''Doc 'Logix'' un Tūrisma un viesmīlības nozares datorprogramma.</p>
      <p>Tehnikumam tas ļoti daudz ko dod, jo paplašinās programmu klāsts, izglītojamie vairāk var iepazīties ar citām programmām un strādāt tajās, jo teorija - tas ir viens, bet, kad strādā praktiski, tas ir pavisam kas cits,” uzsver Pavelkovska.</p>
      <p>Lai uzlabotu profesionālās izglītības saturu un veicinātu jauniešu iekļaušanos mūsdienu darba tirgū, 2019./2020. mācību gadā 29 profesionālās izglītības iestādes Latvijā varēs iekļaut savās mācību programmās darbu ar 120 simulācijas iekārtām, tostarp datorprogrammām un simulācijas stendiem.</p>
      <related>
        <h4>Saistītie raksti</h4>
        <a href="https://www.lsm.lv/raksts/kultura/teatris-un-deja/rezisors-martins-eihe-rezekne-iestude-rudens-sonati.a338900/"/>
        <a href="https://www.lsm.lv/raksts/zinas/latvija/latgales-lielajas-slimnicas-paliativa-aprupe-pieprasita-bet-naudas-trukst.a338281/"/>
        <a href="https://www.lsm.lv/raksts/zinas/latvija/drosibas-audits-rezekne-problemas-rada-spelu-zales-un-neizgaismotie-pagalmi.a337959/"/>
        <a href="https://www.lsm.lv/raksts/zinas/latvija/rezekne-loka-valsts-svetku-lentites.a337881/"/>
        <a href="https://www.lsm.lv/raksts/zinas/latvija/lacplesa-diena-ari-arpus-rigas-daudzviet-pasakumi-un-lapu-gajieni.a337783/"/>
        <a href="https://www.lsm.lv/raksts/kultura/tautas-maksla/rezekne-notiks-sesu-tautas-deju-originalhoreografiju-pirmizrade.a337829/"/>
        <a href="https://www.lsm.lv/raksts/zinas/latvija/rezekne-svin-valsts-robezsardzes-simtgadi.a337674/"/>
        <a href="https://www.lsm.lv/raksts/zinas/latvija/tehnikumos-investe-miljonus-lenam-izskauz-nelagos-stereotipus.a337214/"/>
      </related>
    </article>
  </body>
</html>