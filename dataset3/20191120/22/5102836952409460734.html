<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.document.no/2019/11/20/politidirektoren-ga-hemmelig-ordre-om-a-stanse-skjending-av-koranen-pst-frykter-hevnangrep/"/>
    <meta property="og:site_name" content="Document"/>
    <meta property="article:published_time" content="2019-11-20T22:34:32+00:00"/>
    <meta property="og:title" content="Politidirektøren ga hemmelig ordre om å stanse «skjending av Koranen» – PST frykter hevnangrep"/>
    <meta property="og:description" content="Da SIANs folk satte fyr på en Koran på Torvet i Kristiansand lørdag grep politiet straks inn, slokket ilden og avsluttet demonstrasjonen. Nå kommer det frem at det skjedde på direkte ordre fra politidirektøren.  Foto: Tor Erik Schrøder / NTB scanpix"/>
  </head>
  <body>
    <article>
      <h1>Politidirektøren ga hemmelig ordre om å stanse «skjending av Koranen» – PST frykter hevnangrep</h1>
      <address><time datetime="2019-11-20T22:34:32+00:00">20 Nov 2019, 22:34</time> by <a rel="author">Øyvind Thuestad</a></address>
      <figure>
        <img src="https://www.document.no/wp-content/uploads/2019/11/no2l7oqau0s-e1574288954679-1024x588.jpg"/>
      </figure>
      <p>
        <i>Da SIANs folk satte fyr på en Koran på Torvet i Kristiansand lørdag grep politiet straks inn, slokket ilden og avsluttet demonstrasjonen. Nå kommer det frem at det skjedde på direkte ordre fra politidirektøren.  Foto: Tor Erik Schrøder / NTB scanpix</i>
      </p>
      <p>Politiet hadde fått en hemmelig ordre om å stanse «skjending av Koranen» da SIANs demonstrasjon i Kristiansand ble avbrutt av lokalt politi.</p>
      <p>Stopp islamiseringen av Norge (SIAN) satte fyr på en Koran under en demonstrasjon i Kristiansand lørdag. SIANs folk ble angrepet av motdemonstranter, mens politiet på sin side slukket den brennende koranen med pulverapparater og avbrøt SIANs lovlige demonstrasjon.</p>
      <p>Politiet begrunnet sin inngripen med at arrangøren hadde brutt et pålegg om å la være å brenne noe. «I dette tilfellet var vilkåret at det ikke skulle brukes åpen ild, uavhengig av hva som ble satt fyr på», uttalte stabssjefen i Agder-politiet til <a href="https://www.fvn.no/nyheter/lokalt/i/P9X7AR/fem-anmeldt-etter-sian-demonstrasjon-tre-boetelagt">Fædrelandsvennen</a>.</p>
      <p>Men det var ikke hele sannheten, skriver <a href="https://filternyheter.no/politidirektoren-ga-hemmelig-ordre-om-a-stanse-koranbrenning-pst-frykter-hevnangrep/?fbclid=IwAR0ZTKdajrrgn7REq3DlQUMLAofCiqyWTDSeQ8GYLuIsmMjdj30EmvjhPrA">Filter Nyheter</a>.</p>
      <p>Ifølge nettstedet hadde politiet i Kristiansand mottatt en eksplisitt ordre fra politidirektør Benedicte Bjørnland om å hindre denne typen offentlig «skjending av koranen», og å gripe inn umiddelbart om boken likevel blir antent.</p>
      <p>Bakgrunnen er en ny tolkning av slike provokasjoner opp mot den såkalte rasismeparagrafen – og frykt for hevnangrep fra ekstreme islamister.</p>
      <p>
        <b>Koranbrenning en «hatefull ytring»</b>
      </p>
      <p>Dagen før SIAN-demonstrasjonen ble det sendt ut en såkalt operasjonsordre, bekrefter Bjørnland overfor Filter Nyheter. Ordren ga konkrete føringer for hvordan demonstranter som vil brenne koranen, skal håndteres.</p>
      <blockquote>– Våre operasjonsordre er unntatt offentlighet, så jeg vil ikke gå inn på ordlyden. Men det handler om å gripe inn mot å brenne religiøse symboler i en setting hvor man fort kan gå over i å true, forhåne og fremme hat, forfølgelse og ringeakt overfor noen på grunn av deres religion eller livssyn, som er ordlyden i straffeloven, sier politidirektøren.<br/><br/>– Det å skjende koranen vil kunne være, i en gitt kontekst, brudd på straffelovens § 185 om hatefulle ytringer, sier Bjørnland.</blockquote>
      <p>Bjørnland bekrefter at den nye ordren ble gitt fordi SIAN hadde varslet at de ville sette fyr på koranen.</p>
      <blockquote>– Politiet var veldig tidlig i dialog med dem for å veilede dem om at ildspåsettelse på offentlig sted i forbindelse med demonstrasjon ikke er akseptabelt, og for å si at gitt konteksten, så vil man antakelig kunne være over i straffelovens paragraf 185. Beskjeden var at «hvis dere likevel gjør det, så stanser vi det». Det var for å ramme inn dette at vi reviderte tidligere operasjonsordre, der vi nå er nøye på at demonstrasjoner med for eksempel ildspåsettelse av religiøse symboler blir håndtert riktig og likt i hele Norge, sier Bjørnland.</blockquote>
      <p>
        <b>PST frykter hevnaksjoner</b>
      </p>
      <p>Filter Nyheter skriver også at noe av bakgrunnen for at Politidirektoratet gikk ut med den nye ordren, var at PST frykter at koranbrenning kan lede til alvorlige hevnangrep i Norge.</p>
      <blockquote>– Det er riktig at PST de siste månedene har vært bekymret for konsekvensene en koranbrenning kan ha. Vi ser på det som en triggerhendelse til voldelige aksjoner, og har gitt en beskrivelse av situasjonen til politiet, sier seniorrådgiver Martin Bernsen i Politiets sikkerhetstjeneste.</blockquote>
      <p>
        <a href="https://www.documentforlag.no/produkt/mot-nasjonalt-sammenbrudd-norge-i-masseinnvandringens-tid/">Forhåndsbestill Halvor Foslis nye bok til spesialpris her!</a>
      </p>
      <figure>
        <a href="https://www.documentforlag.no/produkt/mot-nasjonalt-sammenbrudd-norge-i-masseinnvandringens-tid/">
          <img src="https://www.document.no/wp-content/uploads/2019/11/halvor-fosli-annonse.jpg"/>
        </a>
      </figure>
      <related>
        <h4>Les også</h4>
        <a href="https://www.document.no/2019/10/29/kristiansand-kommune-trekker-sian-tillatelse/"/>
        <a href="https://www.document.no/2019/11/16/koran-brenning-i-kristiansand-forte-til-brak/"/>
        <a href="https://www.document.no/2019/11/18/muslimske-ledere-anmelder-sian-etter-koran-brenningen-hatkriminalitet/"/>
        <a href="https://www.document.no/2019/02/02/sian-profiler-tiltalt-for-flere-tilfeller-av-muslimhets/"/>
        <a href="https://www.document.no/2019/10/29/ordforer-i-kristiansand-vil-ha-ny-vurdering-av-sian-soknad/"/>
        <a href="https://www.document.no/2015/11/17/ny-straffelov-er-i-bruk-det-gjelder-a-ytre-seg-riktig/"/>
        <a href="https://www.document.no/2019/06/15/politiet-demonstrasjonen-ble-avbrutt-av-hensyn-til-sians-sikkerhet/"/>
        <a href="https://www.document.no/2019/09/27/sian-ma-kaste-koranen-igjen-det-handler-om-ytringsfriheten/"/>
        <a href="https://www.document.no/2019/10/24/amnesty-en-trussel-mot-ytringsfriheten/"/>
        <a href="https://www.document.no/2019/08/13/litteraturhuset-nekter-selvstendighetspartiet-a-leie-lokaler/"/>
      </related>
    </article>
  </body>
</html>