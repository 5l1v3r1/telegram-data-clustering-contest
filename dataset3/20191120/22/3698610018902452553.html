<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/zelenskiy-povinen-buv-tilki-ogolositi-pro-rozsliduvannya-proti-burisma-sondlend-330360_.html"/>
    <meta property="og:site_name" content="DT.ua"/>
    <meta property="article:published_time" content="2019-11-20T22:34:00+00:00"/>
    <meta property="og:title" content="Зеленський повинен був тільки оголосити про розслідування проти Burisma – Сондленд"/>
    <meta property="og:description" content="За словами посла США в Євросоюзі, ніхто не змушував українського президента дійсно починати це розслідування."/>
  </head>
  <body>
    <article>
      <h1>Зеленський повинен був тільки оголосити про розслідування проти Burisma – Сондленд</h1>
      <h2>За словами посла США в Євросоюзі, ніхто не змушував українського президента дійсно починати це розслідування.</h2>
      <address>
        <time datetime="2019-11-20T22:34:00+00:00">20 Nov 2019, 22:34</time>
      </address>
      <p>Білий дім хотів, щоб президент України Володимир Зеленський публічно оголосив про розслідування <a href="https://dt.ua/UKRAINE/u-spravu-schodo-burisma-dodali-novu-stattyu-gpu-330346_.html"><b>проти компанії Burisma</b></a>, на виконання бажання Трампа, однак це не означало, що Білий дім хоче, щоб це розслідування дійсно проводилося, заявив посол США у Європейському союзі Гордон Сондленд під час публічних слухань в Палаті представників, повідомляє "<a href="https://www.ukrinform.ru/rubric-polytics/2822248-zelenskij-dolzen-lis-obavit-o-rassledovanii-burisma-a-ne-provodit-ego-sondlend.html">Укрінформ</a>".</p>
      <p>"Він повинен був оголосити про розслідування. Він насправді не мав його проводити, як я це зрозумів", – зазначив Сондленд; за його словами, він прийшов до такого висновку після розмови з координатором кампанії проти Burisma, особистим адвокатом Трампа Рудольфом Джуліані.</p>
      <p>У той же час, запевнив Сондленд, ніхто не пов'язував розслідування проти Burisma з тиском на Байдена.</p>
      <p>Раніше повідомлялося про те, що ГПУ переглядає справи, які стосуються <b><a href="https://dt.ua/POLITICS/gpu-pereglyadaye-spravi-schodo-burisma-vklyuchayuchi-epizod-iz-sinom-baydena-ryaboshapka-325323_.html">нафтогазової компанії Burisma</a></b>, серед них може бути епізод з сином колишнього віце-президента США Джо Байдена Хантера.</p>
      <p>Як інформувало <b>DT.UA</b>, оточення Трампа давно <b><a href="https://dt.ua/POLITICS/dzhuliani-priyide-v-ukrayinu-naperedodni-inavguraciyi-zelenskogo-310873_.html">цікавлять напрацювання Генпрокуратури по справі Burisma</a></b>, в наглядову раду якої входив син Джо Байдена Хантер. Власник Burisma Микола Злочевський обіймав посаду міністра екології в уряді Миколи Азарова з липня 2010 року по квітень 2012 року. В кінці 2014 року Злочевський покинув Україну, пізніше його оголосили в розшук.</p>
      <footer>За матеріалами: <a href="https://dt.ua/go/aHR0cDovL3d3dy51a3JpbmZvcm0udWEv">Укрінформ</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>