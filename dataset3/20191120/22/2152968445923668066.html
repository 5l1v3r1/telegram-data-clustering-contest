<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/blizak-iztok/2019/11/20/vatikana-kritikuva-reshenieto-na-sasht-v-podkrepa-na-izrael.430292"/>
    <meta property="og:site_name" content="Dnes.bg"/>
    <meta property="article:published_time" content="2019-11-20T22:25:00+00:00"/>
    <meta property="og:title" content="Ватикана критикува решението на САЩ в подкрепа на Израел"/>
    <meta property="og:description" content="Заплашен е израелско-палестинският мирен процес | Dnes.bg"/>
  </head>
  <body>
    <article>
      <h1>Ватикана критикува решението на САЩ в подкрепа на Израел</h1>
      <h2>Заплашен е израелско-палестинският мирен процес</h2>
      <address><time datetime="2019-11-20T22:25:00+00:00">20 Nov 2019, 22:25</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Светият престол се присъедини днес към критиките по света към САЩ по повод новата им позиция, че еврейските селища на Западния бряг не нарушават международното право и не са незаконни, предаде ДПА, пише БТА.</p>
      <p>В комюникето на Ватикана се посочва, че решението на Вашингтон заплашва да подкопае допълнително израелско-палестинския мирен процес, а също и без друго крехката регионална стабилност. Във връзка с това Светият престол "потвърждава позиция си за "две държави за два народа" като единствен начин за постигане на цялостно решение на този вековен конфликт", се казва в документа. "Светият престол подкрепя правото на Израел да живее в мир и сигурност в признатите от международната общност граници, както и че същото право има и палестинският народ и то трябва да бъде признато, зачитано и прилагано", допълва текстът.</p>
      <p>В понеделник държавният секретар на САЩ Майк Помпейо огласи поврат в дългогодишната американска политика относно израелските селища в окупираните територии. Това бе поредният произраелски ход на президента Доналд Тръмп, след като той реши да бъде преместено в Ерусалим посолството на САЩ и призна претенциите на Израел за суверенитет над Голанските възвишения.</p>
      <p>На Западния бряг и в Източен Ерусалим има над 200 селища, в които живеят над 600 хиляди израелци. Палестинците желаят тези две територии да бъдат част от тяхната евентуална независима държава, припомни ДПА.</p>
      <related>
        <h4>Още по темата</h4>
        <a href="https://www.dnes.bg/blizak-iztok/2019/11/19/sled-reshenieto-na-sasht-netaniahu-na-zapadniia-briag.430137"/>
        <a href="https://www.dnes.bg/notifikacii/2019/11/19/es-vs-sasht-izraelskata-zaselnicheska-deinost-e-nezakonna.430055"/>
      </related>
    </article>
  </body>
</html>