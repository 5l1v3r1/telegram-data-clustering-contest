<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/prawo-i-finanse/w-kielcach-zakonczyl-sie-audyt-finansowy-jakie-wnioski,135314.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-20T22:52:00+00:00"/>
    <meta property="og:title" content="W Kielcach zakończył się audyt finansowy. Jakie wnioski?"/>
    <meta property="og:description" content="O sytuacji finansowej miasta oraz proponowanych kierunkach jej naprawy mówiono podczas konferencji prasowej prezydenta Kielc. W spotkaniu uczestniczyli zastępcy Bogdana Wenty: Danuta Papaj, Marcin Różycki i Arkadiusz Kubiec oraz Mariusz Gołaszewski prezes zarządu Aesco Group Sp. z o.o.."/>
  </head>
  <body>
    <article>
      <h1>W Kielcach zakończył się audyt finansowy. Jakie wnioski?</h1>
      <address><time datetime="2019-11-20T22:52:00+00:00">20 Nov 2019, 22:52</time> by <a rel="author">JS  </a></address>
      <h4>O sytuacji finansowej miasta oraz proponowanych kierunkach jej naprawy mówiono podczas konferencji prasowej prezydenta Kielc. W spotkaniu uczestniczyli zastępcy Bogdana Wenty: Danuta Papaj, Marcin Różycki i Arkadiusz Kubiec oraz Mariusz Gołaszewski prezes zarządu Aesco Group Sp. z o.o..</h4>
      <hr/>
      <p>Zespół ekspertów Aesco opracował audyt finansowy Miasta Kielce na podstawie danych za lata 2015-2018. Analizie poddano dochody bieżące, następnie zbadano wydatki miasta, a na końcu jego zadłużenie. Wyniki zostały porównane z trzema podobnymi do Kielc miastami: Rzeszowem, Opolem oraz Olsztynem. Audyt wykazał, że w badanym okresie  dochody Kielc wzrosły o niemal 13,5 proc.. Pomimo jednak pozytywnej dynamiki wzrostu, był on o połowę niższy niż w innych, podobnych miastach. Co miało na to wpływ? Między innymi pozostająca na niezmienionym poziomie od kilku lat wysokość podatku od nieruchomości, który jest  na najniższym poziomie w stosunku do podobnych strukturalnie miast. Stawki za gospodarowanie odpadami komunalnymi, w porównaniu do Opola i Olsztyna są najniższe. Opłaty z tego tytułu wyniosły 31,6 mln zł, zaś wydatki - 33,2 mln zł, co dało niedobór w wysokości 1,6 tysięcy zł.</p>
      <p> 1/3 wydatków miasta stanową wydatki na oświatę. Drugim istotnym elementem są wydatki na pomoc społeczną. Kielce wydają ponad 19% więcej na oświatę, niż miasta z grupy porównawczej. W latach 2015-2018 deficyt oświatowy był u nas najniższy i wyniósł między 87,3 a 131,7 mln zł. Kielce dopłacały też najwięcej, bo od 2,5 do 3,8 tys. zł rocznie  do utrzymania jednego ucznia. Wydatki na pomoc społeczną są w Kielcach dwa razy wyższe, niż w Rzeszowie czy Opolu.</p>
      <p> Porównanie wydatków z  innymi miastami wskazuje, że Kielce z roku na rok mają mniej środków na inwestycje, a z drugiej strony spada zdolność  kredytowa miasta. Według audytu, Kielce jako jedyne z analizowanych miast na przestrzeni lat zwiększyły swój poziom zadłużenia z 5% do 17%.</p>
      <p> - Poziom zadłużenia Kielc i tym samym koszt jego obsługi są zdecydowanie wyższe od miast z grupy porównawczej. Miasto w latach 2015 - 2018 zwiększyło swoje zadłużenie o 35,0 mln zł. Malejący udział w dochodach bieżących sygnalizuje pogarszającą się samodzielność finansową Miasta - stwierdzają autorzy audytu.</p>
      <p> Raport wskazuje, że brak wprowadzenia działań oszczędnościowych oraz restrukturyzacji zadłużenia miasto nie będzie w stanie spełnić ustawowych wymogów w zakresie indywidualnego wskaźnika dopuszczalnej spłaty długu. Może to skutkować  koniecznością wprowadzenia programu postępowania naprawczego.</p>
    </article>
  </body>
</html>