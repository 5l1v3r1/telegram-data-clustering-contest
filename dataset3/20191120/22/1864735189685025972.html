<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/salute/tumore-al-colon-retto-1.4897954"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-20T22:21:18+00:00"/>
    <meta property="og:title" content="Tumore al colon-retto, l'importanza dello screening"/>
    <meta property="og:description" content="In Italia il tasso di adesione è del 69% in Nord, del 35% al Centro e solo del 26% al Sud. Sandrelli, Dapporto e Brescia testimonial della campagna di prevenzione"/>
  </head>
  <body>
    <article>
      <h1>Tumore al colon-retto, l'importanza dello screening</h1>
      <h2>In Italia il tasso di adesione è del 69% in Nord, del 35% al Centro e solo del 26% al Sud. Sandrelli, Dapporto e Brescia testimonial della campagna di prevenzione</h2>
      <address><time datetime="2019-11-20T22:21:18+00:00">20 Nov 2019, 22:21</time> by <a rel="author">GIULIA PROSPERETTI</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4897957.1574288479!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Il professor Roberto Persiani</figcaption>
      </figure>
      <p>Roma, 20 novembre 2019 - Seconda causa di morte oncologica in Europa, con<b> 170mila decessi </b>nel solo 2017, il <b>tumore del colon-retto</b> rappresenta una patologia altamente rischiosa ma spesso sottovalutata. Se individuata tempestivamente in stadio precoce, può essere <b>facilmente prevenuta </b>e ampiamente curata, tuttavia la gran parte dei pazienti è diagnosticata quando il tumore è in una condizione più avanzata, ossia al<b> II° e al III° stadi</b>o.</p>
      <p>Con l’obiettivo di invertire tale tendenza <b>EuropaColon Italia</b> – neonata associazione di medici e pazienti e affiliata nazionale di Dice (Digestive Cancer Europe) presente a livello Europeo da circa 14 anni – ha lanciato oggi a Roma, nel corso di un Forum Istituzionale presso il Senato, ‘ColOn Action! La prevenzione del tumore al colon-retto non può aspettare!’, una Call to Action alle istituzioni sanitarie e a tutti i portatori di interesse sull’importanza della prevenzione e dell’adesione agli <b>screening per battere il cancro del colon</b> e salvare vite. Un’iniziativa alla quale hanno aderito medici, ricercatori, pazienti e rappresentanti delle istituzioni, nata in collaborazione con l’Osservatorio Nazionale Screening e il Gruppo Italiano Screening Colorettale (GISCoR) con il contributo non condizionante di Johnson&amp; Johnson Medical. Testimonial dell’evento, tre ospiti di eccezione: <b>Rossella Brescia</b> (che ha assistito il padre colpito dalla patologia), <b>Stefania Sandrelli </b>(che ha avuto il fratello con questo tumore) e <b>Massimo Dapporto</b> (che grazie alla prevenzione ha scoperto alcuni polipi che, spiega, «sarebbero potuti diventare tumori»). </p>
      <p>“I dati ci dicono che <b>aumentando dal 13 al 50% le diagnosi di tumore</b> al I° stadio, ogni anno si potrebbero <b>salvare 130mila vite </b>e aumentare il numero di cittadini con un’aspettativa di sopravvivenza al 90%, da 55mila a 185mila – ha affermato il presidente di EuropaColon Italia, il professore <b>Roberto Persiani</b>, Responsabile dell’Unità operativa di Chirurgia oncologica mini-invasiva del Policlinico Gemelli di Roma –. Inoltre, i benefici sarebbero tangibili anche in termini di<b> minor numero di interventi </b>chirurgici invasivi e di riduzione del tempo di degenza ospedaliera dei pazienti. L’aumento delle <b>diagnosi precoci</b> ottenute dai programmi di screening potrebbe inoltre generare risparmi per le economie nazionali nell’ordine di 3 miliardi di euro.</p>
      <p>Il trattamento di un tumore in stadio avanzato costa infatti dieci volte tanto rispetto a quello di un tumore allo stato iniziale: 40 milioni di euro contro 4”. Un recente studio tedesco ha, infatti, stimato un <b>risparmio di circa 623 euro per cittadino</b> a fronte di una spesa di 2 euro per lo screening, strumento in grado di cambiare sensibilmente la prognosi di questa patologia. Obiettivo primario di questo tipo di esame è individuare le lesioni precancerose – dalle quali ha origine la maggioranza dei tumori del colon-retto – prima che possano evolvere in forme maligne o asportarle quando sono già trasformate ma ancora in fase iniziale. </p>
      <p>Per avere un’idea della diffusione di tale patologia basta pensare che nel <b>2018</b> il tumore del colon-retto ha colpito <b>1,8 milioni di persone nel mondo</b>, occupando il terzo posto per incidenza dopo il<b> tumore del polmone e del sen</b>o e in Europa nel 2017 le nuove diagnosi sono state circa 370mila. Nel nostro Paese occupa il secondo posto tra i <b>big killer oncologici </b>(tumore al polmone, al seno e alla prostata): solo nel 2018 sono state 51.300 le persone che hanno ricevuto una diagnosi con 28.800 nuovi casi tra gli uomini e 22.500 tra le donne. A livello nazionale si stima che nel 2019 i nuovi casi di tumore del colon-retto saranno 49mila, dei quali 27mila negli uomini e 22mila nelle donne.</p>
      <p>In Italia – stando ai dati – la <b>sopravvivenza a 5 anni </b>dei pazienti con tumore del colon-retto, attualmente, è <b>pari al 65%</b>, senza differenze tra maschi e femmine. Presenta valori elevati tra i pazienti giovani, passando dal 69% tra 15 e 44 anni al 54% tra gli anziani (75+). Le Regioni meridionali, dove le diagnosi precoci sono meno frequenti, presentano indici di sopravvivenza inferiori di circa il 6-8% rispetto al Centro-Nord nei maschi e del 5-6% nelle femmine. Secondo i dati della sorveglianza Passi, che misura i progressi delle aziende sanitarie per la salute in Italia, nel nostro Paese il tasso di adesione agli <b>screening </b>è, infatti, del<b> 69% in Nord </b>Italia, del <b>35% al Centro</b> e solo del<b> 26% al Sud</b>. Questo nonostante le raccomandazioni emanate dal 2003 dal Consiglio dei Ministri della Salute europei, dicano che tutti i cittadini tra i 50 e 74 anni d’età – e a partire dai 40 anni se si ha familiarità di primo grado con la malattia – dovrebbero partecipare ai programmi organizzati di screening colorettale. </p>
      <p>“Al fine di ottenere risultati più efficaci in termini di prevenzione, è dunque necessario implementare la diffusione dei programmi regionali, <b>migliorare l’informazione</b> e ridurre i <b>tempi di attesa</b> per l’esecuzione degli esami diagnostici successivi. La mancata copertura totale trova la sua ragion d’essere per una differente velocità delle regioni meridionali nell’implementazione e nella diffusione del programma”, rileva <b>Marco Zappa</b> Direttore Osservatorio Nazionale Screening (ONS). </p>
      <p>Sottolineando come “In Italia, con <b>3 milioni e mezzo di persone che sono guarite</b> dal cancro, le percentuali di sopravvivenza dei pazienti oncologici siano le migliori d’Europa e dunque le migliori del mondo”, il viceministro alla Salute Pierpaolo Sileri ha parlato della necessità di “migliorare la risposta” alle campagne di screening. La partecipazione, ha detto, “è un problema culturale che può essere vinto con l'aiuto delle Regioni, entrando nelle case delle persone”.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>