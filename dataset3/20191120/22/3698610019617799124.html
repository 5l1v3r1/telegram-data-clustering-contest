<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/sud-pristupiv-do-rozglyadu-pozovu-semochka-z-vimogoyu-ponoviti-yogo-u-szr-330362_.html"/>
    <meta property="og:site_name" content="DT.ua"/>
    <meta property="article:published_time" content="2019-11-20T22:57:00+00:00"/>
    <meta property="og:title" content="Суд приступив до розгляду позову Семочка з вимогою поновити його у СЗР"/>
    <meta property="og:description" content="Позивач стверджує, що президент Порошенко незаконно звільнив його з посади першого заступника голови Служби зовнішньої розвідки."/>
  </head>
  <body>
    <article>
      <h1>Суд приступив до розгляду позову Семочка з вимогою поновити його у СЗР</h1>
      <h2>Позивач стверджує, що президент Порошенко незаконно звільнив його з посади першого заступника голови Служби зовнішньої розвідки.</h2>
      <address>
        <time datetime="2019-11-20T22:57:00+00:00">20 Nov 2019, 22:57</time>
      </address>
      <p>Верховний суд у середу, 20 листопада, приступив до розгляду по суті позову <b><a href="https://dt.ua/UKRAINE/semochko-mozhe-povernutisya-na-posadu-v-rozvidci-bihus-info-328804_.html">Сергія Семочка, котрий вимагає поновити його на посаді</a></b> першого заступника голови Служби зовнішньої розвідки України. Позов розглядає колегія суддів Касаційного адмінсуду у складі Верховного суду. Очолює колегію суддя Ірина Васильєва, повідомляють <a href="https://graty.me/news/sud-nachal-rassmatrivat-isk-semochko-s-trebovaniem-vosstanovit-ego-na-postu-zamglavy-sluzhby-vneshnej-razvedki/?fbclid=IwAR1eVubp5-i595Aj2aSRMylevjHtflTKWSMBlUQSro315S0uDpjngRvvaeM">"Ґрати"</a>.</p>
      <p>Позивач на засідання суду не з'явився, його інтереси представляв адвокат Юрій Безуєвський. Він заявив, що вважає указ п'ятого президента України Петра Порошенка про звільнення Семочка незаконним.</p>
      <p>Адвокат пояснив, що указ було підписано 12 квітня, коли його клієнт перебував на лікарняному. І Семочко нібито дізнався про своє звільнення тільки, вийшовши на роботу 23 квітня. Цим же Безуєвський пояснив пропуск 30-денного встановленого законом строку для подання позову. Крім того, адвокат стверджує, що Порошенко звільнив Семочко без відповідного подання глави СЗР.</p>
      <p>Представниця Служби зовнішньої розвідки пояснила, що цю вимогу закону тоді виконати було неможливо: голова СЗР Єгор Божок був звільнений 13 березня, а Владислав Бухарев був призначений на цю посаду лише 11 червня.</p>
      <p>Восени 2018 року журналісти проекту Bihus.Info опублікували розслідування про заступника голови СЗР Сергія Семочко. Автори матеріалу з'ясували, що <b><a href="https://dt.ua/UKRAINE/sim-ya-nachalnika-sbu-pislya-skandalu-iz-zakupivleyu-likiv-kupila-neruhomist-na-8-mln-zmi-289964_.html">сім'я Семочко володіє трьома будинками в Конча-Заспі вартістю кілька мільйонів доларів</a></b> й іншим дорогим майном, яке ексспівробітник СБУ не міг придбати на зарплату. Крім того, контррозвідка підтвердила, що <b>у фактичної дружини Семочко та її дочки є громадянство РФ</b>, наявність якого він публічно заперечував. Дружина Семочко та її діти неодноразово відвідували окупований Крим. До анексії півострова Семочко з дружиною мещшкали і працювали на півострові.</p>
      <p>Також журналісти повідомили, що Семочко, будучи головою ГУ СБУ в Києві та Київській області, мав безпосереднє відношення до <b><a href="https://dt.ua/POLITICS/sluzhba-zovnishnoyi-rozvidki-sbu-prichetna-do-mahinaciy-u-sferi-zakupivli-vazhlivih-likiv-zmi-289912_.html">втручання СБУ в процес державних закупівель препаратів для перитонеального діалізу</a></b>.</p>
      <p>Дії СБУ призвели до призупинення закупівель, пацієнти залишилися без необхідних медикаментів. Постачальники медпрепаратів для діалізу підрахували, що пауза у поставках призвела до смерті 200 людей.</p>
      <p>Після публікації матеріалу <b><a href="https://dt.ua/UKRAINE/nabu-vidkrilo-spravu-proti-zastupnika-golovi-sluzhbi-zovnishnoyi-rozvidki-290058_.html">НАБУ зареєструвало кримінальне провадження про незаконне збагачення Семочка</a></b>. Через два тижні <b><a href="https://dt.ua/UKRAINE/sbu-pereviryaye-informaciyu-pro-semochka-v-ramkah-spravi-pro-derzhzradu-291193_.html">СБУ почала перевірку Семочко в рамках справи про держзраду</a></b>, відкритого за заявою журналіста Дениса Бігуса. 26 березня НАБУ закрило справу про незаконне збагачення Семочка, так як <b><a href="https://dt.ua/UKRAINE/konstituciyniy-sud-skasuvav-stattyu-kk-pro-nezakonne-zbagachennya-zmi-303994_.html">Конституційний суд скасував кримінальну відповідальність за незаконне збагачення</a></b>, визнавши статті 368-2 Кримінального кодексу неконституційною і такою, що суперечить принципу презумпції невинності.</p>
      <p>12 квітня президент Петро <b><a href="https://dt.ua/POLITICS/opublikovano-ukaz-pro-zvilnennya-zastupnika-golovi-szr-semochka-308691_.html">Порошенко звільнив Семочка з посади заступника голови СЗР</a></b>.</p>
      <footer>За матеріалами: <a href="https://dt.ua/go/aHR0cHM6Ly93d3cuZmFjZWJvb2suY29tL2dyYXR5Lm1lLw==">Ґрати</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>