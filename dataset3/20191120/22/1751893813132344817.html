<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.corriere.it/notizie/cronaca/19_novembre_21/carola-rackete-fondazione-feltrinelli-sono-tornata-darvi-supporto-013807dc-0c40-11ea-89cc-e514bdace0f8.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-20T22:00:00+00:00"/>
    <meta property="og:title" content="Carola Rackete a Milano «Sono tornata a darvi supporto»"/>
    <meta property="og:description" content="La capitana della Sea-Watch torna in Italia dopo l’arresto non convalidato e dopo lo sbarco a Lampedusa. L’incontro a porte chiuse con società civile, ong e associazioni"/>
  </head>
  <body>
    <article>
      <h1>Carola Rackete a Milano «Sono tornata a darvi supporto»</h1>
      <h2>La capitana della Sea-Watch torna in Italia dopo l’arresto non convalidato e dopo lo sbarco a Lampedusa. L’incontro a porte chiuse con società civile, ong e associazioni</h2>
      <address><time datetime="2019-11-20T22:00:00+00:00">20 Nov 2019, 22:00</time> by <a rel="author">Marta Serafini</a></address>
      <p>«Sono tornata solo per poco ma voglio dare il mio supporto». Cosi Carola Rackete ha salutato ieri Milano in Fondazione Feltrinelli all’incontro organizzato da Casa Comune e da Sea-Watch, la ong tedesca con cui Rackete ha operato.</p>
      <p><b>E’ un ritorno dopo che la </b><b><a href="https://www.corriere.it/cronache/19_giugno_26/chi-carola-rackete-capitana-sea-watch-che-ha-sfidato-salvini-a00887bc-9812-11e9-ab34-56b2d57d687f.shtml">“Capitana”</a></b><b> è stata arrestata il 29 giugno </b>scorso a Lampedusa con l’accusa di aver forzato il blocco della Guardia di Finanza per portare a terra i migranti salvati in acque libiche. E dopo che il lo scorso 2 luglio, il gip Alessandra Vella ha deciso di non convalidare l’arresto in quanto la trentunenne tedesca avrebbe agito in presenza di «uno stato di necessità»: portare a terra i migranti. Per ascoltarla, controlli di polizia e metal detector all’ingresso. «Ci sono dei problemi di sicurezza per me qui — ha detto Rackete di fronte ai 200 invitati selezionati a partecipare all’incontro — ma non sono tanto preoccupata per me, quanto per i discorsi di odio che possono portare all’azione come successo in Germania».</p>
      <p><b>A recapitarle il primo saluto e l’abbraccio di una parte della città</b>, Pierfrancesco Majorino, eurodeputato per il Partito Democratico ed ex assessore alle politiche sociali di Milano che le ha letto un messaggio di Pietro Bartolo, il medico di Lampedusa, anche lui eurodeputato, in questi giorni in missione in Africa («Da italiano dico ben tornato. C’è un’Italia grata») e che ha invitato tutte le parti politiche — «compresa la mia» — ad adoperarsi per lo svuotamento dei campi di detenzione in Libia. Poi l’abbraccio e il confronto con Giorgia Linardi, portavoce di Sea-Watch in Italia («io Carola la chiamo “The activator”, per il suo ruolo di attivatrice oltre che di attivista») e dei padroni di casa con Massimiliano Tarantino, direttore della Fondazione Giangiacomo Feltrinelli, che ha ripercorso le tappe della missione di Rackete in mare, fino a quel 29 giugno quando attraccò sul molo di Lampedusa portando in salvo 42 migranti.</p>
      <p><b>In sala è presente la società civile milanese</b>, i rappresentati delle altre ong, tra cui Mediterranea con Cecilia Strada, SOS Méditerranée in missione in queste ore con la Ocean Viking che a bordo ha 125 migranti. Sul palco, invece, al fianco della Capitana le associazioni, dal Forum Lampedusa solidale, che nei giorni del blocco organizzò un sit in notturno sull’isola per farle sentire la sua vicinanza e i volontari del St. Ambroeus F.C, la prima squadra di calcio di richiedenti asilo che hanno donato a Carola la loro maglia, e Fondazione Arca.</p>
      <p><b>Rackete - in partenza per un lungo viaggio in Sudamerica </b>- ha raccontato anche della sua decisione di scrivere un libro, «Il mondo che vogliamo» (Garzanti) nella cui prefazione ha invitato tutti all’azione per cambiare il sistema. E ha spiegato del suo impegno per l’ambiente (come Greta Thunberg, Carola non utilizza l’aereo per spostarsi), iniziato sulle navi scientifiche quando era una ricercatrice. «Nel corso dei miei viaggi ho incontrato scienziati che mi hanno fatto capire come i cambiamenti climatici abbiano un impatto su tutti noi e determinino i fenomeni migratori». Non manca un rimprovero alla stampa: «Perché anche se in questi giorni non ve ne state occupando, in mare si continua a lavorare per salvare vite».</p>
      <p><b>E mentre la «Capitana» racconta della sua decisione di tornare in Italia, sul telefonino </b>un alert illumina lo schermo: «Un peschereccio segnala 67 morti al largo della Libia». In chiusura, dal pubblico, arriva un pensiero. E la dedica è per Silvia Romano, la cooperante italiana rapita in Kenya un anno fa. «Un’altra giovane donna che speriamo tutti di riabbracciare presto». Qui a Milano.</p>
    </article>
  </body>
</html>