<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/aixi-funcionara-nova-zona-verda-aparcament-valencia-grezzi"/>
    <meta property="og:site_name" content="Diari La Veu"/>
    <meta property="article:published_time" content="2019-11-20T22:00:00+00:00"/>
    <meta property="og:title" content="Així funcionarà la nova zona verda d'aparcament de València "/>
    <meta property="og:description" content="L'Ajuntament crearà noves places d'estacionament regulat per als residents de la ciutat, que hauran d'acreditar la titularitat del vehicle amb un permís específic"/>
  </head>
  <body>
    <article>
      <h1>Així funcionarà la nova zona verda d'aparcament de València </h1>
      <h2>L'Ajuntament crearà noves places d'estacionament regulat per als residents de la ciutat, que hauran d'acreditar la titularitat del vehicle amb un permís específic</h2>
      <address><time datetime="2019-11-20T22:00:00+00:00">20 Nov 2019, 22:00</time> by <a rel="author">M.H.</a></address>
      <p>VALÈNCIA. La ciutat de València comptarà pròximament amb una nova zona d'aparcament regulat. Es tracta de l'anomenada zona verda, un sistema que ja s'ha implementat en altres ciutats de l'estat espanyol com Madrid o Barcelona. Aquest nou espai d'aparcament regulat estarà destinat als residents a la ciutat i complementarà les places ja existents en la zona blava –en rotació per a no residents– i taronja –mixta, per a residents i no residents–.<br/><br/>Així ho van anunciar aquest dimecres des de l'Ajuntament de València, que va fer el tret d'eixida del que serà <a href="https://www.diarilaveu.com/ora-valencia-amplia-5000-places-aparcament-zona-verda-taronja">el nou contracte de gestió de la zona d'aparcament regulat de la ciutat, l'ORA</a>. Aquest inclou la possible creació de 5.000 noves places que es repartiran entre l'actual zona taronja i aquesta nova zona verda, una forma d'estacionament que ja recollia <a href="https://www.diarilaveu.com/ultim-ple-valencia-aprova-nova-ordenanca-de-mobilitat">l'ordenança de mobilitat, que va entrar en vigor el passat juny</a>. <br/><br/>Encara queda per determinar en quins districtes s'establiran aquestes zones d'aparcament regulat; el que sí que és cert és que el plec estableix que es donarà prioritat als barris de Ciutat Vella, Russafa, Pla del Remei, Gran Via, La Roqueta, Benimaclet, Sant Josep-La Vega Baixa i Orriols. Això sí, segons va informar el regidor de Mobilitat Sostenible, Giuseppe Grezzi, la distribució de les noves dependrà de les demandes veïnals. <br/><br/>En principi, el nombre total de places que implicaran el cobrament d'una taxa per a l'aparcament podrien ascendir fins als 10.439 en tota la ciutat. És a dir, les 5.439 ja existents –amb només 560 en zona taronja– i les 5.000 que es crearien en les zones taronja i verda. No obstant això, aquesta xifra podria incrementar-se fins a un 20% en funció de la demanda i, també, "de les necessitats de cada barri", segons indica la vigent ordenança de mobilitat. <br/><br/><b>Com funcionarà aquesta nova zona verda? </b><br/><br/>De forma semblant a les altres dues zones d'estacionament ja existents, la nova zona verda d'aparcament també comptarà una senyalització específica: una línia discontinua de color en la calçada, que es complementarà amb les indicacions verticals corresponents. <br/><br/>El període màxim que una persona resident pot aparcar en una mateixa plaça tant en la zona verda com en la taronja són 7 dies. A més, segons l'ordenança de mobilitat, per a poder aparcar en aquesta zona, els residents necessitaran un distintiu expedit per l'Ajuntament. En el cas de no comptar amb el permís i aparcar en una d'aquestes zones d'estacionament regulat per a residents, les multes podrien ascendir als 60 euros. <br/><br/>Per a obtindre el permís, en primer lloc, cal acreditar-se com a resident del barri o districte on s'ubica la plaça –o l'àrea d'aparcament– a la qual es vol accedir. A més, en segon lloc, també cal identificar-se com a persona usuària del vehicle. Això implica o bé ser el titular del permís de circulació o, d'altra banda, constar en l'assegurança del cotxe. En el cas que aquest permís estiga a nom d'una empresa o persona jurídica, caldrà estar registrat com la persona conductora d'un vehicle. El tercer requisit que també posa l'Ajuntament és estar al corrent de totes les taxes i imposts en matèria de trànsit –també, en cas que s'hagen comés infraccions–. <br/><br/>El distintiu dona potestat als conductors per a aparcar en les zones verdes –o bé, en les zones taronja– del barri on s'estiga empadronat. Fora d'aquestes àrees, adverteix l'ordenança, perdrà tota validesa. Una vegada s'expedisca aquest permís, el resident podrà fer ús d'ell durant dos anys naturals i englobarà l'any en què se sol·licita i el següent fins al 31 de desembre. Per a renovar el permís, la persona conductora haurà de sol·licitar-lo durant els mesos d'octubre i setembre de l'any vigent. <br/><br/>Cadascun dels permisos anirà adreçat exclusivament a una única matrícula i, per tant, a un únic vehicle, i caducarà per dos motius: per la transferència del cotxe a un altre titular o per la mort del propietari del permís.</p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/autonomies-llengua-propia-advoquen-cooficialitat-basada-acord-la-convivencia-linguistica"/>
        <a href="https://www.diarilaveu.com/psoe-arrabassa-alcaldia-palma-de-gandia-compromis-suport-del-pp"/>
        <a href="https://www.diarilaveu.com/pspv-busca-dreta-desfer-reforma-tributaria-2017-impost-successions-empreses"/>
        <a href="https://www.diarilaveu.com/compromis-comu-podem-mes-pais-mes-formar-grup-propi-senat-geroa-bai"/>
        <a href="https://www.diarilaveu.com/aixi-funcionara-nova-zona-verda-aparcament-valencia-grezzi"/>
      </related>
    </article>
  </body>
</html>