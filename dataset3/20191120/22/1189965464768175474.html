<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/sport/260043/kokkalis-marinakis-skliri-kontra-me-anakoinoseis"/>
    <meta property="og:site_name" content="LiFO"/>
    <meta property="article:published_time" content="2019-11-20T22:38:00+00:00"/>
    <meta property="og:title" content="Κόκκαλης - Μαρινάκης: Σκληρή κόντρα με ανακοινώσεις"/>
    <meta property="og:description" content="Νέες διαστάσεις στην κόντρα Βαγγέλη Μαρινάκη και Σωκράτη Κόκκαλη - Οι ανακοινώσεις σε σκληρό τόνο"/>
  </head>
  <body>
    <article>
      <h1>Κόκκαλης - Μαρινάκης: Σκληρή κόντρα με ανακοινώσεις</h1>
      <h2>Νέες διαστάσεις στην κόντρα Βαγγέλη Μαρινάκη και Σωκράτη Κόκκαλη - Οι ανακοινώσεις σε σκληρό τόνο</h2>
      <address><time datetime="2019-11-20T22:38:00+00:00">20 Nov 2019, 22:38</time> by <a rel="author">NEWSROOM</a></address>
      <p>
        <b>Διαστάσεις παίρνει η κόντρα ανάμεσα σε <a href="https://www.lifo.gr/tags/%CE%A3%CF%89%CE%BA%CF%81%CE%AC%CF%84%CE%B7%CF%82+%CE%9A%CF%8C%CE%BA%CE%BA%CE%B1%CE%BB%CE%B7%CF%82">Σωκράτη Κόκκαλη</a> και <a href="https://www.lifo.gr/tags/%CE%92%CE%B1%CE%B3%CE%B3%CE%AD%CE%BB%CE%B7%CF%82+%CE%9C%CE%B1%CF%81%CE%B9%CE%BD%CE%AC%CE%BA%CE%B7%CF%82">Βαγγέλη Μαρινάκη</a> μετά και την αντιπαράθεση με σκληρές ανακοινώσεις με φόντο τον Ολυμπιακό και το προπονητικό κέντρο της ομάδας στου Ρέντη.</b>
      </p>
      <p>Η ανταλλαγή ανακοινώσεων με προσωπικές αναφορές ξεκίνησε από χθες καθώς δημοσιοποιήθηκαν δύο επιστολές μεταξύ της INTRAKAT και της ΘΡΥΛΟΣ ΑΕ. Αφορμή ήταν το αίτημά της INTRAKAT για επιστροφή έκτασης του προπονητικού κέντρου στο Ρέντη, που χρησιμοποιείται για τις ανάγκες της Ακαδημίας της ΠΑΕ Ολυμπιακός.</p>
      <p>Πρόκειται για έκταση που ανήκε στην ΘΡΥΛΟΣ ΑΕ και αποκτήθηκε από την ΙΝΤRΑΚΑΤ την περίοδο προεδρίας του κ. Σωκράτη Κόκκαλη στην ΠΑΕ Ολυμπιακός.</p>
      <p>Το περιεχόμενο των δύο επιστολών που ξεκίνησαν την κόντρα:</p>
      <p>
        <b>INTRAKAT:</b>
      </p>
      <p>«Όπως γνωρίζετε, η διάρκεια του από 01.02.2014 μεταξύ μας Ιδιωτικού Συμφωνητικού Μίσθωσης του οικοπέδου επιφανείας 12.655,08 τμ που βρίσκεται στην περιοχή του Αγίου Ιωάννη Ρέντη Αττικής, έληξε την 30.6.2019.</p>
      <p>Όπως σας έχουμε ήδη ενημερώσει, η Εταιρεία μας δεν προτίθεται να προβεί σε παράταση ή ανανέωση του μισθωτηρίου, καθώς σκοπεύει να προβεί σε πώληση του ακινήτου της.</p>
      <p>Κατόπιν αυτού, παρακαλούμε να μας αποδώσετε το ακίνητο, κατά τα προβλεπόμενα στο άρθρο 12 του μισθωτηρίου, εντός 30 ημερών από την παρούσα. Επίσης, σας γνωρίζουμε ότι για το χρονικό διάστημα από την 1/7/2019 μέχρι και σήμερα οφείλετε το ποσό των € 15.033,84 ως αποζημίωση χρήσης του ακινήτου κατά τα προβλεπόμενα στο άρθρο 9 του μισθωτηρίου.</p>
      <p>Αρμόδιος επικοινωνίας για την παράδοση του ακινήτου και την τακτοποίηση τυχόν εκκρεμοτήτων από το μισθωτήριο είναι ο κ Ιωάννης Σχοινάς».</p>
      <p>
        <b>Η απάντηση της ΘΡΥΛΟΣ ΑΕ προς την INTRAKAT:</b>
      </p>
      <p>«Με μεγάλη απογοήτευση αλλά χωρίς ίχνος έκπληξης, λάβαμε την επιστολή σας που μας ενημερώνει ότι η Εταιρεία σας αποφάσισε απροειδοποίητα και κατά παράβαση των οικείων νομοθετικών διατάξεων, και θέτοντας διορία μόλις 30 ημερών, να διακόψει τη μίσθωση οικοπέδου που αποτελεί μέρος των προπονητικών εγκαταστάσεων του Ρέντη και στο οποίο προπονούνται και αγωνίζονται οι ομάδες της Ακαδημίας του ΟΛΥΜΠΙΑΚΟΥ. Σημειώνεται μάλιστα ότι η INTRAKAT είχε αποκτήσει το οικόπεδο αυτό από τη ΘΡΥΛΟΣ Α.Ε. κατά την περίοδο που ιδιοκτήτης της ΘΡΥΛΟΣ Α.Ε. και της ΠΑΕ ΟΛΥΜΠΙΑΚΟΣ ήταν ο Σωκράτης Κόκκαλης, στερώντας με αυτό το τρόπο ένα σημαντικό περιουσιακό στοιχείο από την ομάδα μας.</p>
      <p>Επιλέγετε μάλιστα να το κάνετε αυτό κατά τη διάρκεια της αγωνιστικής περιόδου ώστε η ζημία να είναι μεγαλύτερη αφού ανατρέπεται όλος ο αγωνιστικός προγραμματισμός της Ακαδημίας μας.</p>
      <p>Δυστυχώς επιβεβαιώνεται και πάλι η εχθρική στάση του Σωκράτη Κόκκαλη και των εταιρειών του απέναντι στην ΠΑΕ ΟΛΥΜΠΙΑΚΟΣ.</p>
      <p>Αποδείχθηκε με την υπόθεση του «Γεώργιος Καραϊσκάκης», τη στάση του τα τελευταία τρία χρόνια και τις συμμαχίες του και τις δουλειές με όλους σχεδόν τους εχθρούς του ΟΛΥΜΠΙΑΚΟΥ, καθώς και με το γεγονός ότι ο ίδιος και οι εταιρείες του δεν συνεισέφεραν ούτε ένα ευρώ για τον Ερασιτέχνη ΟΛΥΜΠΙΑΚΟ τα τελευταία δέκα χρόνια.</p>
      <p>Δυστυχώς για τον Σωκράτη Κόκκαλη, τους γιους του και τους συνεργάτες του, βασιλιάς τους είναι το χρήμα ενώ ο ΟΛΥΜΠΙΑΚΟΣ είναι ένα όχημα επίτευξης κερδών για τις κρατικοδίαιτες εταιρείες του.</p>
      <p>Η ΠΑΕ ΟΛΥΜΠΙΑΚΟΣ ήδη ετοιμάζει νέους χώρους κοντά στο προπονητικό κέντρο, για να φιλοξενήσουν τις ομάδες της Ακαδημίας του Ολυμπιακού που κάνουν προπόνηση και αγωνίζονται στον συγκεκριμένο χώρο στον οποίο έχουν επενδυθεί από μέρους μας εκατοντάδες χιλιάδες ευρώ ώστε να φτάσει στα υψηλά επίπεδα του προπονητικού κέντρου.</p>
      <p>Σε ότι αφορά σε μια οφειλή μερικών χιλιάδων ευρώ σε σχέση με την μίσθωση, την οποία αναφέρετε στην επιστολή σας, σας ενημερώσουμε ότι έχει εξοφληθεί. Ο ΟΛΥΜΠΙΑΚΟΣ, τα τελευταία δέκα χρόνια, δεν αφήνει χρέη όπως γινόταν επί των ημερών σας, με τα δεκάδες εκατομμύρια ευρώ χρέη της ΠΑΕ και του Ερασιτέχνη Ολυμπιακού που μας μας κληροδοτήσατε.</p>
      <p>Για όλους εμάς, η λειτουργία της Ακαδημίας και των Σχολών, είναι πολύ σημαντική για τον Σύλλογο και την κοινωνία γιατί αποδίδει σε αυτήν εξαιρετικούς αθλητές, μαθητές και κυρίως ανθρώπους.</p>
      <p>Να είστε σίγουροι ότι μαζί με τη παραλαβή του οικοπέδου σας θα εισπράξετε και την καθολική αποδοκιμασία του κόσμου του ΟΛΥΜΠΙΑΚΟΥ για ένα ακόμα απρόκλητο χτύπημα στον Σύλλογο».</p>
      <p>
        <b>Η επιστολή του Σωκράτη Κόκκαλη προς τον Βαγγέλη Μαρινάκη:</b>
      </p>
      <p>Κύριε Μαρινάκη<br/>ΦΤΑΝΕΙ ΠΙΑ!</p>
      <p>Οι συνεχείς απαράδεκτοι και συκοφαντικοί ισχυρισμοί σου εις βάρος μου, οι άθλιες επιθέσεις εναντίον της οικογένειάς μου και οι βρώμικες μεθοδεύσεις κατά των επιχειρήσεων που συμμετέχω, με αποκορύφωμα το χθεσινό οχετό από τα μέσα που έχεις εξαγοράσει, δεν θα μείνουν πλέον αναπάντητα.</p>
      <p>Παρέλαβα έναν Ολυμπιακό ερείπιο και σου παρέδωσα ένα ΜΕΓΑΛΟ Ολυμπιακό με πρωταθλήματα, κύπελα, σύγχρονο γήπεδο, προπονητικό κέντρο, ακαδημίες, σχόλες και γραφεία.</p>
      <p>Για να γίνουν όλα αυτά, που ήταν μια προσπάθεια ιδιαίτερα δύσκολη, εκτός από εκατοντάδες εκατομμύρια ευρώ, διέθεσα πολύ χρόνο, έλαβα κρίσιμες πρωτοβουλίες και δύσκολες αποφάσεις γιατί πάνω από όλα είχα το συμφέρον του Ολυμπιακού.<br/>Από την πρώτη μέχρι την τελευταία στιγμή ήμουν προσωπικά Πρόεδρος και ο μέτοχος του Ολυμπιακού χωρίς να κρύβομαι πίσω από offshore εταιρίες και παρένθετα πρόσωπα.</p>
      <p>Βλέπω ότι εσύ χρησιμοποιείς τον Ολυμπιακό και τα ΜΜΕ που ελέγχεις ως ασπίδα προσωπικής σου προστασίας, εργαλεία προώθησης προσωπικών σου συμφερόντων και πολιτικών φιλοδοξιών.</p>
      <p>Ο Ολυμπιακός ανήκει στο λαό του, είναι πιο μεγάλος από μένα και σίγουρα από σένα.<br/>Μην συνεχίζεις να τον μικραίνεις.</p>
      <p>Σ. Κόκκαλης</p>
      <p>
        <b>Απάντηση Μαρινάκη</b>
      </p>
      <p>«Σωκράτη</p>
      <p>Δεν έχεις το θάρρος να ζητήσεις συγγνώμη από τον κόσμο του ΟΛΥΜΠΙΑΚΟΥ για το ατόπημα σου να διώξεις την Ακαδημία μας από το Ρέντη. Σκοπός σου, να κερδοσκοπήσεις για μια ακόμη φορά εις βάρος του ΟΛΥΜΠΙΑΚΟΥ. Ούτε βέβαια έχεις το θάρρος να απολογηθείς για τη συμπεριφορά σου σε βάρος του ΟΛΥΜΠΙΑΚΟΥ.</p>
      <p>Δεν λες τίποτα στον κόσμο του ΟΛΥΜΠΙΑΚΟΥ για τη δραστηριότητα, με τις ευλογίες σου, του στενού σου συνεργάτη Θωμά Μητρόπουλου ενάντια στην ομάδα μας. Για τις δουλειές των εταιρειών σου με τον Μελισσανίδη (ΟΠΑΠ, γήπεδο ΑΕΚ) καθώς και τις σχέσεις της οικογένειας σου με τη κυβέρνηση των ΣΥΡΙΖΑΝΕΛ, που πολέμησε λυσσαλέα τον ΟΛΥΜΠΙΑΚΟ.</p>
      <p>Η ΠΑΕ ΟΛΥΜΠΙΑΚΟΣ, που μου παρέδωσες, είχε δεκάδες εκατομμύρια ευρώ χρέη σε δημόσιο, τράπεζες, παίκτες, ομάδες και προμηθευτές σε κατάσταση πλήρους αφερεγγυότητας, με πολλές εκκρεμείς δικαστικές υποθέσεις, που ακόμα και δέκα χρόνια μετά ταλαιπωρούν το Σύλλογο. Παρέδωσες την ΠΑΕ ΟΛΥΜΠΙΑΚΟΣ σε οικονομική κατάσταση χειρότερη από την ΠΑΕ ΑΕΚ, η οποία οδηγήθηκε σε χρεοκοπία, και την ΠΑΕ Παναθηναϊκός, η οποία καταδικάστηκε σε πολυετή παρακμή. Αυτό θα ήταν το μέλλον του ΟΛΥΜΠΙΑΚΟΥ, αν δεν πλήρωνα (και ακόμα πληρώνω) τα χρέη και τις υποχρεώσεις σου.</p>
      <p>Έχεις το θράσος να αναφέρεσαι στο «Γ. Καραϊσκάκης». Ξέρεις καλά, ότι είσαι ο μόνος, που αποκόμισε κέρδη εκατομμυρίων ευρώ πουλώντας μετοχές του γηπέδου στον Λαυρεντιάδη και εισπράττοντας εκατομμύρια ευρώ και από εμένα.</p>
      <p>Έχεις το θράσος να αναφέρεσαι στο προπονητικό κέντρο του Ρέντη. Ξέρεις πολύ καλά, ότι παρέλαβα ένα απλό προπονητικό κέντρο, για το οποίο ξόδεψα εκατομμύρια ευρώ, ώστε να δημιουργηθεί ένα από τα πιο σύγχρονα προπονητικά κέντρα της Ευρώπης. Ένα προπονητικό κέντρο, που μεταβίβασα δωρεάν και πλέον ανήκει για πάντα στην ΠΑΕ ΟΛΥΜΠΙΑΚΟΣ και όχι σε εταιρεία συμφερόντων του μεγαλομετόχου, όπως επί των ημερών σου.</p>
      <p>Δεν κρύβομαι. Το Πόθεν Έσχες μου είναι απόλυτα ξεκάθαρο και έχω ελεγχθεί τα τελευταία χρόνια όσο κανένας άλλος. Είμαι πάντα μπροστά, πληρώνοντας σε προσωπικό επίπεδο τις μάχες, που έχω δώσει απέναντι σε αυτούς, που θέλουν να βλάψουν τον ΟΛΥΜΠΙΑΚΟ. Εσύ είσαι αυτός, που συμμαχείς παρασκηνιακά και συνεταιρίζεσαι με τους εχθρούς του ΟΛΥΜΠΙΑΚΟΥ για να προωθήσεις τα επιχειρηματικά σου συμφέροντα. Σε χρησιμοποιεί ως σημαία του ο κάθε αντι-Ολυμπιακός.</p>
      <p>Δεν έχω πολιτικές φιλοδοξίες. Η ενασχόληση μου με τα κοινά ξεκινάει και σταματάει στο Δήμο Πειραιά, όπου μεγάλωσα, είναι σχέση προσφοράς και τα έργα μιλούν από μόνα τους. Πολιτικές φιλοδοξίες έχεις εσύ και τα μέλη της οικογένειάς σου. Παρέδωσες την ιστορία σου στον ΟΛΥΜΠΙΑΚΟ προς καπηλεία από τον ΣΥΡΙΖΑ στις ευρωεκλογές και όχι μόνο.</p>
      <p>Ουδέποτε χρησιμοποίησα τον ΟΛΥΜΠΙΑΚΟ για να προωθήσω τα προσωπικά μου συμφέροντα. Οι επιχειρήσεις μου αναπτύσσονται και προοδεύουν στο εξωτερικό και δεν έχουν καμία σχέση με το ελληνικό Δημόσιο. Ο ΟΛΥΜΠΙΑΚΟΣ ήταν για εσένα το όχημα για την προώθηση των κρατικοδίαιτων επιχειρήσεών σου. Αυτές γιγαντώθηκαν κατά την περίοδο που ήσουν ιδιοκτήτης της ΠΑΕ ΟΛΥΜΠΙΑΚΟΣ. Απέτυχαν και χρεοκόπησαν, οποτεδήποτε δραστηριοποιήθηκαν εκτός των ελληνικών συνόρων.</p>
      <p>Ο ΟΛΥΜΠΙΑΚΟΣ τα τελευταία δέκα χρόνια μεγαλώνει. Η ΠΑΕ ΟΛΥΜΠΙΑΚΟΣ αποτελεί πλέον μέλος της παγκόσμιας ποδοσφαιρικής ελίτ, κατακτώντας την υψηλότερη της θέση στην Ευρωπαϊκή της ιστορία. Ο Ερασιτέχνης ΟΛΥΜΠΙΑΚΟΣ, ο οποίος άφησες με εκατομμύρια χρέη, θριαμβεύει σε όλα τα αθλήματα κατακτώντας Ευρωπαϊκούς τίτλους. Η κοινωνική προσφορά της ερυθρόλευκης οικογένειας αποτελεί παράδειγμα για όλους.</p>
      <p>Σωκράτη,</p>
      <p>είσαι Αχάριστος. Ποτέ δεν εκτίμησες τα όσα σου προσέφερα. Σε στήριξα στις προσωπικές και επιχειρηματικές σου αντιπαραθέσεις σεβόμενος την ιστορία και την προσφορά σου στον ΟΛΥΜΠΙΑΚΟ. Αυτήν την ιστορία, όμως, εσύ δεν τη σεβάστηκες. Τα τελευταία τρία χρόνια αποφάσισες να συμμαχήσεις με τους εχθρούς του ΟΛΥΜΠΙΑΚΟΥ μας. Και όλα αυτά για να προωθήσεις μια ακόμα φορά τα προσωπικά σου συμφέροντα.</p>
      <p>Σε καλώ ακόμα και τώρα να απαρνηθείς τους εχθρούς μας και να ξεκινήσεις να ονειρεύεσαι μαζί μας για το μεγαλείο του ΟΛΥΜΠΙΑΚΟΥ μας.</p>
      <p>Βαγγέλης Μαρινάκης»</p>
    </article>
  </body>
</html>