<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/904556/contractverlenging-martinez-is-niet-voor-morgen-we-gaan-onze-tijd-nemen-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-20T22:40:00+00:00"/>
    <meta property="og:title" content="Ook bondsvoorzitter Bayat had het graag anders gezien: &quot;Ik ben triest&quot;"/>
    <meta property="og:description" content="Nu de Rode Duivels zich met verve geplaatst hebben voor het EK in 2020, kan bondsvoorzitter Mehdi Bayat wat dieper ingaan op twee hete hangijzers: de toekomst van Roberto Martinez en het fiasco rond het Eurostadion. In beide gevallen laat Bayat het achterste van zijn tong zien."/>
  </head>
  <body>
    <article>
      <h1>Ook bondsvoorzitter Bayat had het graag anders gezien: "Ik ben triest"</h1>
      <address>
        <time datetime="2019-11-20T22:40:00+00:00">20 Nov 2019, 22:40</time>
      </address>
      <p>
        <b>Nu de Rode Duivels zich met verve geplaatst hebben voor het EK in 2020, kan bondsvoorzitter Mehdi Bayat wat dieper ingaan op twee hete hangijzers: de toekomst van Roberto Martinez en het fiasco rond het Eurostadion. In beide gevallen laat Bayat het achterste van zijn tong zien.</b>
      </p>
      <p>Vanzelfsprekend is de Belgische voetbalbond tevreden over het werk dat Martinez de voorbije jaren geleverd heeft. "We gaan zeker met hem praten over zijn contract, maar we gaan er onze tijd voor nemen", geeft Bayat aan volgens <i><a href="https://www.nieuwsblad.be/cnt/dmf20191120_04726999?utm_source=twitter&amp;utm_medium=dlvr&amp;utm_campaign=twitterfeed">Het Nieuwsblad</a></i>. "Alles op zijn tijd, zowel voor hem als voor ons. Ik denk dat hij momenteel slechts met één ding bezig is, namelijk hoe breng ik de Rode Duivels in optimale omstandigheden aan de start van het EK."</p>
      <p>Het gefaalde project rond het Eurostadion deed de laatste dagen <a href="https://www.voetbalprimeur.be/nieuws/904549/rode-duivels-hebben-groot-nadeel-tijdens-ek-geen-nationaal-stadion-is-doodzonde-.html?utm_source=doorlink&amp;utm_medium=doorlink&amp;utm_campaign=%2F">extra pijn</a> aan de Belgische voetbalfan. De Rode Duivels zullen niet te zien zijn in eigen land, maar wel in onder meer Rusland en Denemarken. "Ik ben triest, zoals de andere Belgen die graag de Rode Duivels als favoriet in eigen land aan het werk hadden willen zien", deelt Bayat zijn gevoelens. "Als bondsvoorzitter kan ik alleen maar zeggen dat we de eerste bocht gemist hebben, maar dat we absoluut niet de tweede bocht willen missen."</p>
      <p>Bayat insinueert dus dat er op termijn wel degelijk een nieuwe nationale voetbaltempel zal verrijzen. "Voor een volgend toernooi, maar ook om onze supporters een beter comfort aan te kunnen bieden. Het is aan ons om de nodige inspanningen te leveren zodat er een stadion komt die naam waardig. Dit land en deze spelers verdienen dit."</p>
    </article>
  </body>
</html>