<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://daryo.uz/2019/11/20/daryo-oqshomi-is-gazidan-bogilib-olgan-yetti-ishchi-gaz-portlashidan-yonib-ketgan-yetti-mashina-konservadan-zaharlangan-yetti-qarindosh/?utm_source=daryo"/>
    <meta property="og:site_name" content="Daryo"/>
    <meta property="article:published_time" content="2019-11-20T22:12:00+00:00"/>
    <meta property="og:title" content="“Daryo” oqshomi: Is gazidan bo‘g‘ilib o‘lgan yetti ishchi, gaz portlashidan yonib ketgan yetti mashina, konservadan zaharlangan yetti qarindosh"/>
    <meta property="og:description" content="20-noyabrning e’tiborga molik voqea-hodisalari dayjesti bilan “‘Daryo’ oqshomi”da tanishing"/>
  </head>
  <body>
    <article>
      <h1>“Daryo” oqshomi: Is gazidan bo‘g‘ilib o‘lgan yetti ishchi, gaz portlashidan yonib ketgan yetti mashina, konservadan zaharlangan yetti qarindosh</h1>
      <address>
        <time datetime="2019-11-20T22:12:00+00:00">20 Nov 2019, 22:12</time>
      </address>
      <p><b>Shavkat Mirziyoyev Toshkentni aylandi.</b> O‘zbekiston Prezidenti dastlab Mirzo Ulug‘bek tumanidagi IT-parkda bo‘ldi va uning yangi bosqichi qurilishiga <a href="https://daryo.uz/2019/11/20/shavkat-mirziyoyev-it-park-faoliyati-bilan-tanishdi-va-loyiha-qurilishining-yangi-bosqichi-uchun-kapsula-qoydi-foto/">tamal toshini qo‘ydi</a>. So‘ng “O‘zekspomarkaz”da o‘tayotgan Sanoat yarmarkasi va kooperatsiya birjasi bilan <a href="https://daryo.uz/2019/11/20/shavkat-mirziyoyev-ozekspomarkazda-otayotgan-sanoat-yarmarkasi-va-kooperatsiya-birjasi-bilan-tanishdi-foto/">tanishdi</a>. Shuningdek, Islom sivilizatsiyasi markazi <a href="https://daryo.uz/2019/11/20/shavkat-mirziyoyev-islom-sivilizatsiyasi-markazi-qurilishi-bilan-tanishdi-foto/">qurilishini borib ko‘rdi</a>.</p>
      <figure>
        <img src="https://s.daryo.uz/wp-content/uploads/2019/11/063bbf09-424b-99fd-383c-69871bec3d5b-1.jpg"/>
        <figcaption>Foto: Prezident matbuot xizmati</figcaption>
      </figure>
      <p><b>Yetti, yetti, yetti:</b> Jizzaxda IIB binosini ta’mirlayotgan yetti usta <a href="https://daryo.uz/2019/11/20/jizzaxda-iib-binosini-tamirlayotgan-7-nafar-ishchi-is-gazidan-zaharlandi/">is gazidan zaharlanib o‘ldi</a>. Samarqandda suyultirilgan gaz tashuvchi mashina portlashi oqibati unga qo‘shilib <a href="https://daryo.uz/2019/11/20/samarqandda-suyultirilgan-gaz-tashuvchi-yuk-mashinasi-portlashidan-7-ta-transport-yonib-ketdi-foto/">yana oltita transport vositasi yonib ketdi</a>. Qashqadaryoda bir oilaning yetti a’zosi bodring-pomidor konversasidan zaharlangan edi, <a href="https://daryo.uz/2019/11/20/chiroqchida-konservadan-zaharlangan-oilaning-tongich-farzandi-ham-vafot-etdi/">ularning ikki nafari vafot etdi</a>.</p>
      <p><b>O‘zbekistonda rahbariyat yuksak lavozim taklif qilsa, <a href="https://daryo.uz/2019/11/20/ozbekistonda-rahbariyat-yuksak-lavozim-taklif-qilsa-rad-etish-mumkinmi-rahbariyat-rad-javobiga-qanday-munosabat-bildiradi-tanzila-norboyeva-javob-beradi/">rad etish mumkinmi</a>? Rahbariyat rad javobiga qanday munosabat bildiradi?</b> O‘zbekiston Senati raisi Tanzila Norboyeva <a href="https://daryo.uz/2019/11/20/ozbekistonda-rahbariyat-yuksak-lavozim-taklif-qilsa-rad-etish-mumkinmi-rahbariyat-rad-javobiga-qanday-munosabat-bildiradi-tanzila-norboyeva-javob-beradi/">javob beradi</a>. U, shuningdek, hukumatni <a href="https://daryo.uz/2019/11/20/tanzila-norboyeva-xalq-muammolarni-kotarayotganidan-hukumat-aslo-xafa-bolmasligi-lozim/">xalqdan xafa bo‘lmaslikka</a> chaqirgan, OAVdan yashirinib yurgan amaldorlar — <a href="https://daryo.uz/2019/11/20/tanzila-norboyeva-hali-ham-oav-va-xalqdan-yashirinib-qochib-yurgan-amaldorlar-bor-lekin-bu-vaqtinchalik-holat/">vaqtinchalik holat</a> ekanini aytgan.</p>
      <p><b>“O‘zgidromet” Qamchiq dovonida 21—25-noyabr kunlari kuchli <a href="https://daryo.uz/2019/11/20/ozgidromet-qamchiq-dovonida-kuchli-qor-yogishi-mumkinligi-haqida-ogohlantirdi/">qor yog‘ishi mumkinligi haqida ogohlantirdi</a></b> (qish boshlandi). “Tuman tushib, ko‘rinuvchanlik 50 metrgacha pasayadi, shamol sekundiga 17—22 metr tezlikda esadi. 21—23-noyabrda harorat -5...-3 darajagacha, 24—25-noyabrda -13...-8 darajagacha soviydi. Yo‘lda qor uyumlari, muzlamalar hosil bo‘ladi”, — deyiladi xabarda.</p>
      <p><b>“U yangi hayot boshlash uchun Rossiyaga borib kelgandi”.</b> Qashqadaryo shilqim haydovchining xatti-harakatlari sabab <a href="https://daryo.uz/2019/11/19/aktrisaga-shilqimlik-qilingan-u-esa-yurib-ketayotgan-yuk-mashinasidan-o%ca%bbzini-tashlagan-gavhar-sharipovaning-olimi-boyicha-qo%ca%bbshimcha-malumot-be/">fojiali halok bo‘lgan</a> aktrisa Gavhar Sharipova haqida <a href="https://daryo.uz/2019/11/20/u-rossiyaga-yangi-hayot-boshlagani-ketgandi-aktrisa-gavhar-sharipova-hamkasb-dostlari-xotirasida-foto/">uning hamkasblari va do‘stlari fikr bildirdi</a>. Ularning aytishicha, aktrisa so‘nggi vaqtlarda tushkun kayfiyatda bo‘lgan, “do‘stlari uning qo‘ng‘iroqlariga javob bermagan”.</p>
      <p><b>Jizzaxda 15 yoshli <a href="https://daryo.uz/2019/11/20/jizzaxda-15-yoshli-maktab-oquvchisi-farzandli-boldi/">o‘quvchi qiz ona bo‘ldi</a>.</b> Tug‘uruqxona bu haqda prokuraturaga xabar bergan, prokuratura esa “16 yoshga to‘lmagan shaxs bilan jinsiy aloqa qilish” moddasi bo‘yicha ish ochgan. Avvalroq shunga o‘xshash hodisalar <a href="https://daryo.uz/2019/11/05/kosonda-oquvchi-qiz-15-yoshida-ona-boldi-maktab-rahbariyati-tuman-xtb-va-tuguruqxona-masullari-hodisani-bir-yildan-ortiq-yashirgan/">Qashqadaryo</a>, <a href="https://daryo.uz/2019/02/16/toshkentdagi-maktablarning-birida-8-sinf-o%CA%BBquvchisi-homilador-bo%CA%BBlib-qoldi/">Farg‘ona viloyatlari</a> va <a href="https://daryo.uz/2018/09/29/14-yoshida-homilador-bo%CA%BBlib-qolgan-farg%CA%BBonalik-qizning-taqdiri-qanday-kechdi/">Toshkent shahrida</a> ham qayd etilgan edi.</p>
      <p><b>O‘zbekistonda yana nima gap?</b> 2020-yil uchun davlat budjeti to‘g‘risidagi qonun loyihasiga deputatlar tomonidan <a href="https://daryo.uz/2019/11/20/2020-yil-uchun-ozbekiston-davlat-budjeti-togrisidagi-qonun-loyihasiga-deputatlar-tomonidan-20-ga-yaqin-ozgarish-kiritilmoqda/">20 ga yaqin o‘zgartirish kiritilmoqda</a>. 10 oy ichida 4 milliard dollarlik <a href="https://daryo.uz/2019/11/20/ozbekiston-10-oy-ichida-4-milliard-dollarlik-oltin-eksport-qildi/">oltin eksport qilindi</a>. Termizda 10 oy ichida 672 ta daydi <a href="https://daryo.uz/2019/11/20/termizda-10-oy-ichida-672-ta-daydi-hayvonlar-yoq-qilindi/">hayvon yo‘q qilindi</a>. Oliy Majlisga ko‘rsatilgan deputatlikka nomzodlar ichida marhumlar ham borligi haqida <a href="https://daryo.uz/2019/11/20/deputatlikka-nomzodlar-ichida-marhumlar-ham-borligi-haqida-gap-sozlar-tarqaldi-markaziy-saylov-komissiyasi-holat-yuzasidan-tekshiruv-boshladi/">gap-so‘zlar tarqaldi</a>. Qozog‘istonda o‘zbekistonlik donorlarning organlarini Isroilga <a href="https://daryo.uz/2019/11/20/qozogistonda-ozbekistonlik-donorlarning-organlarini-isroilga-sotgan-shifokor-hibsga-olindi/">sotgan shifokor hibsga olindi</a>. Andijondagi uyda <a href="https://daryo.uz/2019/11/20/andijonda-gaz-chaqnashi-tufayli-fuqaroning-uyi-portladi-uch-kishi-kuyish-jarohati-bilan-kasalxonaga-yotqizildi/">gaz portladi</a>, uch kishi kuydi. O‘zbekiston Afg‘onistonga <a href="https://daryo.uz/2019/11/20/ozbekiston-afgonistonga-gumanitar-yordam-jonatdi/">gumanitar yordam jo‘natdi</a>. “Bi-bi-si” o‘zbek milliy taomlari sog‘liq uchun foydali ekanligini <a href="https://daryo.uz/2019/11/20/bbc-ozbek-milliy-taomlari-sogliq-uchun-foydali-ekanligini-etirof-etdi/">e’tirof etdi</a>. Habib Nurmagomedov <a href="https://daryo.uz/2019/11/20/foto-habib-nurmagomedov-toshkentga-kelmoqda/">Toshkentga kelmoqda</a>.</p>
      <p><b>Jahonda-chi?</b> Afg‘oniston prezidenti mamlakatda IShID faoliyatiga butunlay barham berilganini <a href="https://daryo.uz/2019/11/20/afgoniston-prezidenti-mamlakatda-ishid-faoliyatiga-butunlay-barham-berilganini-malum-qildi/">ma’lum qildi</a>. AQSh Senati Gonkongdagi vaziyat bo‘yicha qonun loyihasini <a href="https://daryo.uz/2019/11/20/aqsh-senati-gonkongdagi-vaziyat-boyicha-qonun-loyihasini-ishlab-chiqdi-gonkong-hukumati-amerikadan-ichki-siyosatga-aralashmaslikni-soramoqda/">ishlab chiqdi</a>, Gonkong hukumati esa Amerikadan uning ichki siyosatiga <a href="https://daryo.uz/2019/11/20/aqsh-senati-gonkongdagi-vaziyat-boyicha-qonun-loyihasini-ishlab-chiqdi-gonkong-hukumati-amerikadan-ichki-siyosatga-aralashmaslikni-soramoqda/">aralashmaslikni so‘radi</a>. Erondagi norozilik namoyishlarida halok bo‘lganlarning soni <a href="https://daryo.uz/2019/11/20/erondagi-norozilik-namoyishlarida-halok-bolganlarning-soni-100-nafardan-oshdi/">100 nafardan oshdi</a>. Iroqdagi norozilik namoyishlarida neft terminallari va konlariga olib boruvchi yo‘llar ham <a href="https://daryo.uz/2019/11/20/iroqdagi-norozilik-namoyishlarida-neft-terminallari-va-konlariga-olib-boruvchi-yollar-ham-yopib-qoyildi/">yopib qo‘yildi</a>. Aleksandr Lukashenko <a href="https://daryo.uz/2019/11/20/oltinchi-marotaba-aleksandr-lukashenko-belarus-prezidentligiga-saylovlarda-ishtirok-etishini-malum-qildi/">ketma-ket oltinchi marta</a> Belarus prezidentligiga saylovlarda ishtirok etishini ma’lum qildi. Italiyada uy hayvonlarining huquqlari bolalar huquqlari bilan <a href="https://daryo.uz/2019/11/20/italiyada-uy-hayvonlarining-huquqlari-oshirilishi-va-bolalar-huquqlari-bilan-tenglashtirilishi-mumkin/">tenglashtirilishi mumkin</a>.</p>
    </article>
  </body>
</html>