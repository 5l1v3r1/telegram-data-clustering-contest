<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/fa-kvar-i-ockuperat-universitet-i-hongkong/"/>
    <meta property="og:site_name" content="DN.SE"/>
    <meta property="article:published_time" content="2019-11-20T22:25:38+00:00"/>
    <meta property="og:title" content="Få kvar i ockuperat universitet i Hongkong"/>
    <meta property="og:description" content="Det var lugnt på Hongkongs gator under onsdagen."/>
  </head>
  <body>
    <article>
      <h1>Få kvar i ockuperat universitet i Hongkong</h1>
      <address><time datetime="2019-11-20T22:25:38+00:00">20 Nov 2019, 22:25</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Det var lugnt på Hongkongs gator under onsdagen. Endast ett fåtal demonstranter håller sig fortsatt barrikaderade i lokaler i Hongkongs polytekniska universitet, där delar av stadens proteströrelse drabbat samman med polis de senaste dagarna.</b>
      </p>
      <p>Flera har setts lämna byggnaden medan andra försökt undkomma polisen genom att ta vägen genom kloakerna.</p>
      <p>– Kloaken luktade väldigt illa. Den var full av kackerlackor, full av ormar. Varje steg var väldigt, väldigt smärtsamt, säger en 21-årig student som deltog i flyktförsöket men tvingades vända om.</p>
      <p>Räddningspersonal, som demonstranterna valt att släppa in på universitetsområdet, blockerade ingångarna till kloakerna för att hindra flera försök.</p>
      <p><b>Under tisdagen uppmanade</b> Hongkongs högste ledare Carrie Lam demonstranterna att lämna universitetet. Samtidigt meddelade hon att de riskerade att lagföras för att ha deltagit i upplopp.</p>
      <p>De våldsamma sammandrabbningarna mellan polis och demonstranter vid universitetet är de senaste i en snart sex månader lång protestvåg i Hongkong. Demonstranterna slår vakt om Hongkongs relativa självständighet, som de anser hotas av ett ökat inflytande från Peking.</p>
      <p>Gnistan till protesterna tändes i våras då Hongkongs ledning lade fram ett förslag som skulle göra det möjligt att utlämna misstänkta brottslingar till Fastlandskina.</p>
    </article>
  </body>
</html>