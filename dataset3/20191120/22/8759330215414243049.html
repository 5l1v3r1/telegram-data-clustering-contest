<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/904558/tottenham-maakte-fout-in-de-zomer-ofwel-cyclus-afsluiten-ofwel-kern-veranderen-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-20T22:58:00+00:00"/>
    <meta property="og:title" content="Crisis bij Spurs verklaard: &quot;Ook Alderweireld en Vertonghen delen in de malaise&quot;"/>
    <meta property="og:description" content="Amper een half jaar na de (weliswaar verloren) Champions League-finale zit Tottenham Hotspur diep, erg diep. Voorzitter Daniel Levy besloot dinsdag dan maar om Mauricio Pochettino op straat te zetten."/>
  </head>
  <body>
    <article>
      <h1>Crisis bij Spurs verklaard: "Ook Alderweireld en Vertonghen delen in de malaise"</h1>
      <address>
        <time datetime="2019-11-20T22:58:00+00:00">20 Nov 2019, 22:58</time>
      </address>
      <p>
        <b>Amper een half jaar na de (weliswaar verloren) Champions League-finale zit Tottenham Hotspur diep, erg diep. Voorzitter Daniel Levy besloot dinsdag dan maar om Mauricio Pochettino op straat te zetten. <a href="https://www.voetbalprimeur.be/nieuws/904456/spurs-handelt-razendsnel-mourinho-volgt-ontslagen-pochettino-op-in-londen.html?utm_source=doorlink&amp;utm_medium=doorlink&amp;utm_campaign=%2F">José Mourinho volgde hem inmiddels op</a>. Spurs-kenner Geert Heremans legt de oorzaak van het probleem bij foute beslissingen tijdens de afgelopen zomerperiode.</b>
      </p>
      <p>"Na vijf succesvolle jaren onder Pochettino kan je als club 2 dingen doen", opent Heremans zijn kijk op de zaken bij <i><a href="https://sporza.be/nl/2019/11/20/geert-heremans-over-mourinho-bij-tottenham/">Sporza</a>. </i>"Ofwel sluit je de cyclus vorige zomer af, door van trainer te veranderen. Pochettino gaf zelf vlak voor de Champions League-finale al aan dat hij misschien wel iets anders wou gaan doen bij eventuele winst van die finale. Toen stuurde de Argentijn al een signaal de wereld in dat er bij Spurs best het een en het ander moest veranderen, misschien zelfs zonder hem. Maar voorzitter Levy had blijkbaar geen oren naar dat signaal."</p>
      <aside>Lees meer<br/><a href="https://www.voetbalprimeur.be/nieuws/904442/alderweireld-vindt-duivels-nog-beter-dan-op-wk-niet-arrogant-wel-realistisch-.html?itm_source=www.voetbalprimeur.be&amp;itm_medium=highlighted-content">Alderweireld baalt niet al te erg van vertrek Pochettino: "Tijd voor iets anders"</a></aside>
      <p>"Ofwel hou je de succescoach toch bij de club en verander je een groot deel van de spelerskern", benoemt Heremans optie twee. "Daarmee bedoel ik dat de kern grondig opgefrist had moeten worden, met een achttal inkomende én een achttal uitgaande transfers. Ook had er veel eerder duidelijkheid moeten komen voor enkele jongens met een aflopend contract (Eriksen, Alderweireld, Vertonghen, etc.), maar door de afwachtende houding van de voorzitter is die duidelijkheid er nooit gekomen. Dat heeft de eenheid binnen de groep aangetast."</p>
      <p><b>Geen ingreep<br/></b>"Tottenham heeft geen van beide gedaan", verwijt Heremans. "Slechts drie spelers werden aangetrokken (Ndombélé, Sessegnon en Lo Celso) en de trainer is ook gebleven. Daardoor is dit voor Pochettino en zijn spelersgroep echt wel het jaartje teveel. De spelers zijn duidelijk minder gemotiveerd en zijn ver verwijderd van hun beste vorm. Naast Kane, Alli en de ongelukkige Lloris delen ook Rode Duivels Vertonghen en Alderweireld in de malaise", besluit Heremans streng.</p>
      <p>Hoe het ook zij, de gevolgen van de miserabele zomermercato zijn desastreus voor Tottenham. Na twaalf speeldagen staan <i>The Spurs </i>pas veertiende in de Premier League, met amper veertien punten op de teller. In de Champions League lijken ze wel te kunnen overwinteren. Voor onze Rode Duivels valt het ook op individueel vlak tegen. Alderweireld haalt zijn beste niveau niet meer, terwijl Vertonghen nog maar in zes competitieduels in actie kwam.</p>
      <aside>Lees meer<br/><a href="https://www.voetbalprimeur.be/nieuws/904519/pochettino-uit-de-wind-gezet-alderweireld-en-vertonghen-moeten-weg-bij-spurs-.html?itm_source=www.voetbalprimeur.be&amp;itm_medium=highlighted-content">Alderweireld en Vertonghen krijgen het te verduren: "Belediging voor ons shirt"</a></aside>
    </article>
  </body>
</html>