<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_21/birmania-accusata-genocidio-suu-kyi-guidera-difesa-all-aja-cb17df30-0c8d-11ea-89cc-e514bdace0f8.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-20T22:00:00+00:00"/>
    <meta property="og:title" content="La Birmania accusata di «genocidio»Suu Kyi guiderà la difesa all’Aja"/>
    <meta property="og:description" content="La persecuzione dei Rohingya finisce alla Corte internazionale di giustizia. Nella delegazione a difesa dell’esercito birmano anche il premio Nobel per la Pace"/>
  </head>
  <body>
    <article>
      <h1>La Birmania accusata di «genocidio»<br/>Suu Kyi guiderà la difesa all’Aja</h1>
      <h2>La persecuzione dei Rohingya finisce alla Corte internazionale di giustizia. Nella delegazione a difesa dell’esercito birmano anche il premio Nobel per la Pace</h2>
      <address><time datetime="2019-11-20T22:00:00+00:00">20 Nov 2019, 22:00</time> by <a rel="author">Paolo Salom</a></address>
      <p>Partiamo con l’antefatto. Agosto 2017. Dopo un attacco da parte di una formazione di ribelli di etnia Rohingya, l’esercito della Birmania (ora chiamata Myanmar) lancia un’operazione «anti terrorismo» contro i villaggi abitati dalla minoranza musulmana nella regione di Rakhine, al confine con il Bangladesh.</p>
      <slideshow>
        <figure>
          <img src="https://images2.corriereobjects.it/methode_image/2017/12/14/Esteri/Foto/MSF208754_Medium_MGTHUMB-INTERNA.jpg"/>
          <figcaption>Birmania, l?esodo dei Rohingya</figcaption>
        </figure>
        <figure>
          <img src="https://images2.corriereobjects.it/methode_image/2017/12/14/Esteri/Foto/MSF208763_Medium_MGTHUMB-INTERNA.jpg"/>
          <figcaption>Birmania, l?esodo dei Rohingya</figcaption>
        </figure>
        <figure>
          <img src="https://images2.corriereobjects.it/methode_image/2017/12/14/Esteri/Foto/MSF208762_Medium_MGTHUMB-INTERNA.jpg"/>
          <figcaption>Birmania, l?esodo dei Rohingya</figcaption>
        </figure>
        <figure>
          <img src="https://images2.corriereobjects.it/methode_image/2017/12/14/Esteri/Foto/MSF208757_Medium_MGTHUMB-INTERNA.jpg"/>
          <figcaption>Birmania, l?esodo dei Rohingya</figcaption>
        </figure>
        <figure>
          <img src="https://images2.corriereobjects.it/methode_image/2017/12/14/Esteri/Foto/MSF208753_Medium_MGTHUMB-INTERNA.jpg"/>
          <figcaption>Birmania, l?esodo dei Rohingya</figcaption>
        </figure>
        <figcaption>Birmania, l?esodo dei Rohingya</figcaption>
      </slideshow>
      <p><b>In pochi giorni migliaia di Rohingya sono costretti alla fuga</b>: si saprà poi — grazie alle testimonianze dirette e al lavoro dei volontari delle Ong umanitarie — che i soldati birmani lasciavano al loro passaggio villaggi bruciati mentre esecuzioni sommarie e stupri di massa, dicono le accuse, erano gli strumenti della «lotta al terrore». I sopravvissuti, 700 mila tra uomini, donne e bambini, sono da allora ospitati nei campi profughi bengalesi in attesa — peraltro con poca speranza — di rientrare nelle proprie case. Ora, a due anni dai fatti, la Corte internazionale di giustizia dell’Aja ha disposto una serie di udienze pubbliche (dal 10 al 12 dicembre) per far luce su questa triste vicenda. L’inchiesta — formalmente per genocidio — è stata promossa dal Gambia su incarico dell’Organizzazione per la cooperazione islamica. E, si è saputo da poco, la Birmania ha risposto (via Facebook) facendo sapere che la delegazione di avvocati incaricata di illustrare la posizione di Rangoon sarà guidata personalmente da Aung San Suu Kyi, consigliere di Stato e ministro degli Esteri dell’ormai ex dittatura militare «per difendere l’interesse nazionale a proposito dei profughi dello Stato di Rakhine».</p>
      <p><b>Dal canto suo, il ministro della Giustizia del Gambia Abubacarr </b>Marie Tambadou — che è anche procuratore generale — dopo aver depositato la denuncia, ha messo in guardia la comunità internazionale. «Desidero inviare un messaggio chiaro al Myanmar e al mondo intero — ha dichiarato all’Ap —. Non è accettabile restare fermi a guardare quando atrocità come queste si verificano intorno a noi. È una vergogna per la nostra generazione se rimaniamo inerti mentre un genocidio prende forma davanti ai nostri occhi».</p>
      <p><b>Aung San Suu Kyi, premio Nobel per la Pace, tornata alla vita politic</b>a come leader di fatto del suo Paese dopo 19 anni di arresti per la sua opposizione al regime dei generali, ha dal canto suo più volte smentito energicamente che i Rohingya — popolazione islamica priva di cittadinanza e diritti civili — siano mai stati perseguitati dall’esercito dello Stato a maggioranza buddhista. Tuttavia, la Birmania settimana scorsa ha respinto la richiesta da parte del Tribunale dell’Onu di aprire un’indagine sui luoghi del presunto genocidio. Il motivo? «Non abbiamo sottoscritto l’accordo sull’istituzione di questa corte di giustizia, dunque l’Aja non ha giurisdizione». I giudici internazionali hanno ribadito che hanno diritto di verificare i fatti dal momento che il Bangladesh, coinvolto nella crisi, è parte dell’istituzione. Inoltre esiste il serio pericolo di «un ripetersi delle violenze». Forse da un’ex dissidente come Suu Kyi ci si poteva attendere di più.</p>
    </article>
  </body>
</html>