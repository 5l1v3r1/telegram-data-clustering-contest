<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/20/ek-partizan-izborio-top-16-uz-mnogo-oscilacija-i-skakanja-po-zivcima-navijaca/"/>
    <meta property="og:site_name" content="Sportska centrala"/>
    <meta property="article:published_time" content="2019-11-20T22:06:47+00:00"/>
    <meta property="og:title" content="EK: Partizan izborio Top 16 uz mnogo oscilacija i skakanja po živcima navijača"/>
    <meta property="og:description" content="Partizan – Ritas 86:81 (23:21, 23:19, 22:17, 18:24) Dugo je Partizan čekao na pobedu protiv Ritasa, ali je ove sezone dva puta pobedio ekipu iz Viljnusa. Crno-beli su šestom pobedom u Evrokupu ove sezone izborio plasman u Top 16 fazu ovog takmičenja. Ritas je dobro počeo meč, punih osam minuta kontrolisao igru i rezultat, a […]"/>
  </head>
  <body>
    <article>
      <h1>EK: Partizan izborio Top 16 uz mnogo oscilacija i skakanja po živcima navijača</h1>
      <address><time datetime="2019-11-20T22:06:47+00:00">20 Nov 2019, 22:06</time> by <a rel="author">Zile</a></address>
      <p><b>Partizan – Ritas 86:81</b> (23:21, 23:19, 22:17, 18:24)</p>
      <p>Dugo je Partizan čekao na pobedu protiv Ritasa, ali je ove sezone dva puta pobedio ekipu iz Viljnusa. Crno-beli su šestom pobedom u Evrokupu ove sezone izborio plasman u Top 16 fazu ovog takmičenja.</p>
      <p>Ritas je dobro počeo meč, punih osam minuta kontrolisao igru i rezultat, a Partizan je u tom periodu samo jednom poveo i to nakon trojke Zagorca, 10:8. Zagorac je u tom periodu bio jedini raspoložen igrač crno-belih, postigao je prih 12 poena za svoj tim, a stanje na parketu promenilo se sa ulaskom Vila Mozlija.</p>
      <p>Amerikanac na svakoj utakmici daje 100 odsto, a tako je bilo i večeras – sa 3 blokade za 5 minuta digao je na noge publiku u „Štark Areni“, podigao nivo odbrane Partizana i energetski pokrenuo saigrače koji su za tri i po minuta napravili seriju 15:0 i poveli sa 30:21. Nakon tajm-auta Dainijusa Adomaitisa sve se promenilo, igrači Partizana gotovo četiri minuta nisu poentirali, a Ritas je prišao na 30:29. Finiš prvog poluvremena pripao je srpskom klubu, trojkom Gordića 32 sekunde pre kraja crno-beli su stigli i do +9 (46:37), ali je na drugoj strani Bickauskis vratio trojku za 46:40 nakon 20 minuta košarke.</p>
      <p>Nastavak je počeo slobodnim bacanjem zbog tehničke greške Andree Trinkijerija, a nakon poena Berstoua i Sirvidisa Ritas je prišao na samo poen minusa, 46:45. Nakon trojke Pejdža Partizan je u 26. minutu poveo sa 60:53, a minut i po pre kraja treće četvrtine Gordić je realizovao kontranapad za prvu dvocifrenu prednost crno-belih, 66:55.</p>
      <p>Sa 5 poena Zagorca i 2 Tomasa Partizan je počeo četvrtu četvrtinu, poveo sa 75:57 i ponovo stao, tačnije rečeno Ritas ga je iznenadio zonom i prišao na samo 79:73 tri minuta pre kraja. Jaramaz je sa 5 vezanih poena vratio dvocifrenu prednost, ali je odgovorio Bendžijus novom trojkom.</p>
      <p>Imao je Partizan mnogo problema u tim trenucima da prenese loptu na polovinu rivala, a to je kaznio Sirvidis trojkom i na početku poslednjeg minuta bilo je 84:79. Mozli je zakucavanjem kaznio grešku u odbrani Ritasa i rešio ovaj meč, a Partizan je i drugi put ove sezone pobedio litvanski tim.</p>
      <p>Zagorac je bio najefikasniji sa 17 poena, jedan manje ubacio je Tomas, Jaramaz je dodao 14, a Mozli 10 poena. Kod Ritasa Bendžijus 15, Sirvidis 11, a Kruz 10 poena.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/21/mozli-ljubimac-grobara-uzivao-sam-u-svakom-trenutku-to-mi-se-na-ovaj-nacin-nigde-nije-dogodilo/"/>
        <a href="https://www.sportskacentrala.com/2019/11/20/trinkijeri-nismo-neozbiljni-treba-nam-odmor/"/>
        <a href="https://www.sportskacentrala.com/2019/11/20/trener-ritasa-pohvalio-grobare-svaki-igrac-sanja-da-igra-u-ovakvoj-atmosferi/"/>
        <a href="https://www.sportskacentrala.com/2019/11/20/399593/"/>
        <a href="https://www.sportskacentrala.com/2019/11/20/odlazak-iz-partizana-5/"/>
        <a href="https://www.sportskacentrala.com/2019/11/20/kvote-za-partizan-ritas-top-16-evrokupa-nadohvat-ruke-igrajte-na-crno-bele/"/>
        <a href="https://www.sportskacentrala.com/2019/11/19/trinkijeri-pred-ritas-necemo-zaboraviti-proslu-godinu-i-nacin-na-koji-su-nas-eliminisali/"/>
        <a href="https://www.sportskacentrala.com/2019/11/18/partizan-zove-navijace-na-ritas/"/>
        <a href="https://www.sportskacentrala.com/2019/11/17/partizan-nadjacao-zvezdu-u-areni/"/>
      </related>
    </article>
  </body>
</html>