<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/Rosalia-nominacions-Grammy_0_2348165208.html"/>
    <meta property="og:site_name" content="Ara.cat"/>
    <meta property="article:published_time" content="2019-11-20T22:03:22+00:00"/>
    <meta property="og:title" content="Rosalía aconsegueix dues nominacions als Grammy"/>
    <meta property="og:description" content="Lizzo i Billie Eilish són les gran favorites als premis"/>
  </head>
  <body>
    <article>
      <h1>Rosalía aconsegueix dues nominacions als Grammy</h1>
      <h2>Lizzo i Billie Eilish són les gran favorites als premis</h2>
      <address>
        <time datetime="2019-11-20T22:03:22+00:00">20 Nov 2019, 22:03</time>
      </address>
      <p>El que està aconseguint Rosalía des que fa un any va publicar <i>El mal querer</i> només està a l’abast de les grans estrelles del pop. L<a href="https://www.ara.cat/cultura/Rosalia-triomfa-Grammy-Latinos-Llatins_0_2344565599.html"> a setmana passada va dominar als Grammy Llatins</a>, amb dos premis per a ella i dos més per al disseny i el so del disc. Era la confirmació del reconeixement que ja havia obtingut amb els Grammy Llatins per a <i>Malamente</i> el 2018. Però faltava l’assalt al patís anglosaxó, als Grammy sense gentilici. De moment ja s’ha fet notar, i la indústria musical nord-americana l’ha reconegut amb dues nominacions: una per a ella com a millor artista revelació i una altra per a <i>El mal querer</i> com a millor disc de latin rock, <i>urban</i> o música alternativa.</p>
      <p>En la primera categoria, a més de Rosalía, també opten al premi Billie Eilish, Lizzo, Lil Nas X, Black Pumas, Tank and the Bangas, Yola i Maggie Rogers. I <i>El mal querer</i> competirà pel Grammy amb <i>X 100pre</i> de Bad Bunny, <i>Oasis</i> de J Balvin &amp; Bad Bunny, <i>Indestructible</i> de Flor de Toloache i <i>Armadura</i> d’iLe. Guanyar qualsevol dels dos premis seria un èxit sense precedents per a una artista com Rosalía, que fa un any i mig encara no era coneguda als Estats Units. Significaria un nou pas endavant en una carrera forjada amb esforç, talent i ambició i ben acompanyada per tota la maquinària promocional de Sony.</p>
      <h3>L’any de Lizzo</h3>
      <p>Si triomfés en la categoria llatina, Rosalía se sumaria a una llista de guanyadors en edicions anteriors que inclou artistes espanyols com Alejandro Sanz (que aquest any també té una nominació en la categoria de millor disc de pop llatí), Julio Iglesias, Enrique Iglesias, Plácido Domingo i La Quinta Estación. Tanmateix, tot i que la música llatina cantada en castellà està tenint una repercussió global, les categories principals de la 62a edició dels Grammy no la tenen present, i en aquestes nominacions a enregistrament, disc i cançó de l’any manen Billie Eilish, Ariana Grande, Bon Iver, H.E.R., Lana del Rey i Lizzo, entre d’altres.</p>
      <p>Les grans favorites per emportar-se més gramòfons en la gala que se celebrarà el 26 de gener a Los Angeles són Lizzo amb vuit nominacions, Billie Eilish amb sis i Ariana Grande amb cinc. Són les artistes que la indústria ha assenyalat com les més ben posicionades, juntament amb el raper Lil Nas X, que aplega sis candidatures. A més, tant elles tres com ell opten als dos premis principals: enregistrament de l’any i àlbum de l’any. Lizzo, per cert, té també nominacions en tres categories de R&amp;B i una en pop, cosa que demostra que aquest pot ser l’any de la rapera de Detroit, que al juny va actuar al Primavera Sound.</p>
      <p>Aquesta porta, la dels premis grossos, és la que continua tancada per als artistes que no canten en anglès. Ni Luis Fonsi amb <i>Despacito</i> va aconseguir-ho, si més no als Grammy. D’alguna manera, la indústria nord-americana ja se sent còmoda organitzant els Grammy Llatins i confinant a les categories estrictament llatines músics com Maluma, Bad Bunny, J Balvin, Sebastian Yatra, Alejandro Sanz, Juan Luis Guerra i Rosalía. El dia que es trenqui aquesta frontera sí que és podrà parlar d’un canvi de paradigma en la indústria musical, encara avui hegemònicament anglosaxosa.</p>
    </article>
  </body>
</html>