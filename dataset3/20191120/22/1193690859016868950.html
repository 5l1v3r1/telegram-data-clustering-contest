<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/polityka/poroshenko-pro-zustrich-u-normandskomu-formati-zhodnoi-doviry-do-putina-203182.html"/>
    <meta property="og:site_name" content="5 канал"/>
    <meta property="article:published_time" content="2019-11-20T22:15:00+00:00"/>
    <meta property="og:title" content="Порошенко про зустріч у &quot;нормандському форматі&quot;: Жодної довіри до Путіна"/>
    <meta property="og:description" content="Жодних компромісів щодо членства в ЄС та НАТО"/>
  </head>
  <body>
    <article>
      <h1>Порошенко про зустріч у "нормандському форматі": Жодної довіри до Путіна</h1>
      <address>
        <time datetime="2019-11-20T22:15:00+00:00">20 Nov 2019, 22:15</time>
      </address>
      <p>Учасники переговорів у "нормандському форматі" мають домагатися від Росії обов'язкового виконання безпекового пакету Мінських угод і не довіряти словам Путіна. Про це заявив лідер партії "Європейська солідарність", п'ятий президент України Петро Порошенко в ефірі "Марафону Гідності" на телеканалах "Прямий", "5 канал" та "Еспресо".</p>
      <p>Порошенко сказав: "Я хотів би звернутися з порадами до учасників саміту, в тому числі від України, і до тих, хто на сьогоднішній день намагається, як вони зараз стверджують, "йти на рішучі компроміси". "Рішучі компроміси" з Путіним означають поразку. "Рішучі компроміси" з Путіним означають капітуляцію".</p>
      <blockquote>Він наголосив: "Не вірте Путіну. Метою Путіна не є мир. Бо Путін міг би це зробити п'ять, чотири, три, два роки тому, але він не зацікавлений у мирі. Я завжди стверджував, що ключі від миру – у Москві. Але мир має бути з урахуванням українського інтересу".</blockquote>
      <figure>
        <iframe src="https://www.youtube.com/embed/FYMzepUaPGY" width="745" height="451" data-service="Youtube" scrolling="no"/>
      </figure>
      <p>Політик застеріг, що при здачі позицій і капітуляції країни теж перестають стріляти, але це немає нічого спільного з миром.</p>
      <p>"Отже, моя перша порада – не вірте Путіну, спирайтеся на наших союзників, спирайтеся на Європейський Союз, Сполучені Штати. Виходьте на ті позиці, які дозволять відновити територіальні цілісність, суверенітет і незалежність нашої держави", – наголосив Порошенко.</p>
      <p>За його словами, "червоні лінії", які неприпустимо перетинати, дуже прості. Він підкреслив: першою "червоною лінією" має бути тверда вимога, що безпековий компонент має передувати компоненту політичному.</p>
      <p>"І не можуть проводитись на українській землі вибори під дулами автоматів. Це лише легітимізує окупантів і виводить Росію, чого вона, власне, і прагне, із зони дії санкцій, які є дуже ефективними. Хочу наголосити, що свого часу ключова позиція закону "Про особливий режим місцевого самоврядування" була в тому, що він робився на три роки", – пояснив п'ятий президент України.</p>
      <p>"За будь-яких обставин Україна є унітарною державою. І ми не можемо допустити те, що нам намагалися вкинути чи то проект "Новоросії", чи будь-що, що називається федералізація. Або називають автономізація, або автономія". </p>
      <blockquote>Сказав Порошенко і про другу "червону лінію": "Інтереси Путіна лише полягають у тому, щоб зупинити рух України в НАТО і ЄС. Отже, це друга "червона лінія". Ні на які компроміси, які обмежують рух України в ЄС і НАТО, країна йти не повинна". </blockquote>
      <p>Політик наголосив: "Є лише один безпековий інструмент – це членство України в НАТО. Один демократичний і економічний інструмент – повномасштабне членство в Європейському Союзі". Інших альтернатив Україна не має. І ми мали достатньо аргументів для того, щоб у цьому переконатися".</p>
      <p>Як повідомляв 5.UA, Зеленський розповів, чого <a href="https://www.5.ua/polityka/zelenskyi-rozpoviv-choho-ochikuie-vid-zustrichi-v-normandskomu-formati-203080.html">очікує від зустрічі в "нормандському форматі"</a>. </p>
    </article>
  </body>
</html>