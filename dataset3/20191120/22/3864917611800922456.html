<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2822385-u-pentagoni-zaavili-so-ukraina-mogla-znati-pro-zupinenna-dopomogi-ssa-se-v-lipni.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T22:39:00+00:00"/>
    <meta property="og:title" content="У Пентагоні заявили, що Україна могла знати про зупинення допомоги США ще в липні"/>
    <meta property="og:description" content="Заступниця помічника міністра оборони США у справах Росії, України та Європи Лора Купер заявила, що в Києві могли знати про призупинення оборонної допомоги Україні ще 25 липня, в день скандальної телефонної розмови президентів України та США."/>
  </head>
  <body>
    <article>
      <h1>У Пентагоні заявили, що Україна могла знати про зупинення допомоги США ще в липні</h1>
      <h2>Заступниця помічника міністра оборони США у справах Росії, України та Європи Лора Купер заявила, що в Києві могли знати про призупинення оборонної допомоги Україні ще 25 липня, в день скандальної телефонної розмови президентів України та США.</h2>
      <address>
        <time datetime="2019-11-20T22:39:00+00:00">20 Nov 2019, 22:39</time>
      </address>
      <p>Це суперечить заявам Трампа, що українська сторона не могла відчувати тиск з його боку, оскільки не знала про рішення зупинити підтримку, повідомляє власний кореспондент Укрінформу.</p>
      <p>"Мої співробітники показали мені два несекретних електронних листи, які вони отримали з Державного департаменту. Перший надійшов 25 липня о 14:31. У цьому електронному листі йшлося про те, що Посольство України, а також Комітет у закордонних справах запитують про допомогу у сфері безпеки", - зазначила представниця Пентагону.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2817846-u-pentagoni-vidmovlautsa-rozsliduvati-zatrimku-vijskovoi-dopomogi-ukraini-cnn.html">У Пентагоні відмовляються розслідувати затримку військової допомоги Україні - CNN</a>
      </blockquote>
      <p>Другий електронний лист, зазначила чиновниця, був отриманий 25 липня о 16:25.</p>
      <p>"У ньому йшлося, що Конгрес знає певною мірою про ситуацію з Фондом іноземної допомоги, так само як і українське посольство", - зауважила Купер.</p>
      <p>Таким чином, заява представниці міноборони США підтверджує наявність так званого "quid pro quo" (послуги за послугу) з боку президента <b><a href="https://www.ukrinform.ua/tag-tramp">Трампа</a></b>, який вимагав від України розслідування проти родини Джо Байдена, його головного противника на президентських виборах.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2821479-senatori-prosat-pentagon-poasniti-comu-dopomoga-ukraini-dosi-ne-nadijsla.html">Сенатори просять Пентагон пояснити, чому допомога Україні досі не надійшла</a>
      </blockquote>
      <p>Крім того, це посилює базу звинувачень демократів у "підкупі" на адресу глави Білого дому в тому, що він хотів добитися свого шляхом поновлення фінансування Фонду іноземної допомоги.</p>
    </article>
  </body>
</html>