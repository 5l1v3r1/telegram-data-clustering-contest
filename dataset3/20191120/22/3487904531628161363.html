<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/kakokeria-se-ischi-to-ektakto-deltio-pos-epireazete-thessaloniki"/>
    <meta property="og:site_name" content="Metrosport.gr"/>
    <meta property="article:published_time" content="2019-11-20T22:15:00+00:00"/>
    <meta property="og:title" content="Κακοκαιρία: Σε ισχύ το έκτακτο δελτίο - Πώς επηρεάζεται η Θεσσαλονίκη"/>
    <meta property="og:description" content="Δεκάδες κλήσεις για αντλήσεις υδάτων και παροχές βοήθειας έχει δεχτεί η Πυροσβεστική από Χαλκιδική και Χαλκηδόνα Θεσσαλονίκης"/>
  </head>
  <body>
    <article>
      <h1>Κακοκαιρία: Σε ισχύ το έκτακτο δελτίο - Πώς επηρεάζεται η Θεσσαλονίκη</h1>
      <h2>Δεκάδες κλήσεις για αντλήσεις υδάτων και παροχές βοήθειας έχει δεχτεί η Πυροσβεστική από Χαλκιδική και Χαλκηδόνα Θεσσαλονίκης</h2>
      <address><time datetime="2019-11-20T22:15:00+00:00">20 Nov 2019, 22:15</time> by <a rel="author">Metrosport.gr Team</a></address>
      <p>Σε ισχύ παραμένει το έκτακτο δελτίο επιδείνωσης του καιρού στη χώρα μας καθώς προβλέπεται ότι θα συνεχιστούν οι κατά τόπους ισχυρές βροχές και καταιγίδες που πρόσκαιρα θα συνοδεύονται από χαλαζοπτώσεις και ισχυρούς ανέμους, έχοντας δημιουργήσει ήδη σοβαρά προβλήματα σε Βόρεια Ελλάδα και Πελοπόννησο.</p>
      <p>Οι άνεμοι θα πνέουν από νότιες διευθύνσεις 4 με 6 μποφόρ, ενώ την Πέμπτη αναμένονται βροχές και καταιγίδες κατά διαστήματα ισχυρές στην κεντρική και ανατολική Μακεδονία, τη Θράκη, τα νησιά του βορειοανατολικού Αιγαίου, και βαθμιαία από το απόγευμα στην Πελοπόννησο, τη δυτική Κρήτη, τις Κυκλάδες και τα νότια τμήματα της Εύβοιας και της ανατολικής Στερεάς.</p>
      <p>Στην Χαλκιδική που σημειώθηκαν και τα πιο έντονα προβλήματα, η Πυροσβεστική δέχτηκε 83 κλήσεις για αντλήσεις υδάτων και παροχές βοήθειας, έχει ανταποκριθεί μέχρι στιγμής σε 60 αντλήσεις και ακόμη τρεις βρίσκονται σε εκκρεμότητα.</p>
      <p>Στην Χαλκηδόνα Θεσσαλονίκης, η Πυροσβεστική δέχτηκε 44 κλήσεις για αντλήσεις υδάτων, έγιναν 12 ενέργειες και παραμένουν σε εκκρεμότητα 11 περιστατικά.</p>
      <p>Υπενθυμίζεται ότι έχει τεθεί σε εφαρμογή το επιχειρησιακό σχέδιο του Πυροσβεστικού Σώματος για την αντιμετώπιση κινδύνων από την εκδήλωση πλημμυρικών και συνοδών φαινομένων.</p>
      <p>Σε άμεση συνεργασία με την Γενική Γραμματεία Πολιτικής Προστασίας του Υπουργείου Προστασίας του Πολίτη έχουν ενημερωθεί όλες οι αρμόδιες εμπλεκόμενες κρατικές υπηρεσίες καθώς και οι Περιφέρειες και Δήμοι της χώρας, ώστε να βρίσκονται σε αυξημένη ετοιμότητα για τη λήψη μέτρων αρμοδιότητάς τους.</p>
      <p>Παράλληλα, η Γενική Γραμματεία Πολιτικής Προστασίας συνιστά στους πολίτες να είναι ιδιαίτερα προσεκτικοί, μεριμνώντας για τη λήψη μέτρων αυτοπροστασίας από κινδύνους που προέρχονται από την εκδήλωση των έντονων καιρικών φαινομένων.</p>
      <h3>Κακοκαιρία: Σε ισχύ το έκτακτο δελτίο - Πώς επηρεάζεται η Θεσσαλονίκη</h3>
      <p>Την Παρασκευή στα δυτικά προβλέπονται λίγες νεφώσεις παροδικά αυξημένες με πιθανότητα ασθενών <br/>τοπικών βροχών. Στην υπόλοιπη χώρα θα υπάρχουν νεφώσεις με βροχές και σποραδικές καταιγίδες που γρήγορα θα περιοριστούν στη Θράκη, τα νησιά του ανατολικού Αιγαίου και τα Δωδεκάνησα όπου τις πρωινές ώρες πιθανώς να είναι κατά τόπους ισχυρές. Βαθμιαία εξασθένηση των φαινομένων προβλέπεται από το μεσημέρι.</p>
      <p>Το Σάββατο προβλέπονται νεφώσεις παροδικά αυξημένες στα δυτικά, τα βόρεια, τα νησιά του <br/>ανατολικού Αιγαίου και τα Δωδεκάνησα, όπου θα σημειωθούν τοπικές βροχές. Πιθανότητα μεμονωμένων καταιγίδων υπάρχει για τα δυτικά και το ανατολικό Αιγαίο.</p>
      <p>Από την Κυριακή και από τα δυτικά προβλέπεται αύξηση των νεφώσεων και από το μεσημέρι και μετά θα εκδηλωθούν τοπικές βροχές και σποραδικές καταιγίδες. Στα υπόλοιπα ηπειρωτικά πλην της ανατολικής Μακεδονίας και της Θράκης, θα υπάρχουν νεφώσεις με τοπικές βροχές και από το απόγευμα σποραδικές καταιγίδες. Τα φαινόμενα από τις βραδινές ώρες θα είναι πιθανώς κατά τόπους ισχυρά στα δυτικά.</p>
      <p>Τη Δευτέρα προβλέπονται νεφώσεις με βροχές και σποραδικές καταιγίδες πιθανώς κατά τόπους ισχυρές στις περισσότερες περιοχές της χώρας. Βαθμιαία από τα δυτικά τα φαινόμενα θα εξασθενήσουν. Λίγα χιόνια θα πέσουν πάνω από τα 2500 μέτρα υψόμετρο στα βόρεια ορεινά.</p>
      <p>
        <b>Έκκληση για προσοχή</b>
      </p>
      <p>Σε περιοχές όπου προβλέπεται η εκδήλωση έντονων βροχοπτώσεων, καταιγίδων ή θυελλωδών ανέμων, απευθύνεται έκκληση στους συμπολίτες μας ώστε:</p>
      <p>Να ασφαλίσουν αντικείμενα τα οποία αν παρασυρθούν από τα έντονα καιρικά φαινόμενα ενδέχεται να προκαλέσουν καταστροφές ή τραυματισμούς.</p>
      <p>Να βεβαιωθούν ότι τα λούκια και οι υδρορροές των κατοικιών δεν είναι φραγμένα και λειτουργούν κανονικά.</p>
      <p>Να αποφεύγουν να διασχίζουν χειμάρρους και ρέματα, πεζοί ή με όχημα, κατά τη διάρκεια καταιγίδων και βροχοπτώσεων, αλλά και για αρκετές ώρες μετά το τέλος της εκδήλωσής τους.</p>
      <p>Να αποφεύγουν τις εργασίες υπαίθρου και δραστηριότητες σε θαλάσσιες και παράκτιες περιοχές, κατά τη διάρκεια εκδήλωσης των έντονων καιρικών φαινομένων.</p>
      <p>Να προφυλαχτούν αμέσως κατά τη διάρκεια μιας χαλαζόπτωσης. Να καταφύγουν σε κτίριο ή σε αυτοκίνητο και να μην εγκαταλείπουν τον ασφαλή χώρο, παρά μόνο όταν βεβαιωθούν ότι η καταιγίδα πέρασε. Η χαλαζόπτωση μπορεί να είναι πολύ επικίνδυνη και για τα ζώα.</p>
      <p>Να αποφύγουν τη διέλευση κάτω από μεγάλα δέντρα, κάτω από αναρτημένες πινακίδες και γενικά από περιοχές, όπου ελαφρά αντικείμενα (π.χ. γλάστρες, σπασμένα τζάμια κλπ.) μπορεί να αποκολληθούν και να πέσουν στο έδαφος (π.χ. κάτω από μπαλκόνια).</p>
      <p>Για πληροφορίες αναφορικά με την προστασία από έκτακτα καιρικά φαινόμενα μπορείτε να ανατρέχετε στην ιστοσελίδα και στους επίσημους λογαριασμούς του Πυροσβεστικού Σώματος, στο Facebook και στο Twitter.</p>
      <p>Οι πολίτες μπορούν να ενημερώνονται καθημερινά για την εξέλιξη των έκτακτων καιρικών φαινομένων στα τακτικά δελτία καιρού της ΕΜΥ και στην ιστοσελίδα της ΕΜΥ στην ηλεκτρονική διεύθυνση <u><a href="http://www.emy.gr/">www.emy.gr</a></u></p>
      <p>Για πληροφορίες και ανακοινώσεις σχετικά με την επικρατούσα κατάσταση και την βατότητα του οδικού δικτύου λόγω εισροής πλημμυρικών υδάτων σε αυτό οι πολίτες μπορούν να επισκεφθούν την ιστοσελίδα της ΕΛ.ΑΣ. <u><a href="http://www.astynomia.gr/">www.astynomia.gr</a></u></p>
      <p>Για περισσότερες πληροφορίες και οδηγίες αυτοπροστασίας από τα έντονα καιρικά φαινόμενα, οι πολίτες μπορούν να επισκεφθούν την ιστοσελίδα της Γενικής Γραμματείας Πολιτικής Προστασίας στην ηλεκτρονική διεύθυνση <u><a href="http://www.civilprotection.gr/">www.civilprotection.gr</a></u>.</p>
      <p>Από την Πυροσβεστική παρακαλούνται οι πολίτες να είναι ιδιαίτερα προσεκτικοί και σε περίπτωση εκδήλωσης πλημμυρικών φαινομένων, να ακολουθούν πιστά τις υποδείξεις των αρμόδιων αρχών.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/ekrixi-se-sex-shop-gia-anichtous-logariasmous"/>
        <a href="http://www.metrosport.gr/article/telesidiki-katadiki-kammenou"/>
        <a href="http://www.metrosport.gr/article/protopori-to-iatriko-diavalkaniko-kentro-me-ti-fivi"/>
        <a href="http://www.metrosport.gr/article/ematiro-episodio-allodapon-sti-monastiriou-enas-travmatias"/>
        <a href="http://www.metrosport.gr/article/maskofori-dierrixan-to-spiti-tou-ikoumenikou-patriarchi-vartholomeou"/>
        <a href="http://www.metrosport.gr/article/viaze-tin-aniliki-kori-tou-gia-na-min-echi-apories"/>
      </related>
    </article>
  </body>
</html>