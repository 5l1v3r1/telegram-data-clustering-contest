<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1836928-v-partiya-sluga-narodu-ofitsiyno-ne-pratsyuye-i-ne-otrimuye-zarplatu-zhodna-osoba-kvu"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-20T22:59:00+00:00"/>
    <meta property="og:title" content="В партії &quot;Слуга Народу&quot; офіційно не працює і не отримує зарплату жодна особа - КВУ"/>
    <meta property="og:description" content="КИЇВ. 20 листопада. УНН. В партії &quot;Слуга Народу&quot; офіційно не працює і не отримує заробітну плату жодна особа. Про це повідомив Комітет виборців України …"/>
  </head>
  <body>
    <article>
      <h1>В партії "Слуга Народу" офіційно не працює і не отримує зарплату жодна особа - КВУ</h1>
      <address><time datetime="2019-11-20T22:59:00+00:00">20 Nov 2019, 22:59</time> by <a rel="author">Тарас Джміль</a></address>
      <p><b>КИЇВ. 20 листопада. УНН.</b> В партії "Слуга Народу" офіційно не працює і не отримує заробітну плату жодна особа. Про це повідомив Комітет виборців України, передає <b>УНН</b>.</p>
      <p>КВУ проаналізував фінансові звіти політичних партій за третій квартал поточного року, що включає період із липня до вересня.</p>
      <p>"Відповідно до звіту "Слуги Народу" про майно, доходи, витрати і зобов'язання фінансового характеру в політичній партії офіційно не працює жодної особи. Так, у графі "працівники складу апарату партії" вказано цифру 0. Для порівняння: у ВО "Батьківщина" офіційно працює 73 особи, в "Європейській солідарності" – 46 осіб, в "Голосу" – 3, Радикальній партії Олега Ляшка – 20, "Самопомочі" – 264, "Українській стратегії Гройсмана" – 3", - йдеться у повідомленні.</p>
      <p>"Слуга Народу" офіційно не витрачала гроші на заробітну плату. Із 240 млн грн, які політична партія витратила у липні – вересні, на зарплату не витратили ні копійки.</p>
      <p>Як зазначили в КВУ, у "Слуги Народу" не зареєстровано жодного місцевого осередку зі статусом юридичної особи.</p>
      <p>«Складно уявити парламентську політичну партію, в якій би працювали особи виключно на волонтерських засадах. Зокрема, партію, в якої немає оплачуваного на постійній основі бухгалтера, охорони, секретаря, працівників прес-служби та оргвідділу. Багаторічна практика вказує, що такі партії можуть здійснювати тіньову оплату праці – "в конвертах"", - заявив голова КВУ Олексій Кошель.</p>
      <p>Він підкреслив, що такі обставини в політичній партії свідчать про централізований характер управління та може бути спробою тінізації партійного життя.</p>
      <p>Нагадаємо, у листопаді усі засідання парламенту <a href="https://www.unn.com.ua/uk/news/1836688-u-listopadi-usi-zasidannya-parlamentu-vidvidali-lishe-299-deputativ">відвідали лише 299 депутатів.</a></p>
    </article>
  </body>
</html>