<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://skaties.lv/zinas/latvija/politika/atlaista-rigas-namu-parvaldnieka-valde-tiesa-apstridejusi-burova-lemumu/"/>
    <meta property="og:site_name" content="skaties.lv"/>
    <meta property="article:published_time" content="2019-11-20T22:43:00+00:00"/>
    <meta property="og:title" content="Atlaistā “Rīgas namu pārvaldnieka” valde tiesā apstrīdējusi Burova lēmumu"/>
    <meta property="og:description" content="Atlaistā pašvaldības uzņēmuma “Rīgas namu pārvaldnieks” valde trešdien vērsusies Zemgales rajona tiesā Jelgavā, lūdzot atcelt Rīgas mēra Oļega Burova (GKR) lēmumu par valdes atcelšanu, trešdien žurnālistiem sacīja atlaistais RNP valdes priekšsēdētājs Aivars Gontarevs."/>
  </head>
  <body>
    <article>
      <h1>Atlaistā “Rīgas namu pārvaldnieka” valde tiesā apstrīdējusi Burova lēmumu</h1>
      <address><time datetime="2019-11-20T22:43:00+00:00">20 Nov 2019, 22:43</time> by <a rel="author">LETA</a></address>
      <p>Atlaistā pašvaldības uzņēmuma “Rīgas namu pārvaldnieks” valde trešdien vērsusies Zemgales rajona tiesā Jelgavā, lūdzot atcelt Rīgas mēra Oļega Burova (GKR) lēmumu par valdes atcelšanu, trešdien žurnālistiem sacīja atlaistais RNP valdes priekšsēdētājs Aivars Gontarevs.</p>
      <p>Tāpat RNP valde vērsusies Uzņēmumu reģistrā ar lūgumu nereģistrēt notikušās amatpersonu izmaiņas. Arī vides aizsardzības un reģionālās attīstības ministram Jurim Pūcem (AP) nosūtīts iesniegums izvērtēt Rīgas mēra lēmumu tiesiskumu.</p>
      <p>“Rīgas mēra lēmums bija straujš, pārsteidzīgs, nepamatots un politiski motivēts. Šis lēmums bija tendēts uz attiecību kārtošanu ar iepriekšējo kapitāldaļu turētāju, nevis pamatots ar RNP saimnieciskās darbības rezultātiem,” sacīja Gontarevs.</p>
      <p>Viņš norādīja, ka šis mēra lēmums neatbilst labas korporatīvās pārvaldības pamatprincipiem un tas būtu jāpārtrauc. Gontarevs skaidroja, ka uzticības zaudēšanas gadījumā, kas bija mēra lēmuma pamatojums, likums nosaka, kā tam ir jānotiek, kā un kādos termiņos sasaucamas dalībnieku sapulces šādu lēmumu pieņemšanai.</p>
      <slideshow>
        <figure>
          <img src="https://neskaties.lv/2019/11/4ae6-5dd57ab800c50-672x432.jpg"/>
        </figure>
        <figure>
          <img src="https://neskaties.lv/2019/11/9f51-5dd57aca354d2-672x449.jpg"/>
        </figure>
        <figure>
          <img src="https://neskaties.lv/2019/11/4670-5dd57add94278-672x450.jpg"/>
        </figure>
        <figure>
          <img src="https://neskaties.lv/2019/11/042b-5dd57aef42a0d-672x444.jpg"/>
        </figure>
        <figure>
          <img src="https://neskaties.lv/2019/11/f216-5dd57b013179d-672x433.jpg"/>
        </figure>
        <figure>
          <img src="https://neskaties.lv/2019/11/86aa-5dd57b123153f-672x444.jpg"/>
        </figure>
        <figure>
          <img src="https://neskaties.lv/2019/11/ad58-5dd57b222f328-672x457.jpg"/>
        </figure>
        <figure>
          <img src="https://neskaties.lv/2019/11/4c3d-5dd57b323ea34-672x434.jpg"/>
        </figure>
        <figure>
          <img src="https://neskaties.lv/2019/11/7696-5dd57b432e275-672x440.jpg"/>
        </figure>
        <figcaption>Foto no preses konferences</figcaption>
      </slideshow>
      <p>“Nav saprotama šī steiga un naudas un varas kāre, kas pārņēmusi Rīgas mēru, tāpēc esam vērsušies tiesā ar iesniegumu, kurā precīzi norādīts, kas un kā pārkāpts. Nepieciešams šo mēra lēmumu iesaldēt, jo lēmums bijis prettiesisks,” uzsvēra Gontarevs, piebilstot, ka 90. gadu stilā ar reiderisma metodēm ir pārkāpts likums.</p>
      <p>Kā ziņots, Burovs otrdien, 19. novembrī, nolēma atcelt no amatiem RNP valdi.</p>
      <p>RNP valdes priekšsēdētājs līdz šim bija Gontarevs un valdē vēl strādāja Rolands Pogulis un Ivo Lecis.</p>
      <p>Viņu vietā par RNP pagaidu valdes priekšsēdētāju iecelts līdzšinējais “Rīgas satiksmes” pagaidu valdes priekšsēdētājs Ernests Saulītis, “Rīgas satiksmes” pagaidu valdes loceklis Juris Švanders, Rīgas domes Īpašuma departamenta juriste Irīna Miķelsone, “Rīgas pilsētbūvnieka” valdes locekle Inese Šnepsta un kādreizējais VSIA “Daugavas stadions” valdes loceklis Elmārs Martinsons.</p>
      <p>Galvenais uzdevums RNP jaunajai vadībai ir revidēt visus esošos procesus, veikt auditu un, ja nepieciešams, vērsties atbilstošajās valsts institūcijās, kā arī sagatavot dokumentus pastāvīgās valdes atlases konkursam.</p>
    </article>
  </body>
</html>