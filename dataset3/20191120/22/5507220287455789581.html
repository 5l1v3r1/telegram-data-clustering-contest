<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187444/"/>
    <meta property="og:site_name" content="Janam TV"/>
    <meta property="article:published_time" content="2019-11-20T22:25:07+00:00"/>
    <meta property="og:title" content="വാളയാര്‍ കേസ്; സര്‍ക്കാരിന്റെ ഹര്‍ജി ഇന്ന് പരിഗണിക്കും"/>
    <meta property="og:description" content="തിരുവനന്തപുരം: വാളയാര്‍ കേസില്‍ പ്രതികളെ വെറുതെ വിട്ട പോക്‌സോ കോടതി വിധിയ്‌ക്കെതിരെ സര്‍ക്കാര്‍ നല്‍കിയ അപ്പീല്‍ ഇന്ന് ഹൈക്കോടതി പരിഗണിക്കും. കേസ്"/>
  </head>
  <body>
    <article>
      <h1>വാളയാര്‍ കേസ്; സര്‍ക്കാരിന്റെ ഹര്‍ജി ഇന്ന് പരിഗണിക്കും</h1>
      <address><time datetime="2019-11-20T22:25:07+00:00">20 Nov 2019, 22:25</time> by <a rel="author">Janam TV Web Desk</a></address>
      <p>തിരുവനന്തപുരം: വാളയാര്‍ കേസില്‍ പ്രതികളെ വെറുതെ വിട്ട പോക്‌സോ കോടതി വിധിയ്‌ക്കെതിരെ സര്‍ക്കാര്‍ നല്‍കിയ അപ്പീല്‍ ഇന്ന് ഹൈക്കോടതി പരിഗണിക്കും. കേസ് അന്വേഷണത്തിലും പ്രോസിക്യൂഷന്‍ നടപടിയിലും ഗുരുതരമായ വീഴ്ച സംഭവിച്ചെന്നും കേസില്‍ തുടരന്വേഷണവും പുനര്‍വിചാരണയും വേണമെന്നാണ് സര്‍ക്കാര്‍ കോടതിയില്‍ അറിയിച്ചിട്ടുള്ളത്.</p>
      <p>കേസില്‍ വീഴ്ച്ച വരുത്തിയ സ്‌പെഷ്യല്‍ പ്രോസിക്യൂട്ടര്‍ അഡ്വ ലതാ ജയരാജനെ തല്‍സ്ഥാനത്ത് നിന്ന് മാറ്റിയിരുന്നു. പകരം സ്‌പെഷ്യല്‍ പ്രോസിക്യൂട്ടറായി അഡ്വ പി സുബ്രഹ്മണ്യത്തെ സര്‍ക്കാര്‍ നിയമിച്ചു. അന്വേഷണത്തില്‍ വീഴ്ച വരുത്തിയ പോലീസ് ഉദ്യോഗസ്ഥര്‍ക്കെതിരെയും നടപടി സ്വീകരിക്കുമെന്ന് സര്‍ക്കാര്‍ ഹൈക്കോടതിയെ അറിയിച്ചിട്ടുണ്ട്.</p>
      <p>കേസില്‍ പുനര്‍വിചാരണ ആവശ്യപ്പെട്ട് പെണ്‍കുട്ടിയുടെ അമ്മയും നേരത്തെ ഹൈക്കോടതിയെ സമീപിച്ചിരുന്നു. അമ്മ നല്‍കിയ ഹര്‍ജിയില്‍ അടിയന്തരവാദം കേള്‍ക്കുമെന്ന് ഹൈക്കോടതി അറിയിച്ചിരുന്നു. പ്രതികള്‍ക്ക് നോട്ടീസ് നല്‍കിയാലുടന്‍ വാദം കേള്‍ക്കാന്‍ തുടങ്ങുമെന്ന് ഹൈക്കോടതി അറിയിച്ചു.</p>
    </article>
  </body>
</html>