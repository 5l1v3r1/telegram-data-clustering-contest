<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_21/palermo-suicida-l-ex-capo-gip-cesare-vincenti-era-indagato-rivelazione-segreto-d-ufficio-bcd2422e-0c5d-11ea-89cc-e514bdace0f8.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-20T22:00:00+00:00"/>
    <meta property="og:title" content="Palermo, suicida l’ex capo dei gip Cesare Vincenti. Era indagato per rivelazione di segreto d’ufficio"/>
    <meta property="og:description" content="Una lunga, apprezzata carriera conclusa poche settimane fa. Poi l’inchiesta, in cui è coinvolto anche il figlio avvocato, Andrea, sulla presunta fuga di notizie relativa all’ex patron del Palermo Calcio Maurizio Zamparini"/>
  </head>
  <body>
    <article>
      <h1>Palermo, suicida l’ex capo dei gip Cesare Vincenti. Era indagato per rivelazione di segreto d’ufficio</h1>
      <h2>Una lunga, apprezzata carriera conclusa poche settimane fa. Poi l’inchiesta, in cui è coinvolto anche il figlio avvocato, Andrea, sulla presunta fuga di notizie relativa all’ex patron del Palermo Calcio Maurizio Zamparini</h2>
      <address><time datetime="2019-11-20T22:00:00+00:00">20 Nov 2019, 22:00</time> by <a rel="author">Salvo Toscano</a></address>
      <p>PALERMO Choc al Palazzo di Giustizia di Palermo. Si è suicidato Cesare Vincenti, magistrato a lungo presidente della sezione gip-gup del Tribunale del capoluogo siciliano, è prima ancora della sezione Misure di prevenzione. Vincenti era andato in pensione da poche settimane al termine di una carriera lunga (oltre quarant’anni in magistratura) e apprezzata che nell’ultimo periodo era stata scossa da un’indagine giudiziaria. Vincenti e il figlio Andrea, avvocato, erano indagati dal giugno scorso dalla procura di Caltanissetta per corruzione e rivelazione di notizie riservate nell’ambito dell’indagine sulla presunta fuga di notizie relativa all’ex patron del Palermo calcio Maurizio Zamparini.</p>
      <h4>Incredulità</h4>
      <p>Secondo l’ipotesi dei pm nisseni, l’imprenditore friulano avrebbe appreso preventivamente del rischio di una richiesta di custodia cautelare nei suoi confronti. Incredulità in tribunale tra ex colleghi e avvocati. Poche settimane fa Vincenti, che soffriva da mesi di depressione, aveva salutato il personale del Palazzo di giustizia con un brindisi, come da prassi, nel suo ufficio. Una festa disertata da gran parte dei colleghi magistrati. Oggi, nella tarda mattinata, si è tolto la vita nella sua abitazione palermitana nella zona residenziale di via Sciuti. «Nulla c’entra l’indagine con il gesto estremo — spiega però l’avvocato Paolo Grillo —, un’indagine per la quale ci saremmo difesi in un eventuale processo con ottimi argomenti. Era purtroppo una persona sofferente da tempo di depressione e le cure non sono riuscite ad aiutarlo».</p>
    </article>
  </body>
</html>