<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641062/%D9%84%DA%A9%D8%B3%D9%88%D8%B3-%D9%86%D8%B3%D8%AE%D9%87-%DA%A9%D8%B1%D9%88%DA%A9%DB%8C-%D9%85%D8%AF%D9%84-%D8%AC%D8%B0%D8%A7%D8%A8-lc-500-%D8%B1%D8%A7-%D9%85%D8%B9%D8%B1%D9%81%DB%8C-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T22:13:00+00:00"/>
    <meta property="og:title" content="لکسوس نسخه کروکی مدل جذاب LC 500 را معرفی کرد"/>
    <meta property="og:description" content="شرکت لکسوس از مدل کوپه، از نسخه کروکی مدل LC 500 رونمایی کرد."/>
  </head>
  <body>
    <article>
      <h1>
        <a href="https://www.bultannews.com/fa/news/641062/%D9%84%DA%A9%D8%B3%D9%88%D8%B3-%D9%86%D8%B3%D8%AE%D9%87-%DA%A9%D8%B1%D9%88%DA%A9%DB%8C-%D9%85%D8%AF%D9%84-%D8%AC%D8%B0%D8%A7%D8%A8-lc-500-%D8%B1%D8%A7-%D9%85%D8%B9%D8%B1%D9%81%DB%8C-%DA%A9%D8%B1%D8%AF">لکسوس نسخه کروکی مدل جذاب LC 500 را معرفی کرد</a>
      </h1>
      <h2>شرکت لکسوس از مدل کوپه، از نسخه کروکی مدل LC 500 رونمایی کرد.</h2>
      <address><time datetime="2019-11-20T22:13:00+00:00">20 Nov 2019, 22:13</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، درحالی که تمامی برندهای مطرح و بزرگ جهان در لس‌آنجلس گردهم آمده‌اند تا جدیدترین محصولات خود را در نمایشگاه خودرو این شهر معرفی کنند، لکسوس نیز از شرق آسیا به آمریکا آمده تا نسخه جدیدی از مدل جذاب LC 500 را به نمایش بگذارد. LC 500 کروکی با سقف جمع‌شونده پارچه‌ای در تابستان سال آینده به عنوان مدل ۲۰۲۱ به بازار جهانی عرضه خواهد شد.</p>
      <p>
        <b>تغییرات نسخه کروکی، جزئی اما اساسی</b>
      </p>
      <p>نسخه کروکی LC 500 شباهت بسیار زیادی به مدل کوپه آن دارد، تنها تفاوت این دو مدل در سقف و قسمت عقب خودرو دیده می‌شود. شاسی خودرو نسبت به مدل کوپه بهبود یافته و استحکام بیشتری پیدا کرده است، سیستم تعلیق چرخ جلو نیز تغییراتی به خود دیده و وزن سبک‌تری خواهد داشت، البته عملکرد کلی آن دچار تحول نشده است.</p>
      <p>سقف فابریک از چهار لایه پارچه مقاوم تشکیل شده، موتور الکتریکی سقف جمع شونده در قسمت عقب خودرو جای گرفته، تغییرات قسمت عقب خودرو نیز به همین دلیل است. این موتور چندین کیلو به وزن خودرو اضافه کرده که با از بین رفتن سقف کربنی و بهبود شاسی و سیستم تعلیق جدید، این افزایش وزن جبران شده است. تنها ۱۵ ثانیه زمان لازم است تا سقف به طور کامل باز یا بسته شود، این زمان در حین حرکت با سرعت بیش از ۵۰ کیلومتر بر ساعت، یک ثانیه بیشتر خواهد بود. در کنار این موارد سیستم تهویه داخلی در هنگام باز بودن سقف، به تغییر دمای داخل خودرو کمک می‌کند.</p>
      <p>
        <b>مشخصات فنی بدون تغییر نسبت به مدل کوپه</b>
      </p>
      <p>بخش فنی خودرو تقریبا با مدل کوپه برابر است، در این مدل نیز از پیشرانه هشت سیلندر ۴۷۱ اسب‌بخاری با ۵۴۰ نیوتن‌متر گشتاور استفاده می‌شود. نیرو به وسیله سیستم انتقال ۱۰ سرعته خودکار به چرخ‌ها هدایت می‌شود. برای تجربه صدای خروجی بهتر، لکسوس از اگزوز‌های جدیدی استفاده کرده که صدای خودرو را بم و خشن می‌کند، این شرکت تاکید کرد که صدای خروجی با دستگاه‌های الکتریکی تقویت نشده و طبیعی است.</p>
      <p>یک نسخه ویژه از LC 500 کروکی نیز تولید می‌شود که دارای برخی آپشن‌های بیشتر و رنگ‌بندی جذاب‌تر است، این نسخه تنها در ۱۰۰ عدد تولید می‌شود و زودتر از نسخه اصلی نیز به صورت حراجی به فروش خواهد رفت.</p>
    </article>
  </body>
</html>