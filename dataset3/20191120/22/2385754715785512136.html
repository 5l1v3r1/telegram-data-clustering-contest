<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/598373/ypeks-tis-symmaxias-aparaitito-to-nato-gia-tin-asfaleia-tis-europis"/>
    <meta property="og:site_name" content="SIGMALIVE"/>
    <meta property="article:published_time" content="2019-11-20T22:25:00+00:00"/>
    <meta property="og:title" content="ΥΠΕΞ της συμμαχίας: Απαραίτητο το ΝΑΤΟ για την ασφάλεια της Ευρώπης"/>
    <meta property="og:description" content="Το ΝΑΤΟ παραμένει απαραίτητο για την ασφάλεια της Ευρώπης, συμφώνησαν οι Υπουργοί Εξωτερικών της Συμμαχίας, οι οποίοι συναντήθηκαν σήμερα στις Βρυξέλλες για..."/>
  </head>
  <body>
    <article>
      <h1>ΥΠΕΞ της συμμαχίας: Απαραίτητο το ΝΑΤΟ για την ασφάλεια της Ευρώπης</h1>
      <address><time datetime="2019-11-20T22:25:00+00:00">20 Nov 2019, 22:25</time> by <a rel="author">SigmaLive</a></address>
      <p>Το ΝΑΤΟ παραμένει απαραίτητο για την ασφάλεια της Ευρώπης, συμφώνησαν οι Υπουργοί Εξωτερικών της Συμμαχίας, οι οποίοι συναντήθηκαν σήμερα στις Βρυξέλλες για την προετοιμασία της συνάντησης των ηγετών του ΝΑΤΟ στο Λονδίνο.</p>
      <p>«Όλοι συμφωνούμε ότι το ΝΑΤΟ παραμένει απαραίτητο για την ασφάλειά μας και ότι παρά τις διαφορές μας, είμαστε ισχυρότεροι καθώς αντιμετωπίζουμε το μέλλον μαζί», δήλωσε ο Γενικός Γραμματέας του ΝΑΤΟ, Jens Stoltenberg.</p>
      <p>Οι Υπουργοί έλαβαν σημαντικές αποφάσεις για την συνεχή προσαρμογή του ΝΑΤΟ και συμφώνησαν να αναγνωρίσουν το διάστημα ως νέο επιχειρησιακό τομέα για το ΝΑΤΟ, παράλληλα με τον αέρα, το έδαφος, τη θάλασσα και τον κυβερνοχώρο.  Ο Γενικός Γραμματέας, ωστόσο, διευκρίνισε ότι το ΝΑΤΟ δεν έχει καμία πρόθεση να βάλει όπλα στο διάστημα, και η προσέγγιση της Συμμαχίας στο διάστημα θα παραμείνει πλήρως σύμφωνη με το διεθνές δίκαιο.</p>
      <p>Όσον αφορά την ενεργειακή ασφάλεια, οι Υπουργοί συμφώνησαν συστάσεις για την εδραίωση του ρόλου του ΝΑΤΟ. «Οι συστάσεις αποσκοπούν στην βελτίωση της επίγνωσης της κατάστασης και στην κατανόηση των κινδύνων, την προστασία των κρίσιμων υποδομών και την ενίσχυση της ανθεκτικότητας της Συμμαχίας και επιτρέπουν στις δυνάμεις του ΝΑΤΟ να διαθέτουν τους απαραίτητους ενεργειακούς πόρους ανά πάσα στιγμή», δήλωσε σχετικά ο Γενικός Γραμματέας.</p>
      <p>Οι Υπουργοί συζήτησαν επίσης τον ρόλο του ΝΑΤΟ στον αγώνα κατά της τρομοκρατίας και επανεξέτασαν την πρόοδο στην ενίσχυση της ασφάλειας στην Μαύρη Θάλασσα.</p>
      <p>Σε ότι αφορά τις αμυντικές δαπάνες, ο Jens Stoltenberg επεσήμανε ότι «η τάση είναι ανοδική και είναι πρωτοφανής».</p>
      <p>Οι Υπουργοί υιοθέτησαν επίσης μια πολιτική που καθορίζει πρότυπα για την πρόληψη και αντιμετώπιση της σεξουαλικής εκμετάλλευσης και κακοποίησης.</p>
      <p>Στην ατζέντα βρέθηκαν ακόμα η συντονισμένη προσέγγιση του ΝΑΤΟ στις σχέσεις με την Ρωσία, την άνοδο της Κίνας και τον έλεγχο των όπλων.</p>
      <p>«Το ΝΑΤΟ είναι η μόνη πλατφόρμα όπου η Ευρώπη και η Βόρεια Αμερική, ασχολείται καθημερινά με τέτοια στρατηγικά ζητήματα, τα οποία έχουν σημασία για την κοινή μας ασφάλεια», ανέφερε ο Γενικός Γραμματέας, προσθέτοντας ότι η Ευρώπη και η Βόρεια Αμερική συνεργάζονται περισσότερο από ό,τι εδώ και πολλά χρόνια.</p>
    </article>
  </body>
</html>