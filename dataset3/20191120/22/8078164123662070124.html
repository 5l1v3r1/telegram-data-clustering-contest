<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/scienze/19_novembre_21/esplosione-cosmica-sprigiona-piu-potenti-raggi-gamma-mai-osservati-ci-consentiranno-studiare-buchi-neri-09f16b84-0c45-11ea-89cc-e514bdace0f8.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-20T22:00:00+00:00"/>
    <meta property="og:title" content="Esplosione cosmica sprigiona i più potenti raggi gamma mai osservati: ci consentiranno di studiare i buchi neri"/>
    <meta property="og:description" content="Il fenomeno, risalente al 14 gennaio, è stato captato dai telescopi della collaborazione Magic. Notevole il contributo italiano"/>
  </head>
  <body>
    <article>
      <h1>Esplosione cosmica sprigiona i più potenti raggi gamma mai osservati: ci consentiranno di studiare i buchi neri</h1>
      <h2>Il fenomeno, risalente al 14 gennaio, è stato captato dai telescopi della collaborazione Magic. Notevole il contributo italiano: «Abbiamo lavorato 15 anni per questo risultato»</h2>
      <address><time datetime="2019-11-20T22:00:00+00:00">20 Nov 2019, 22:00</time> by <a rel="author">Redazione Online</a></address>
      <p>I lampi di raggi gamma (Grb) sono noti per essere le più potenti esplosioni cosmiche mai osservate nell’universo. Tuttavia, che la loro energia potesse raggiungere addirittura l’ordine dei tetraelettronvolt, risultando dunque fino a mille miliardi di volte più potente di quella della luce visibile, restava una semplice supposizione teorica. Ora, sulla scorta di due articoli pubblicati giovedì dalla rivista Nature (<a href="https://www.nature.com/articles/s41586-019-1750-x">questo </a>e <a href="https://www.nature.com/articles/s41586-019-1754-6">questo</a>), ne abbiamo anche la certezza. È lo straordinario risultato raggiunto nei mesi scorsi dai due telescopi Cherenkov situati sulle isole Canarie e gestiti da Magic, una collaborazione scientifica internazionale a forti tinte italiane. Del progetto fanno infatti parte l’Istituto Nazionale di Astrofisica, l’Istituto Nazionale di Fisica Nucleare, l’Agenzia Spaziale Italiana e le università di Padova, Pisa, Siena, Trieste e Udine.</p>
      <figure>
        <img src="https://images2.corriereobjects.it/methode_image/2019/11/21/Scienze/Foto%20Scienze%20-%20Trattate/Webp.net-resizeimage%20(2)-kRYD-U31501195653251ujB-600x229@Corriere-Web-Sezioni.jpg?v=201911211809"/>
        <figcaption>I due telescopi Cherenkov alle Canarie. Fonte: H. Raab / Wikimedia</figcaption>
      </figure>
      <h4>La maxi esplosione</h4>
      <p>Tutto è iniziato il 14 gennaio scorso, quando un importante lampo di raggi gamma è stato scoperto da due telescopi spaziali, il Neil Gehrels Swift Observatory e il Fermi Gamma-ray Space Telescope, tra le costellazioni dell’Eridano e della Fornace. «L’evento — spiega Valerio D’Elia, membro dello Space Science Data Center dell’Agenzia Spaziale Italiana — mostrava una forte emissione sia nei raggi X che in ottico e questo ci suggeriva si trattasse di un Grb esploso abbastanza vicino e sicuramente interessante» (effettivamente, come si è poi rilevato, il fenomeno si è verificato a “soli” sette miliardi di anni luce dalla Terra ndr). <br/>A quel punto, nel giro di soli 22 secondi dal rilevamento, le coordinate dell’esplosione sono state distribuite via Internet agli astronomi a terra. Altrettanto immediata è stata dunque la messa in moto dei due telescopi delle Canarie, che nonostante le 64 tonnellate di peso ciascuno sono riusciti a puntare verso la sezione di cielo indicata in circa 30 secondi, dunque in meno di un minuto dalla prima osservazione del fenomeno. Ed è proprio nella mezz’ora successiva che gli ultra avanzati Cherenkov sono stati in grado, per la prima volta nella storia, di captare fotoni ad altissima energia. Proprio quelli che, come anticipato sopra, possono raggiungere le energie del teraelettronvolt. Risulta dunque evidente come si sia trattato, di fatto, del primo passo in un territorio ancora largamente ignoto.</p>
      <h4>L’esperto</h4>
      <p>«Il punto davvero importante — sottolinea Mosé Mariotti, docente di fisica sperimentale dell’Università di Padova e unico ex portavoce italiano di Magic — è che in precedenza i lampi di raggi gamma si osservavano soltanto con rilevatori che guardavano alle energie più basse. I nostri telescopi sono invece sensibili anche a quelle più alte. Da qui la scoperta, lo scorso gennaio, di valori elevatissimi, del tutto fuori portata per gli altri sistemi. Abbiamo lavorato quindici anni per mettere a punto questa tecnologia». <br/>Quanto ai benefici che potranno essere apportati da uno studio sempre più approfondito di tali fotoni, Mariotti spiega: «In un primo momento potremo comprendere meglio i meccanismi che regolano la liberazione di questa impressionante quantità di energia. Prima sapevamo semplicemente che tutto deriva dal collasso gravitazionale di corpi celesti e dalla conseguente nascita di buchi neri; oggi abbiamo anche capito che, in questo processo, le alte energie giocano un ruolo molto importante. L’obiettivo a lungo termine è invece realizzare telescopi che possano osservare tutto il cielo in simultanea, senza bisogno di ruotare, così da permetterci di condividere direttamente dati e informazioni con i diversi livelli».</p>
      <figure>
        <img src="https://images2.corriereobjects.it/methode_image/2019/11/21/Scienze/Foto%20Scienze%20-%20Trattate/CCC-kRYD-U31501195653251ulE-593x443@Corriere-Web-Sezioni.PNG?v=201911211808"/>
        <figcaption>Fonte: Superbossa.com and MPI for Physics</figcaption>
      </figure>
    </article>
  </body>
</html>