<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/519129/dapat-job-untuk-majlis-pengebumian"/>
    <meta property="og:site_name" content="HM Online"/>
    <meta property="article:published_time" content="2019-11-20T22:08:59+00:00"/>
    <meta property="og:title" content="Dapat 'job' untuk majlis pengebumian"/>
    <meta property="og:description" content="“SEBAIK melangkah masuk ke perkarangan rumah arwah, tetamu tumpu ke arah saya."/>
  </head>
  <body>
    <article>
      <h1>Dapat 'job' untuk majlis pengebumian</h1>
      <address><time datetime="2019-11-20T22:08:59+00:00">20 Nov 2019, 22:08</time> by <a rel="author">Khairul Najib Asarulah Khan</a></address>
      <p>“SEBAIK melangkah masuk ke perkarangan rumah arwah, tetamu tumpu ke arah saya.</p>
      <p>“Mereka pelik melihat saya membawa kamera serta lensa ke majlis pengebumian itu.</p>
      <p>“Ketika itu, saya mula gelisah dan segera mencari ahli keluarga arwah,” kata jurugambar Zaid Hosni, 32.</p>
      <p>Peristiwa tiga tahun lalu itu antara pengalaman yang sukar dilupakan Zaid sejak dia menjadi jurugambar lapan tahun lalu dengan ditawarkan mengambil gambar pada satu majlis pengebumian di Seremban.</p>
      <p>Katanya, sebelum hari kejadian itu dia mendapat panggilan daripada salah seorang ahli keluarga arwah yang memintanya mengambil gambar majlis berkenaan.</p>
      <p>“Mulanya saya pelik dan bertanya semula untuk kepastian sama ada ia majlis pengebumian atau tahlil.</p>
      <p>“Selepas dia menyatakan majlis pengebumian, terlintas ingin menolak tawaran itu namun selepas dijelaskan gambar itu sebagai kenangan untuk mereka sekeluarga dan merasai keinsafan kelak saya menerima tawaran itu,” katanya.</p>
      <figure>
        <img src="https://assets.hmetro.com.my/images/articles/obj19440558_1574258931.jpg"/>
        <figcaption>Zaid terpaksa mengambil gambar satu majlis pengebumian dari jauh. FOTO Ihsan Zaid Hosni</figcaption>
      </figure>
      <p>Mengulas lanjut, Zaid berkata, dia sememangnya berdebar untuk mengambil gambar suasana kesedihan itu.</p>
      <p>“Sebelum ini saya hanya tangkap gambar majlis kegembiraan seperti perkahwinan, majlis rasmi dan aktiviti tertentu namun ini sebaliknya serta berkait rapat dengan emosi kesedihan.</p>
      <p>“Cabaran yang saya hadapi adalah mencari sudut sesuai mengambil gambar.</p>
      <p>“Saya tak boleh mengarahkan mereka membuat aksi tertentu selain meminta ke tepi untuk memberi laluan kepada saya,” katanya.</p>
      <p>Zaid berkata, di tanah perkuburan itu dia terpaksa berdiri jauh merakamkan suasana berkenaan.</p>
      <p>“Apabila saya menghampiri pusara arwah, bukan saja imam malah orang sekeliling turut memandang ke arah saya mungkin disebabkan bunyi kamera ketika merakam gambar itu mengganggu mereka.</p>
      <p>“Berikutan itu, saya terpaksa menangkap gambar dari jauh termasuk menggunakan lensa telefoto (jarak jauh),” katanya.</p>
      <related>
        <h4>Berita Berkaitan</h4>
        <a href="https://www.hmetro.com.my/utama/2019/09/493676/kasih-doktor-hingga-ke-liang-lahad"/>
        <a href="https://www.hmetro.com.my/geny/2018/01/307199/di-sebalik-lensa-telefon-pintar"/>
        <a href="https://www.hmetro.com.my/arena/2019/04/443152/jenazah-arie-sudah-pulang-metrotv"/>
        <a href="https://www.hmetro.com.my/utama/2019/10/507570/terlalu-sukar-terima-kenyataan-ini-metrotv"/>
        <a href="https://www.hmetro.com.my/mutakhir/2016/09/169094/hilang-sahabat"/>
        <a href="https://www.hmetro.com.my/utama/2017/11/283082/ujian-ibu-tunggal"/>
        <a href="https://www.hmetro.com.my/itmetro/2018/11/393429/3-kamera-dalam-1-fon"/>
        <a href="https://www.hmetro.com.my/utama/2019/04/443392/kurta-makkah-arwah"/>
      </related>
    </article>
  </body>
</html>