<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://motori.corriere.it/cards/performance-sostenibilita-salone-auto-los-angeles/mustang-mach-suv-elettrico-ford_principale.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-20T22:00:00+00:00"/>
    <meta property="og:title" content="Performance e sostenibilità al Salone dell'Auto di Los  Angeles   "/>
    <meta property="og:description" content="Tutte le novità in mostra in California: dal nuovo Suv Mustang al futuro della Volkswagen la parte del leone spetta ancora una volta alla rivoluzione elettrica"/>
  </head>
  <body>
    <article>
      <h1>Performance e sostenibilità al Salone dell'Auto di Los  Angeles   </h1>
      <address><time datetime="2019-11-20T22:00:00+00:00">20 Nov 2019, 22:00</time> by <a rel="author">Savina Confaloni</a></address>
      <p>Una delle novità più attese di questa edizione del Salone di Los Angeles è la nuova Mustang Mach-E,  SUV elettrico con cui per la prima volta in 55 anni Ford amplia la famiglia Mustang, portando l’iconica muscle car nell’era dell’elettrificazione.  «Al primo Salone di Detroit, Henry Ford affermò che stava lavorando a qualcosa che ci avrebbe folgorati - racconta Bill Ford, Executive Chairman Ford Motor Company -. Parlava della Model-T. Oggi, Ford Motor Company è orgogliosa di svelare un’auto che colpirà di nuovo come allora. Mustang Mach-E elettrica. Veloce. Divertente. Sinonimo di libertà. Per una nuova generazione di appassionati di Mustang». Ford ha dato vita a Mustang Mach-E attraverso un processo di sviluppo concentrato interamente sulle esigenze e sui desideri dei clienti. Il risultato è un SUV elegante e sinuoso, che abbina driving dynamics a presenza su strada inconfondibili, con tecnologie di connettività di ultima generazione, pensate per rendere Mustang Mach-E sempre aggiornata. Mustang Mach-E arriverà, alla fine del 2020  e sarà disponibile con batterie con diverse potenze abbinate sia alla trazione posteriore sia a quella integrale. Nella versione con trazione posteriore e batteria extended range, l’autonomia arriva fino a 600 km secondo il protocollo WLTP. Nel 2021 arriverà poi un'altra versione speciale: la GT che punta a raggiungere un’accelerazione da zero a 100 km/h in meno di 5 secondi   con 465 CV e 830 Nm di coppia. Mustang Mach-E offre tre modalità di guida uniche: Whisper, Engage e Unbridled, ognuna con driving dynamics specifici e arricchiti da un’esperienza sensoriale distintiva, come l’illuminazione interna e le animazioni nel pannello di controllo.            </p>
      <figure>
        <img src="http://images2.corriereobjects.it/methode_image/2019/11/21/Motori/Foto%20Motori%20-%20Trattate/ford%20mustang%20mach%20e-kD0G-REIFIWVfqgDQ2iZp4bMYqQN-590x445@Corriere-Web-Sezioni.jpg?v=201911211650"/>
      </figure>
      <aside>Scheda 1 di 11<br/><br/>INDIETRO<a href="http://motori.corriere.it/motori/cards/performance-sostenibilita/toyota-rav4-plug-in-hybrid.shtml"> AVANTI</a></aside>
    </article>
  </body>
</html>