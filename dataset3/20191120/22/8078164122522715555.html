<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/moda/news/19_novembre_21/con-roberto-herrera-milano-scopre-cuore-infinito-tango-fae4c14e-0c54-11ea-89cc-e514bdace0f8.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-20T22:00:00+00:00"/>
    <meta property="og:title" content="Con Roberto Herrera Milano scopre il «cuore infinito del tango»"/>
    <meta property="og:description" content="Performance speciale del poeta del ballo sudamericano nel foyer del Teatro Franco Parenti con la presentazione del libro «Cronaca di una passione argentina»"/>
  </head>
  <body>
    <article>
      <h1>Con Roberto Herrera Milano scopre il «cuore infinito del tango»</h1>
      <h2>Performance speciale del poeta del ballo sudamericano nel foyer del Teatro Franco Parenti con la presentazione del libro «Cronaca di una passione argentina»</h2>
      <address><time datetime="2019-11-20T22:00:00+00:00">20 Nov 2019, 22:00</time> by <a rel="author">Francesca Lovatelli Caetani</a></address>
      <p>«Il Tango è l’arte di ascoltare i battiti del cuore. È un modo per sentire l’esistente, la vita, il tempo, l’amore e la morte. Il tango è infinito». Così si esprime Roberto Herrera, noto a livello internazionale come il re e il poeta del tango argentino, che si è esibito in un’unica e speciale performance di milonga nel foyer del Teatro Franco Parenti a Milano, colmo di pubblico e soprattutto di appassionati di tutte le età e generazioni. Il tango affascina, come i suoi protagonisti; gli uomini erano in completo gessato, o anche solo con piccoli eleganti dettagli, le donne curatissime nel look. La milonga ti fa riappropriare della tua sensualità, del tuo corpo, della tua centralità, dicono sia benessere allo stato puro. «Non ho un cavaliere fisso che balli con me, ma qualcuno troverò», dice una signora, in completo di pizzo raffinatissimo, che sfoggiava meravigliosi gioielli frutto della sua arte orafa.</p>
      <slideshow>
        <figure>
          <img src="https://images2.corriereobjects.it/methode_image/2019/11/21/Moda/Foto%20Gallery/DSC_3790_MGTHUMB-INTERNA.jpg"/>
          <figcaption>Roberto Herrera e il suo tango a Milano</figcaption>
        </figure>
        <figure>
          <img src="https://images2.corriereobjects.it/methode_image/2019/11/21/Moda/Foto%20Gallery/DSC_3519_MGTHUMB-INTERNA.jpg"/>
          <figcaption>Roberto Herrera e il suo tango a Milano</figcaption>
        </figure>
        <figure>
          <img src="https://images2.corriereobjects.it/methode_image/2019/11/21/Moda/Foto%20Gallery/DSC_3266_MGTHUMB-INTERNA.jpg"/>
          <figcaption>Roberto Herrera e il suo tango a Milano</figcaption>
        </figure>
        <figure>
          <img src="https://images2.corriereobjects.it/methode_image/2019/11/21/Moda/Foto%20Gallery/DSC_3246_MGTHUMB-INTERNA.jpg"/>
          <figcaption>Roberto Herrera e il suo tango a Milano</figcaption>
        </figure>
        <figure>
          <img src="https://images2.corriereobjects.it/methode_image/2019/11/21/Moda/Foto%20Gallery/DSC_3266_MGTHUMB-INTERNA.jpg"/>
          <figcaption>Roberto Herrera e il suo tango a Milano</figcaption>
        </figure>
        <figcaption>Roberto Herrera e il suo tango a Milano</figcaption>
      </slideshow>
      <h4>Il libro</h4>
      <p>Prima della milonga Maria Pia Morelli ha presentato «Cronaca di una passione argentina» (Cairo Editore), una saga familiare ambientata tra Italia e Sudamerica a cavallo fra il secolo scorso e l’inizio del nuovo millennio, passando per gli anni bui della dittatura militare di Videla. Attraverso le alterne fortune delle due famiglie protagoniste, tra vicissitudini personali e fatti pubblici, tracolli economici e successi professionali, si raccontano con grande impatto emotivo e incanto narrativo tutti i grandi avvenimenti del Novecento. L’autrice si è avvicinata al tango 10 anni fa, conosce bene la terra Argentina e il Sud America e scrive solo di ciò che conosce, attinge dalle sue realtà, perché, come ha sottolineato, «i protagonisti devono sempre avere qualcosa di noi». Dopo la presentazione, tutti alla speciale lezione, guidata da Herrera, con le note del dj Punto y Branca; tra i presenti maestri di tango argentino arrivati da Milano e da tutta Italia, come Hernán Brusa , Alejandro Pereira , Alejandro Ferrante , Gigliola Ceriotti , Marco Palladino , Alessandro Parascandolo , Osvaldo Roldán.</p>
      <h4>Emozione e passione</h4>
      <p>«È stata una serata davvero emozionante e carica di passione — ha dichiarato Herrera —, un evento realizzato al magnifico Teatro Franco Parenti, un luogo in cui si respira cultura e arte, che vuole dare spazio anche alla espressione artistica del Tango. Mi consenta di ringraziare la meravigliosa “padrona di casa” Andrée Shammah che, con Alessandra Fontana, ha immaginato tutto questo e ha permesso a moltissimi amanti del Tango di vivere una esperienza unica! Grazie anche a Maria Pia Morelli che ha voluto presentare il suo romanzo “Cronaca di una passione argentina” durante la nostra serata perché il Tango non è solo danza, ma è cultura, poesia e cuore. Vi aspetto l’11 dicembre (giornata internazionale del Tango) ancora al Teatro Parenti per un’altra serata indimenticabile». Herrera, è noto, è un vero gentleman, affascinante e irresistibile per la maggior parte delle donne. Sarà merito del tango o del suo innato charme?</p>
    </article>
  </body>
</html>