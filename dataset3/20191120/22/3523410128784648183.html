<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641060/%D8%B1%D8%B3%D9%88%D8%A7%DB%8C%DB%8C-%D8%A7%D8%AE%D9%84%D8%A7%D9%82%DB%8C-%D9%BE%D8%B3%D8%B1-%D9%85%D9%84%DA%A9%D9%87-%D8%A7%D9%86%DA%AF%D9%84%DB%8C%D8%B3-%D8%B1%D8%A7-%D9%88%D8%A7%D8%AF%D8%A7%D8%B1-%D8%A8%D9%87-%D8%A7%D8%B3%D8%AA%D8%B9%D9%81%D8%A7-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T22:16:00+00:00"/>
    <meta property="og:title" content="رسوایی اخلاقی، پسر ملکه انگلیس را وادار به استعفا کرد"/>
    <meta property="og:description" content="شاهزاده اندرو ملقب به «دوک یورک» و پسر سوم ملکه انگلیس عصر چهارشنبه در پی افزایش فشارها درباره رابطه او با سرمایه‌دار آمریکایی متهم به کودک آزاری..."/>
  </head>
  <body>
    <article>
      <h1>
        <a href="https://www.bultannews.com/fa/news/641060/%D8%B1%D8%B3%D9%88%D8%A7%DB%8C%DB%8C-%D8%A7%D8%AE%D9%84%D8%A7%D9%82%DB%8C-%D9%BE%D8%B3%D8%B1-%D9%85%D9%84%DA%A9%D9%87-%D8%A7%D9%86%DA%AF%D9%84%DB%8C%D8%B3-%D8%B1%D8%A7-%D9%88%D8%A7%D8%AF%D8%A7%D8%B1-%D8%A8%D9%87-%D8%A7%D8%B3%D8%AA%D8%B9%D9%81%D8%A7-%DA%A9%D8%B1%D8%AF">رسوایی اخلاقی، پسر ملکه انگلیس را وادار به استعفا کرد</a>
      </h1>
      <h2>شاهزاده اندرو ملقب به «دوک یورک» و پسر سوم ملکه انگلیس عصر چهارشنبه در پی افزایش فشارها درباره رابطه او با سرمایه‌دار آمریکایی متهم به کودک آزاری...</h2>
      <address><time datetime="2019-11-20T22:16:00+00:00">20 Nov 2019, 22:16</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، او با صدور بیانیه ای اعلام آمادگی کرد: برای من روشن شده که دوستی پیشین من با جفری اپستین برای کار خانواده من و بسیاری از ارگان‌ها و موسسات خیریه که افتخار حمایت از آنها را دارم مزاحمت ایجاد کرده است. بنابراین از ملکه درخواست کردم تا با کناره گیری من از وظایف عمومی موافق کند و او هم پذیرفت.</p>
      <p>اندرو بار دیگر هرگونه ارتباط نامناسب با سرمایه دار آمریکایی را تکذیب کرد و گفت : برای انجام تحقیقات با نهادهای قانونی همکاری خواهد کرد.</p>
      <p>اظهارات این شاهزاده انگلیسی که روز شنبه گذشته از شبکه‌ بی‌بی‌سی پخش شد با انتقادهای زیادی رو برو شده است.</p>
      <p>او در این مصاحبه اتهام رابطه جنسی با یک دختر نوجوان را رد کرد و گفت؛ بابت دوستی با جفری اپستین، سرمایه‌دار آمریکایی متهم به کودک آزاری متأسف نیست.</p>
      <p>جفری اپستین، سرمایه‌گذار ثروتمند اهل نیویورک که به افراد صاحب قدرت نزدیک بود روز ششم ژوئیه امسال برای بار دوم به اتهام گرداندن "یک شبکه وسیع" دختران نوجوان برای سوء استفاده جنسی دستگیر شد.</p>
      <p>اپستین در انتظار برگزاری دادگاه خود به اتهام قاچاق کودکان برای بردگی جنسی زندانی بود که جسدش در سلولش پیدا شد، علت مرگ او را خودکشی اعلام کردند.</p>
      <p>پای پسر سوم ملکه انگلیس زمانی به این پرونده کشیده شد که ویرجینیا جوفری (رابرتس) که هم‌اکنون ۳۵ سال دارد، گفت؛ وقتی زیر سن قانونی بوده، شاهزاده اندرو وی را مورد آزار جنسی قرار داده است. او یکی از شاکی‌هایی بود که در دادگاهی در نیویورک از اپستین شکایت کرده بود.</p>
      <p>ویرجینیا جوفری گفته بود که جفری اپستین او را به عنوان یک "برده جنسی" نگه می‌داشته و درباره شاهزاده اندرو نیز افزوده بود: "او خودش می‌داند چه کار کرده است."</p>
      <p>منابع انگلیسی دیروز از تشکیل جلسه بحران در دربار انگلیس خبر داده و اعلام کردند؛ شاهزاده اندرو به این جلسه احضار شده است.</p>
      <p>هم زمان شماری از مؤسسات و مراکز تجاری و دانشگاه‌های بین المللی همکاری‌های خود را با شرکت‌ او متوقف کرده و یا خواستار کناره گیری وی شده‌اند.</p>
    </article>
  </body>
</html>