<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.corriere.it/notizie/cronaca/19_novembre_21/escape-room-donna-precipitata-crollo-pavimento-casa-spaventata-un-attore-poi-volo-104a7c20-0c39-11ea-89cc-e514bdace0f8.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-20T22:00:00+00:00"/>
    <meta property="og:title" content="«Escape room», la donna precipitata nel crollo del pavimento della Casa: «Spaventata da un attore, poi il volo»"/>
    <meta property="og:description" content="Nell’incidente di martedì sera, in via Brunetti, la 30enne si è ritrovata al piano di sotto, si è salvata perché è atterrata sul divano che ha attutito l’impatto: ferita solo lievemente. La Procura ha aperto un’inchiesta"/>
  </head>
  <body>
    <article>
      <h1>«Escape room», la donna precipitata nel crollo del pavimento della Casa: «Spaventata da un attore, poi il volo»</h1>
      <h2>Nell’incidente di martedì sera, in via Brunetti, la 30enne si è ritrovata al piano di sotto, si è salvata perché è atterrata sul divano che ha attutito l’impatto: ferita solo lievemente. La Procura ha aperto un’inchiesta</h2>
      <address><time datetime="2019-11-20T22:00:00+00:00">20 Nov 2019, 22:00</time> by <a rel="author">Federico Berni</a></address>
      <p>«Escape room». Per metà gioco, per metà intrattenimento. Con dietro un forte business, in aumento. Un progetto nato, almeno nelle intenzioni degli organizzatori, per chi vuole provare esperienze forti. Ma quanto successo alla «Casa Maledetta» di via Brunetti martedì sera, con il crollo di una parte del pavimento di una stanza in cui si trovavano i partecipanti a un gioco di ruolo — erano in tutto sette concorrenti — apre un fronte giudiziario sulla sicurezza di questi luoghi. Alla luce anche del <a href="https://milano.corriere.it/notizie/cronaca/19_ottobre_22/escape-room-gioco-rischio-sequestrato-palazzo-150-stanze-ec01a118-f48c-11e9-bd4f-0986d8452d56.shtml">sequestro di uno stabile in zona Mecenate, disposto da parte della Procura il 22 ottobre scorso</a>. Il dato «confortante» sui fatti avvenuti nella villa Liberty dei primi del Novecento in zona Certosa, poco dopo le 23, è che l’unica ragazza ferita, una trentenne residente in città, commessa in un negozio in zona Duomo, è stata dimessa dall’ospedale Sacco nella giornata di ieri. Salvata, nella sfortuna, dalla buona sorte. Le lesioni riportate nella caduta si sono rivelate meno gravi di quanto era apparso nella prima fase dei soccorsi. Ma se oggi può tirare un sospiro di sollievo, è soltanto grazie alla circostanza che la donna, nel precipitare da una stanza del secondo piano a quella sottostante, è atterrata su un divano, che ne ha attutito in modo molto rilevante l’impatto al suolo.</p>
      <p><b>La serata era cominciata con l’intenzione di divertirsi in questo gioco collettivo</b> nel quale i partecipanti, una volta addentratisi nella «casa», devono guadagnare l’uscita dopo aver risolto vari enigmi, cercando, inoltre, di abbandonare lo spazio «indenni», evitando trappole e insidie disseminate ovunque. Insomma, ore che permettono di «vivere un’esperienza thriller in prima persona», come viene pubblicizzato sul sito che promuove la «Casa Maledetta». Una scenografia, quella organizzata nella struttura gestita da un imprenditore 43enne di Locate Triulzi, alla quale, tra rumori di fondo ed effetti speciali, prendono parte anche alcuni veri attori per rendere più realistica la situazione. Proprio uno di questi attori, secondo il racconto della donna, le ha messo paura e l’ha «costretta» a un forte balzo all’indietro in un punto dove il pavimento era fragile. Sette i partecipanti in tutto, e oltre a loro c’erano anche alcuni dipendenti dell’associazione che gestisce il centro di via Brunetti.</p>
      <slideshow>
        <figure>
          <img src="https://images2-milano.corriereobjects.it/methode_image/2019/11/20/Milano/Foto%20Gallery/14148436_MGTHUMB-INTERNA.jpg"/>
          <figcaption>Incidente alla «Casa maledetta» di via Brunetti durante l?«escape room»</figcaption>
        </figure>
        <figure>
          <img src="https://images2-milano.corriereobjects.it/methode_image/2019/11/20/Milano/Foto%20Gallery/14148438_MGTHUMB-INTERNA.jpg"/>
          <figcaption>Incidente alla «Casa maledetta» di via Brunetti durante l?«escape room»</figcaption>
        </figure>
        <figure>
          <img src="https://images2-milano.corriereobjects.it/methode_image/2019/11/20/Milano/Foto%20Gallery/14148430_MGTHUMB-INTERNA.jpg"/>
          <figcaption>Incidente alla «Casa maledetta» di via Brunetti durante l?«escape room»</figcaption>
        </figure>
        <figure>
          <img src="https://images2-milano.corriereobjects.it/methode_image/2019/11/20/Milano/Foto%20Gallery/14148426_MGTHUMB-INTERNA.jpg"/>
          <figcaption>Incidente alla «Casa maledetta» di via Brunetti durante l?«escape room»</figcaption>
        </figure>
        <figure>
          <img src="https://images2-milano.corriereobjects.it/methode_image/2019/11/20/Milano/Foto%20Gallery/14149486_MGTHUMB-INTERNA.jpg"/>
          <figcaption>Incidente alla «Casa maledetta» di via Brunetti durante l?«escape room»</figcaption>
        </figure>
        <figcaption>Incidente alla «Casa maledetta» di via Brunetti durante l?«escape room»</figcaption>
      </slideshow>
      <p><b>Mentre si trovava in una delle stanze del secondo piano, alle 23.10 il pavimento le è crollato sotto i piedi, ed è caduta</b> nel vuoto fino all’atterraggio sul divano sottostante. Sopra di lei, però, sono precipitati anche alcuni calcinacci che l’hanno colpita, ferendola in modo non grave, sia alle gambe sia alla schiena. La donna è stata soccorsa dal personale del 118, e trasportata in codice giallo all’ospedale Sacco. In pochi secondi, la finzione ha lasciato spazio alla realtà e alla paura, quella vera. L’intero edificio è stato posto sotto sequestro dai vigili del fuoco, per valutarne le condizioni di sicurezza. Decisiva sarà la loro relazione, che i carabinieri della compagnia di Porta Magenta attendono per lo sviluppo delle indagini, che sono coordinate dal pm Sara Arduini, del dipartimento salute e sicurezza pubblica guidato dall’aggiunto Tiziana Siciliano.</p>
      <p><b>Gli inquirenti ipotizzano i reati di lesioni colpose e di violazione della norme anti-infortunistiche</b>, visto che sul luogo dell’incidente lavorano in pianta stabile anche dei figuranti. Allo stato attuale, non risultano iscrizioni formali nel registro degli indagati, visto che non è ancora chiaro in capo a chi fosse la responsabilità sulla sicurezza, ma novità potrebbero arrivare a breve. Questo fascicolo ne segue un altro aperto di recente nella stessa materia. Quasi un mese fa, la Procura aveva disposto il sequestro di un’altra «escape room» ricavata in un palazzo abbandonato di oltre cento stanze in via Medici del Vascello, in zona Mecenate, proprio a causa dei rischi legati all’incolumità del pubblico.</p>
    </article>
  </body>
</html>