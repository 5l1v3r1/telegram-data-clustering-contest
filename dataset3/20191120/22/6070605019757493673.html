<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/gent/entrevista-televisada-princep-Andreu-comencen-abandonar-implicacio-cas-epstein_0_2347565374.html"/>
    <meta property="og:site_name" content="Ara.cat"/>
    <meta property="article:published_time" content="2019-11-20T22:08:00+00:00"/>
    <meta property="og:title" content="L'entrevista televisada del príncep Andreu no calma els seus socis, que el comencen a abandonar"/>
    <meta property="og:description" content="El tercer fill d’ Elisabet II ha completat la seva caiguda en desgràcia arran de la relació d’amistat que havia mantingut amb el magnat nord-americà Jeffrey Epstein"/>
  </head>
  <body>
    <article>
      <h1>L'entrevista televisada del príncep Andreu no calma els seus socis, que el comencen a abandonar</h1>
      <h2>El tercer fill d’ Elisabet II ha completat la seva caiguda en desgràcia arran de la relació d’amistat que havia mantingut amb el magnat nord-americà Jeffrey Epstein</h2>
      <address>
        <time datetime="2019-11-20T22:08:00+00:00">20 Nov 2019, 22:08</time>
      </address>
      <figure>
        <a href="https://www.ara.cat/2019/11/20/imatges/entrevista-televisada-Andreu-comencen-abandonar_2347575424_67519540_1000x1450.jpg">
          <img src="https://www.ara.cat/2019/11/20/imatges/entrevista-televisada-Andreu-comencen-abandonar_2347575424_67519540_1000x1450.jpg"/>
        </a>
        <figcaption>L'entrevista televisada del príncep Andreu no calma els seus socis, que el comencen a abandonar / GETTY</figcaption>
      </figure>
      <p>El príncep Andreu, de 59 anys, tercer fill d’ Elisabet II, ha completat la seva caiguda en desgràcia arran de la relació d’amistat que havia mantingut amb el magnat nord-americà Jeffrey Epstein, pederasta convicte, que es va suïcidar en una presó dels Estats Units a l’agost mentre esperava un nou judici per un càrrec de presumpte tràfic de menors.</p>
      <p>Així, Andreu ha estat apartat de la vida pública britànica per bastir un tallafocs i protegir la monarquia. El príncep, però, va emetre dijous a la tarda un comunicat en què assegurava que la iniciativa de fer un pas al costat havia sigut seva. El text difós diu: “Durant els últims dies, les circumstàncies relacionades amb la meva antiga associació amb Jeffrey Epstein han esdevingut una causa de gran disrupció per a la meva família i per a la valuosa feina de diferents entitats benèfiques que estic orgullós de presidir. Per tant, li he demanat a sa Majestat la reina poder-me retirar dels meus deures públics en el futur venidor i ella m’ha donat permís.”</p>
      <p>El cap de setmana passat, en una entrevista molt polèmica emesa per la primera cadena de la BBC, Andreu va intentar sortir al pas de les acusacions d’una de les víctimes d’Epstein, Virginia Giuffre, que l’ha acusat reiteradament d’haver mantingut fins a tres vegades relacions sexuals amb ella quan era menor. Els fets, que Andreu sempre ha negat, haurien tingut lloc presumptament entre el 2001 i el 2002.</p>
      <p>Al contrari del que esperava el príncep, més que exculpar-lo, les seves respostes van aixecar indignació entre la societat i els mitjans de comunicació britànics. Les reaccions a les xarxes socials i a la premsa han sigut demolidores a causa de la manca d’empatia que sa altesa va mostrar amb les dones de què Epstein havia abusat.</p>
      <p>L’advocada nord-americana de les víctimes ha demanat que Andreu declari davant l’FBI en la investigació que s’està duent a terme.</p>
      <p>D’altra banda, diferents empreses han retirat el patrocini de les fundacions que presidia el príncep.</p>
      <p>La gota que ha fet vessar el got va ser una carta publicada ahir per The Times en què el seu secretari privat fins al 2012, Alastair Watson, posava en dubte algunes de les dades que el príncep va oferir a la BBC.</p>
    </article>
  </body>
</html>