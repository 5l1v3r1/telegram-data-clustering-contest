<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/others/news/592373/%E0%A6%A8%E0%A6%BF%E0%A6%B0%E0%A6%BE%E0%A6%AA%E0%A6%A4%E0%A7%8D%E0%A6%A4%E0%A6%BE-%E0%A6%A8%E0%A6%BF%E0%A6%B6%E0%A7%8D%E0%A6%9A%E0%A6%BF%E0%A6%A4%E0%A7%87-%E0%A6%AE%E0%A6%BE%E0%A6%A0%E0%A7%87-%E0%A6%A8%E0%A7%87%E0%A6%AE%E0%A7%87%E0%A6%9B%E0%A7%87-%E0%A6%95%E0%A6%B2%E0%A6%95%E0%A6%BE%E0%A6%B0%E0%A6%96%E0%A6%BE%E0%A6%A8%E0%A6%BE-%E0%A6%AA%E0%A6%B0%E0%A6%BF%E0%A6%A6%E0%A6%B0%E0%A7%8D%E0%A6%B6%E0%A6%A8"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-20T22:38:00+00:00"/>
    <meta property="og:title" content="মাঠে নেমেছে কলকারখানা পরিদর্শন অধিদফতর"/>
    <meta property="og:description" content="নির্মাণ সেক্টরে জনসচেতনতা বাড়ানোর উদ্যোগ নিয়েছে সরকার। এলক্ষ্যে প্রতিমাসের নির্ধারিত যে কোনও দুদিন শ্রম ও কর্মসংস্থান মন্ত্রণালয়ের অধীন কলকারখানা ও প্রতিষ্ঠান পরিদর্শন অধিদফতরের শ্রম পরিদর্শকরা নিয়মিত কলকারখানা পরিদর্শন করছেন। পাশাপাশি সংশ্লিষ্ট কর্মকর্তারা এখন থেকে নির্মাণ সাইট..."/>
  </head>
  <body>
    <article>
      <h1>মাঠে নেমেছে কলকারখানা পরিদর্শন অধিদফতর</h1>
      <address><time datetime="2019-11-20T22:38:00+00:00">20 Nov 2019, 22:38</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/700%20x0x1/uploads/media/2019/08/04/1fac17cc94298d13fa09bc6209bd1986-5d46fa824f2a5.jpg"/>
        <figcaption>শ্রম ও কর্মসংস্থান মন্ত্রণালয়</figcaption>
      </figure>
      <p>নির্মাণ সেক্টরে জনসচেতনতা বাড়ানোর উদ্যোগ নিয়েছে সরকার। এলক্ষ্যে প্রতিমাসের নির্ধারিত যে কোনও দুদিন শ্রম ও কর্মসংস্থান মন্ত্রণালয়ের অধীন কলকারখানা ও প্রতিষ্ঠান পরিদর্শন অধিদফতরের শ্রম পরিদর্শকরা নিয়মিত কলকারখানা পরিদর্শন করছেন। পাশাপাশি সংশ্লিষ্ট কর্মকর্তারা এখন থেকে নির্মাণ সাইট পরিদর্শন করবেন বলে জানিয়েছে শ্রম ও কর্মসংস্থান মন্ত্রণালয়।</p>
      <p>বুধবার (২০ নভেম্বর) থেকে ফেব্রুয়ারি মাস পর্যন্ত নির্মাণ সাইটের নিরাপত্তার বিষয়টি প্রাধান্য দিয়ে প্রতিমাসের ২০ ও ২১ তারিখ উপ-মহাপরিদর্শকের কার্যালয়, ঢাকার ১৯ জন শ্রম পরিদর্শক ৪০টি করে নির্মাণ সাইট পরিদর্শন করবেন বলেও সিদ্ধান্ত নেওয়া হয়েছে। এ বিষয়ে মঙ্গলবার (১৯ নভেম্বর) কলকারখানা ও প্রতিষ্ঠান অধিদফতরের মহাপরিদর্শক শিবনাথ রায় স্বাক্ষরিত এক অফিস আদেশে এই বিশেষ পরিদর্শনের নির্দেশ দেওয়া হয়।</p>
      <p>বৃধবার (২০ নভেম্বর) শ্রম ও কর্মসংস্থান মন্ত্রণালয়ের জনসংযোগ কর্মকর্তা আকতারুল ইসলাম স্বাক্ষরিত এক সংবাদ বিজ্ঞপ্তিতে এসব তথ্য জানানো হয়।</p>
      <p>কলকারখানায় নিয়মিত শ্রম পরিদর্শনের বাইরে নির্মাণ সাইট পরিদর্শনের বিষয়ে ঢাকার উপ-মহাপরিদর্শক আহমেদ বেলাল বলেন- শ্রম পরিদর্শকরা কলকারখানা পরিদর্শনের পাশাপাশি অন্যান্য কর্মক্ষেত্র নিয়মিত পরিদর্শন করেন। নির্মাণ খাতের নিরাপত্তার বিষয়টি প্রাধন্য দিয়ে এই বিশেষ পরিদর্শনের কার্যক্রম শুরু করা হয়েছে। এ মাসের আজ বৃহস্পতিবার ১৯ জন শ্রম পরিদর্শক বিশেষ এই পরিদর্শন কার্যক্রমে অংশ নেবেন। নির্মাণ সাইট পরিদর্শনের একটি চেক লিস্টও প্রস্তুত করা হয়েছে।</p>
      <p> </p>
      <footer>/এসআই/এএইচ/</footer>
    </article>
  </body>
</html>