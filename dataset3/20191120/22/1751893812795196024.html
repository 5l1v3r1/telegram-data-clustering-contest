<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.corriere.it/notizie/cronaca/19_novembre_21/insulti-razzisti-social-studentessa-denuncia-sono-fiera-me-stessa-d5a7bf2a-0c28-11ea-89cc-e514bdace0f8.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-20T22:00:00+00:00"/>
    <meta property="og:title" content="Insulti razzisti sui social, studentessa denuncia: «Sono fiera di me stessa»"/>
    <meta property="og:description" content="Loretta Maffezzoni, 24 anni, studentessa di Giurisprudenza ha pubblicato su Facebook tutte le offese che ha ricevuto per il colore della sua pelle. Ondata di solidarietà"/>
  </head>
  <body>
    <article>
      <h1>Insulti razzisti sui social, studentessa denuncia: «Sono fiera di me stessa»</h1>
      <h2>Loretta Maffezzoni, 24 anni, studentessa di Giurisprudenza ha pubblicato su Facebook tutte le offese che ha ricevuto per il colore della sua pelle. Ondata di solidarietà</h2>
      <address><time datetime="2019-11-20T22:00:00+00:00">20 Nov 2019, 22:00</time> by <a rel="author">Francesca Morandi</a></address>
      <p>Lunedì scorso si è presentata alla polizia postale e ha denunciato le offese razziste lanciate da chi, sul suo telefonino e attraverso Telegram, le ha dato della «scimmia, sgranocchiabanane», «della negra di m...». «Fino a quando le indagini non saranno chiuse, non voglio parlare». Quello che aveva da dire, Loretta Maffezzoni, una bella ragazza, 24 anni, fisico slanciato, da modella, brava studentessa in Giurisprudenza, lo ha pubblicato su Facebook: «E poi c’è ancora chi dice che il razzismo non esiste», ha scritto, commentando gli insulti dell’odiatore da tastiera. La studentessa non sa chi sia. È la prima volta che le succede. «Un caso isolato», conferma. Ma tanto è bastato per non farla passare liscia all’anonimo che l’ha travolta di volgarità: il colore della sua pelle per filo conduttore degli insulti. «Ricorda che dei bianchi ti pagano gli studi, il che ti rende una schiava del c... in un paese non tuo... insultarti mi rende felice».</p>
      <slideshow>
        <figure>
          <img src="https://images2-milano.corriereobjects.it/methode_image/2019/11/21/Milano/Foto%20Gallery%20-%20Trattate/cremonabuoba_ori_crop_MASTER__noscale__MGTHUMB-INTERNA.jpg"/>
          <figcaption>Loretta Maffezzoni, le foto della studentessa insultata dai razzisti</figcaption>
        </figure>
        <figure>
          <img src="https://images2-milano.corriereobjects.it/methode_image/2019/11/21/Milano/Foto%20Gallery/lor2_MGTHUMB-INTERNA.jpg"/>
          <figcaption>Loretta Maffezzoni, le foto della studentessa insultata dai razzisti</figcaption>
        </figure>
        <figure>
          <img src="https://images2-milano.corriereobjects.it/methode_image/2019/11/21/Milano/Foto%20Gallery/lor_MGTHUMB-INTERNA.jpg"/>
          <figcaption>Loretta Maffezzoni, le foto della studentessa insultata dai razzisti</figcaption>
        </figure>
        <figcaption>Loretta Maffezzoni, le foto della studentessa insultata dai razzisti</figcaption>
      </slideshow>
      <p><b>Tipa tosta, Loretta</b>: «Vado avanti a testa alta fiera di me stessa. Grazie a tutti per le belle parole e la vicinanza, ma ci vuole ben altro per abbattere una tigre», ha scritto sul social, travolta da un fiume di solidarietà: 90 commenti e l’invito a querelare il «leone da tastiera». In attesa che gli inquirenti gli diano un nome e un volto, ci ha pensato sua madre Myriam, maestra d’asilo, a dargli una lezione sul suo profilo Facebook: «Sono la mamma bianca di Loretta che è cittadina italiana e cremonese per nascita, che le paga gli studi non per renderla schiava ma libera... qui la persona più scura e schiava tra le due sei tu!. Denuncia fatta». Il post ha ricevuto ben 478 like e 831 commenti di solidarietà.</p>
    </article>
  </body>
</html>