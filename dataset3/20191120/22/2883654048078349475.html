<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ditjesendatjes.nl/natacha-harlequin-geschokt-door-racisme-ervaringen-van-zoon/"/>
    <meta property="og:site_name" content="Ditjes &amp; Datjes"/>
    <meta property="article:published_time" content="2019-11-20T22:00:17+00:00"/>
    <meta property="og:title" content="Natacha Harlequin geschokt door racisme-ervaringen van zoon"/>
    <meta property="og:description" content="Advocaat Natacha Harlequin hoorde pas maandag, na het racisme-voorval tijdens de wedstrijd FC Den Bosch-Excelsior, dat ook haar zoon vrijwel dagelijks racistische opmerkingen naar zijn hoofd krijgt. Dat vertelde zij woensdagavond in de talkshow Ladies Night."/>
  </head>
  <body>
    <article>
      <h1>Natacha Harlequin geschokt door racisme-ervaringen van zoon</h1>
      <address><time datetime="2019-11-20T22:00:17+00:00">20 Nov 2019, 22:00</time> by <a rel="author" href="https://www.ditjesendatjes.nl/author/ditjesdatjes/" target="_blank">DitjesDatjes</a></address>
      <p>Advocaat Natacha Harlequin hoorde pas maandag, na het racisme-voorval tijdens de wedstrijd FC Den Bosch-Excelsior, dat ook haar zoon vrijwel dagelijks racistische opmerkingen naar zijn hoofd krijgt. Dat vertelde zij woensdagavond in de talkshow Ladies Night.</p>
      <p>“Ik ben zelf nooit uitgemaakt voor Zwarte Piet”, legde Harlequin uit. “Maar ik wilde het wel met mijn zoon hebben over wat er gebeurd was.” Voetballer Ahmed Mendes Moreira werd door FC Den Bosch-supporters uitgemaakt voor kanker-neger, kanker-katoenplukker en kanker-zwarte. Ook maakten supporters oerwoudgeluiden.</p>
      <p>“Ja, mama, dit maak ik elke week wel mee, zei mijn zoontje aan de keukentafel. Ik werd echt even stil, ik wist dat niet. Elke week zegt er wel iemand k-Surinamer tegen hem, of jij hebt een huid als poep.” Haar zoon bekende dit niet te vertellen omdat hij het zo erg voor zijn moeder vindt als zij hier verdrietig van zou worden. “En wat wil je dan doen, vroeg hij. Wil je elke dag langs gaan bij de juf? Ik vind het vooral voor jou ook zo erg, want jij bent ook bruin.”</p>
      <p>Harlequin pleitte voor meer empathie van alle Nederlanders. “Vraag jezelf: maakt de hoeveelheid pigment uit voor hoe je naar de ander kijkt? En erken dat je niet kan voelen wat anderen voelen. Maar dat je wel kan méé-voelen met anderen. Zeg: ik heb empathie, ik steun je, ik gééf om jou.”</p>
      <p>De strafpleiter is overigens niet de eerste bekende zwarte Nederlander die zulke verhalen vertelt. Jandino Asporaat was dinsdag te gast in Pauw en deed ook een boekje open over alle racisme die hij en zijn kinderen hun leven lang al naar hun hoofd geslingerd krijgen.</p>
      <p>BuzzE</p>
    </article>
  </body>
</html>