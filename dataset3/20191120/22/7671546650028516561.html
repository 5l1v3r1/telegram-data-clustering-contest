<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914585"/>
    <meta property="og:site_name" content="Dnevnik"/>
    <meta property="article:published_time" content="2019-11-20T22:34:00+00:00"/>
    <meta property="og:title" content="Eden od amigosov je obremenil Trumpa in Giulianija"/>
    <meta property="og:description" content="Ameriški veleposlanik pri EU je ocenil, da je Bela hiša pogojevala vojaško pomoč Ukrajini in obisk ukrajinskega predsednika v Beli hiši s preiskavo sina Joeja Bidna. Republikanci trdijo, da gre za oceno brez dokazov."/>
  </head>
  <body>
    <article>
      <h1>Eden od amigosov je obremenil Trumpa in Giulianija</h1>
      <address><time datetime="2019-11-20T22:34:00+00:00">20 Nov 2019, 22:34</time> by <a rel="author">Andrej Brstovšek</a></address>
      <p>
        <b>Ameriški veleposlanik pri EU je ocenil, da je Bela hiša pogojevala vojaško pomoč Ukrajini in obisk ukrajinskega predsednika v Beli hiši s preiskavo sina Joeja Bidna. Republikanci trdijo, da gre za oceno brez dokazov.</b>
      </p>
      <slideshow>
        <figure>
          <img src="https://www.dnevnik.si/i/ag/2019/11/20/1223159.jpg"/>
          <figcaption>Gordon Sondland<cite>Foto: AP</cite></figcaption>
        </figure>
        <figure>
          <img src="https://www.dnevnik.si/i/ag/2019/11/20/1223146.jpg"/>
          <figcaption>Gordon Sondland<cite>Foto: AP</cite></figcaption>
        </figure>
      </slideshow>
      <p>Ameriški veleposlanik pri Evropski uniji <b>Gordon Sondland</b> je med odmevnim pričanjem v kongresni preiskavi Donalda Trumpa danes dejal, da je po njegovi oceni Bela hiša pogojevala obisk ukrajinskega predsednika <b>Volodimirja Zelenskega</b> v ZDA in telefonski pogovor s Trumpom s tem, da doma sproži preiskavo o ukrajinskem vmešavanju v ameriške volitve leta 2016 in preiskavo ukrajinskega energetskega podjetja Burisma, v katerem je delal sin demokratskega predsedniškega kandidata <b>Joeja Bidna</b>.</p>
      <p>Sondland je pred odborom za obveščevalne dejavnosti dejal, da je ob pomanjkanju kakršne koli druge kredibilne razlage za zamrznitev vojaške pomoči Ukrajini dobil občutek o še eni vezani trgovini: da jo je Bela hiša pogojevala s tem, da Ukrajina »pokaže resno odločenost v boju proti korupciji, natančneje, da se loti Burisme« in vprašanja vpletanja v volitve.</p>
      <p>»Vem, da ste člani tega odbora zapletene teme pogosto oblikovali v preprosto vprašanje, ali je obstajal poskus pogojevanja usluge s protiuslugo, quid pro quo. Odgovor je – da,« je dejal Sondland. Njegovo pričanje je pomembno tudi zato, ker tokrat ne gre za katerega od diplomatov, ki jih predsednik uvršča med tako imenovane nikoli-trumperje, pač pa za nekariernega veleposlanika, ki je bil prej premožni hotelir in ki je, kot je prostodušno povedal danes, za najdražje vstopnice za Trumpovo prisego leta 2017 odštel milijon dolarjev in si bržkone tudi tako odprl pot v diplomacijo.</p>
      <h3>Trije amigosi in Giuliani</h3>
      <p>Po Sondlandovih besedah je Trump njemu in drugima dvema od »treh amigosov« delovanja v Ukrajini, kot so jih poimenovali (to sta še minister za energetiko Rick Perry in bivši posebni odposlanec za Ukrajino Kurt Volker), naročil sodelovanje s predsednikovim osebnim odvetnikom Rudyjem Giulianijem. Prav on je po besedah Sondlanda dal vedeti, da pri politiki do Ukrajine izpolnjuje želje Trumpa.</p>
      <p>Toda pričanje Sondlanda bržkone ne bo prelomno, kajti v odgovorih na vprašanja republikancev je povedal tudi, da sam Trumpa nikoli ni slišal reči, naj vojaško pomoč in obisk Zelenskega v Beli hiši pogojujejo z začetkom preiskave Bidna. Republikanci so posebej opozorili tudi na pogovor Sondlanda s Trumpom 9. septembra, ko mu je predsednik na vprašanje, kaj hoče od Ukrajine, odvrnil: »Nič nočem. Nočem usluge za uslugo. Povejte Zelenskemu, naj stori pravo stvar.« Te svoje besede je danes v izjavi za javnost posebej izpostavil tudi Trump. Ni pa nepomembno, da je to izjavo dal prav 9. septembra, torej isti dan, ko je prišla v javnost prijava žvižgača zaradi spornega Trumpovega telefonskega pogovora z Zelenskim 25. julija.</p>
      <p>Sondland je na izrecno vprašanje republikanskega člana odbora Mika Turnerja, ali ima povedati kaj, kar bi Trumpa povezalo s pogojevanjem vojaške pomoči Ukrajini s preiskavo Bidnovega sina, dejal: »Nič razen moje domneve.« Turner je potem to označil za govorice. Demokratski predsednik odbora Adam Schiff pa je odvrnil, da republikanci kot dokaz zlorabe položaja očitno razumejo samo to, če bi Trump rekel dobesedno »podkupil bom ukrajinskega predsednika«. Boj za interpretacijo se torej nadaljuje, in kot kaže, republikanci ostajajo enotni, saj noben njihov kongresnik ne podpira postopka za odstavitev Trumpa. Jutri se zaslišanja nadaljujejo.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914741/svet/strokovnjakinja-za-rusijo-razbila-teorijo-zarote-o-ukrajinskem-vpletanju-v-ameriske-volitve"/>
        <a href="https://www.dnevnik.si/1042914504/svet/novi-prici-obtozili-trumpa-neprimernega-pritiska-na-ukrajino"/>
      </related>
    </article>
  </body>
</html>