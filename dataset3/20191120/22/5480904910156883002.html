<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/nymburk-zdolal-v-lize-mistru-mornar-bar-91-74-a-drzi-druhe-misto/1822844?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-20T22:37:00+00:00"/>
    <meta property="og:title" content="Nymburk zdolal v Lize mistrů Mornar Bar 91:74 a drží druhé místo"/>
    <meta property="og:description" content="Praha - Basketbalisté Nymburka zdolali v 6. kole Ligy mistrů doma černohorský celek Mornar Bar 91:74 a po páté výhře pevně drží druhé místo ve skupině C. Poslední celek tabulky sice v pražské hale Královka rychle prohrával už o 18 bodů, ale potom ještě donutil českého šampiona o vítězství více bojovat. Nejlepší střelec utkání Vojtěch Hruban předvedl s 28 body rekordní zápis Nymburka v této sezoně Ligy mistrů."/>
  </head>
  <body>
    <article>
      <h1>Nymburk zdolal v Lize mistrů Mornar Bar 91:74 a drží druhé místo</h1>
      <address><time datetime="2019-11-20T22:37:00+00:00">20 Nov 2019, 22:37</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Basketbalisté Nymburka zdolali v 6. kole Ligy mistrů doma černohorský celek Mornar Bar 91:74 a po páté výhře pevně drží druhé místo ve skupině C. Poslední celek tabulky sice v pražské hale Královka rychle prohrával už o 18 bodů, ale potom ještě donutil českého šampiona o vítězství více bojovat. Nejlepší střelec utkání Vojtěch Hruban předvedl s 28 body rekordní zápis Nymburka v této sezoně Ligy mistrů.</p>
      <slideshow>
        <figure>
          <img src="https://i3.cn.cz/6/1574286576_P201911201117001.jpg"/>
        </figure>
        <figure>
          <img src="https://i3.cn.cz/6/1574286290_P201911201113701.jpg"/>
        </figure>
        <figure>
          <img src="https://i3.cn.cz/6/1574283969_P201911201089101.jpg"/>
        </figure>
        <figure>
          <img src="https://i3.cn.cz/6/1574283865_P201911201086201.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3370">Fotogalerie: Basketbalisté Nymburku v Lize mistrů</a>
        </figcaption>
      </slideshow>
      <p>"Nerodilo se to lehce. Mornar Bar nemá špatný tým. Co jsme viděli na videu, tak se vždycky se soupeři drží do poslední čtvrtiny a pak z nějakého důvodu odejdou. Mají velké individuality na útočné polovině, v obraně to bylo u nich trošku slabší. Nebylo to moc pěkné utkání na koukání, i když pár kluků předvedlo super výkon," řekl pivot Nymburka Petr Benda.</p>
      <p>V dalším utkání v úterý 3. prosince v Řecku proti Peristeri načne Nymburk sérii tří zápasů venku. Potom se představí ještě na hřišti německého Bambergu a tureckého Gaziantepu. Domů se vrátí až 7. ledna při zápase proti VEF Riga a tento duel bude hrát jako jediný nikoliv v Praze, ale doma v Nymburce.</p>
      <p>Čekání na první koš ukončil až po 130 vteřinách hry po individuální akci smečí Hankins a na vyrovnání soupeře zareagoval Nymburk devítibodovou šňůrou. Domácí brzy unikli až na rozdíl 18 bodů a za tu dobu stihli Hruban 13 bodů a Dalton pět doskoků.</p>
      <p>Soupeř ale už osmibodovou šňůrou na konci první čtvrtiny ukázal, že rozhodně nebude odevzdaným soupeřem, a dvacet sekund před poločasem už to bylo jen o čtyři body. Do kabiny navíc za technický faul po předchozím nesportovním z první části putoval Almeida. Lepší náladu zbytku domácího týmu na cestu do šatny zařídil ještě trojkou Dalton.</p>
      <p>Nymburku se podařilo ve třetí čtvrtině odskočit i na 12 bodů. Ve 29. minutě se o to postaral veterán Benda, který nejdříve předvedl obranný doskok a protiútok zakončil smečí. "Trénuju to už od srpna a konečně jsem se k tomu dostal. Byla to moje první smeč a jsem rád, že jsem udělal radost klukům z lavičky. Aspoň budou mít o čem mluvit," smál se sedmatřicetiletý Benda.</p>
      <p>"Nebuďme nefér. On to občas ukáže, že ty nohy ještě vyskočit nezapomněly. Bylo to zrovna ve fázi, kdy se dostali na nějakých deset bodů. To byla velká vzpruha," doplnil Hruban.</p>
      <p>Hned na startu závěrečné čtvrtiny zařídil čtrnáctibodový náskok trojkou Hruban a domácí už soupeři zápas zdramatizovat neumožnili. Patnácti body a osmi doskoky patřil mezi hlavní hvězdy utkání Hayden Dalton.</p>
      <p>"On působí nenápadně, na hřišti o něm takřka nevíte a pak se podíváte a on má deset bodů a osm doskoků, takže takový hráč je vždy potřeba. Zároveň udělá dost černé práce, jako všichni má lepší i horší zápasy, ale dneska na tom hřišti odvedl velký kus práce," chválil Hruban.</p>
      <h3>Basketbalová Liga mistrů - 6. kolo:</h3>
      <h4>Skupina C:</h4>
      <h4>ERA Nymburk - KK Mornar Bar 91:74 (24:14, 43:36, 69:58)</h4>
      <p>Nejvíce bodů: Hruban 28, J. Bohačík a Dalton po 15 - Pullen a Waller po 17, Bjelica 12. Fauly: 18:15. Trestné hody: 8/7 - 18/15. Trojky: 10:11. Doskoky: 41:40. </p>
      <h4>Gaziantep - Nižnij Novgorod 79:76, Bamberg - Peristeri 72:69.</h4>
      <h3>Tabulka:</h3>
      <ul>
        <li>1. | Tenerife | 6 | 6 | 0 | 449:408 | 12</li>
        <li><b>2.</b> | <b>Nymburk</b> | <b>6</b> | <b>5</b> | <b>1</b> | <b>497:440</b> | <b>11</b></li>
        <li>3. | Bamberg | 6 | 4 | 2 | 434:430 | 10</li>
        <li>4. | Nižnij Novgorod | 6 | 3 | 3 | 452:440 | 9</li>
        <li>5. | Peristeri | 6 | 3 | 3 | 442:430 | 9</li>
        <li>6. | Gaziantep | 6 | 2 | 4 | 433:446 | 8</li>
        <li>7. | VEF Riga | 6 | 1 | 5 | 435:485 | 7</li>
        <li>8. | Mornar Bar | 6 | 0 | 6 | 432:495 | 6</li>
      </ul>
    </article>
  </body>
</html>