<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1836924-u-aeroportu-lviv-zatrimali-kontrabandu-brendovoyi-bilizni"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-20T22:14:00+00:00"/>
    <meta property="og:title" content="У аеропорту &quot;Львів&quot; затримали контрабанду брендової білизни"/>
    <meta property="og:description" content="КИЇВ. 20 листопада. УНН. Працівники митного посту ʺЛьвів-аеропортʺ вилучили понад 500 штук нижньої білизни відомої торгової марки, які намагались ввезти з …"/>
  </head>
  <body>
    <article>
      <h1>У аеропорту "Львів" затримали контрабанду брендової білизни</h1>
      <address><time datetime="2019-11-20T22:14:00+00:00">20 Nov 2019, 22:14</time> by <a rel="author">Тоня Туманова</a></address>
      <p><b>КИЇВ. 20 листопада. УНН.</b> Працівники митного посту ʺЛьвів-аеропортʺ вилучили понад 500 штук нижньої білизни відомої торгової марки, які намагались ввезти з порушенням митних правил, передає <b>УНН</b> із посиланням на "<a href="https://galinfo.com.ua/">Гал-інфо</a>".</p>
      <p>У Міжнародний аеропорт ʺЛьвівʺ імені Данила Галицького з Туреччини прибув громадянин України, 26 річний мешканець Ужгорода. Для проходження митного контролю чоловік обрав смугу руху ʺзелений коридорʺ. Однак під час догляду багажу митники виявили товар в обсягах, який згідно з ч.1 ст. 374 Митного кодексу України перевищує неоподатковувану норму (1000 Євро) переміщення через митний кордон. Зокрема, понад норму, чоловік перевозив 510 шт. нижньої білизни торгової марки ʺCalvin Kleinʺ.</p>
      <p>Дії громадянина мають ознаки порушення митних правил, передбаченого статтею 471 Митного кодексу України. Товар вилучено, справу скерують до суду.</p>
      <p>Нагадаємо, працівники Львівської митниці ДФС не допустили ввезення в Україну понад 30 кілограмів ікри.</p>
    </article>
  </body>
</html>