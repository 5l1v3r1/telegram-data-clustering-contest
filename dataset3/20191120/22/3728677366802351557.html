<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvnoord.nl/nieuws/215897/Groningse-No-Surrender-leden-voor-de-rechter"/>
    <meta property="og:site_name" content="RTV Noord"/>
    <meta property="article:published_time" content="2019-11-20T22:11:00+00:00"/>
    <meta property="og:title" content="Groningse No Surrender-leden voor de rechter"/>
    <meta property="og:description" content="Vier mannen uit Groningen, Oldehove en Assen moeten volgende week dinsdag voor de rechtbank in Assen verschijnen, omdat ze worden verdacht van het uitvoeren van een zogenoemde 'bad standing' binnen motorclub No Surrender."/>
  </head>
  <body>
    <article>
      <h1>Groningse No Surrender-leden voor de rechter</h1>
      <address>
        <time datetime="2019-11-20T22:11:00+00:00">20 Nov 2019, 22:11</time>
      </address>
      <p>Dat meldt <a href="https://www.rtvdrenthe.nl/nieuws/154428/Leden-No-Surrender-voor-de-rechter-vanwege-bad-standing">RTV Drenthe</a>.</p>
      <p>Bij een <i>bad standing</i> wordt een clublid met geweld uit de club gezet, nadat hij zich niet aan de regels heeft gehouden. De Stadjer (57), de Oldehovenaar (27) en de twee Assenaren van 43 en 44 jaar worden verdacht van het dreigen met geweld toen ze eisten dat de man zijn hesje en zijn motor moest inleveren, zegt een woordvoerster van het Openbaar Ministerie (OM).</p>
      <p>Ook dwongen ze het slachtoffer geld te pinnen. Hoeveel hij heeft moeten betalen, is niet bekend. Bij bad standings is het gebruikelijk dat degene die uit de club gezet wordt een 'boete' moet betalen.</p>
      <h3>Link met zaak Henk Kuipers</h3>
      <p>Opmerkelijk is dat de bad standing volgens het OM al plaatsvond op 30 augustus 2014. 'De zaak is aan het licht gekomen tijdens het onderzoek naar oud-captain Henk Kuipers', legt de woordvoerster uit. 'Het slachtoffer heeft begin 2018 aangifte gedaan.'</p>
      <p>Waarom de man zoveel later pas naar de politie stapte, is onduidelijk.</p>
      <p>Het gaat dinsdagochtend om een regiezitting. Het onderzoek naar de zaak is klaar. De advocaten van de vier mannen kunnen nu onderzoekswensen indienen.</p>
      <h3>Kuipers volgende maand weer voor rechter</h3>
      <p>Henk Kuipers zelf staat overigens volgende maand terecht bij de rechtbank Groningen. Hij wordt verdacht van een groot aantal misdrijven, waaronder geweld en afpersing. Ook stelt het OM dat hij leiding heeft gegeven aan een criminele organisatie. Dat geldt ook voor drie medeverdachten, onder wie No Surrender-oprichter Klaas Otto.</p>
      <p>De zaak tegen Kuipers werd afgelopen zomer twee keer uitgesteld, omdat zijn advocaat Roy van der Wal ziek was. De rechtbank in Assen heeft de omstreden motorclub inmiddels verboden, maar daartegen is No Surrender in hoger beroep gegaan.</p>
      <related>
        <h4>Lees ook:</h4>
        <a href="https://www.rtvnoord.nl/nieuws/210110/Advocaat-Henk-Kuipers-is-er-weer-niet-zaak-uitgesteld-update"/>
        <a href="https://www.rtvnoord.nl/nieuws/209765/Top-No-Surrender-staat-terecht-in-Groningen-Er-ligt-slechts-een-aangifte"/>
        <a href="https://www.rtvnoord.nl/nieuws/207502/Hoe-lang-moeten-de-No-Surrender-afpersers-de-cel-in"/>
      </related>
    </article>
  </body>
</html>