<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/liepaja-uzveic-olimp-un-izvirzas-ohl-liderpozicija/"/>
    <meta property="og:site_name" content="Sportazinas.com"/>
    <meta property="article:published_time" content="2019-11-20T22:41:17+00:00"/>
    <meta property="og:title" content="“Liepāja” uzveic “Olimp” un izvirzās OHL līderpozīcijā"/>
    <meta property="og:description" content="Hokeja klubs “Liepāja” trešdien Latvijas “Optibet” hokeja virslīgas (OHL) mačā izcīnīja uzvaru pret spēcīgo “Olimp”, kļūstot par vadošo komandu vietējā čempionātā."/>
  </head>
  <body>
    <article>
      <h1>“Liepāja” uzveic “Olimp” un izvirzās OHL līderpozīcijā</h1>
      <address><time datetime="2019-11-20T22:41:17+00:00">20 Nov 2019, 22:41</time> by <a rel="author" href="https://www.sportazinas.com/author/leta/" target="_blank">LETA</a></address>
      <p>Hokeja klubs “Liepāja” trešdien Latvijas “Optibet” hokeja virslīgas (OHL) mačā izcīnīja uzvaru pret spēcīgo “Olimp”, kļūstot par vadošo komandu vietējā čempionātā.</p>
      <p>“Liepāja” savā laukumā ar rezultātu 3:1 (2:0, 0:1, 1:0) uzvarēja “Olimp”, kas iepriekšējā spēlē sagādāja pirmo zaudējumu “Kurbads” komandai.</p>
      <p>Divus vārtus kurzemnieku rindās guva Māris Miezis, bet vieni vārti Romāna Nekļudova rēķinā. Goda vārtus “Olimp” rindās guva Aleksejs Širokovs.</p>
      <p>Liepājnieki iepriekšējās piecās spēlēs bija piedzīvojuši divus zaudējumu, bet “Olimp” kapitulēja tikai reizi. Tāpat trešdienas spēles zaudētājiem pirms četrām dienām izdevās sagādāt pirmo zaudējumu vicečempioniem “Kurbads”.</p>
      <p>Tikmēr otrā trešdienas mačā Daugavpils “Dinaburga” mājās ar rezultātu 2:9 (0:3, 1:5, 1:1) piedzīvoja graujošu zaudējumu pret “Zemgale”/LLU vienību. Ar “hat-trick” uzvarētāju rindās izcēlās Gatis Sprukts, bet Juliāns Misjus iekrāja četrus rezultativitātes punktus (1+3).  Daugavpils komandā Renāts Vabiševics nopelnīja divas rezultatīvas piespēles.</p>
      <p>Ar 27 punktiem 18 mačos pirmo vietu ieņem “Liepāja”, tālāk ar 26 punktiem, aizvadot par četrām spēlēm mazāk, seko “Kurbads”, bet labāko trijnieku ar 22 punktiem 14 dueļos noslēdz “Olimp”. Zemgalieši 16 spēlēs tikuši pie 18 punktiem, “Mogo” aizvadot par trim spēlēm mazāk, izcīnījuši 17 punktus, bet “Dinaburga” 16 mačos iekrājuši desmit punktus. Hokeja skola “Rīga” 15 mačos tikusi pie sešiem punktiem, bet “Prizma”/IHS iekrājusi trīs punktus.</p>
      <p>Šajā sezonā par OHL kausu spēkojas astoņas komandas. Debiju OHL turnīrā piedzīvo “Olimp”, bet daugavpilieši Latvijas virslīgā pēdējo reizi piedalījās 2013./14.gada sezonā.</p>
      <p>Katra komanda regulārajā čempionātā aizvadīs 35 spēles (piecu apļu turnīrs). Pavisam kopā OHL regulārajā turnīrā tiks izspēlēti 140 mači.</p>
      <p>Izslēgšanas turnīrs sāksies 2020.gada 10.martā. OHL “playoff” pusfināla spēlēm automātiski kvalificēsies divas labākās regulārā turnīra komandas. Savukārt 3., 4., 5., un 6. vietās esošās vienības aizvadīs cīņas, lai iekļūtu pusfinālos. Šie mači ilgs līdz kādas komandas divām uzvarām.</p>
      <p>Pusfinālu uzvarētāji tiks finālā, kur cīnīsies par zeltu. Savukārt trešo vietu čempionātā iegūst komanda, kas zaudējusi izslēgšanas spēļu pusfinālā, bet ieguvusi augstāku vietu čempionāta pirmajā etapā. Čempionāta uzvarētāji saņems ne tikai OHL kausu, bet arī iespēju pārstāvēt Latviju Starptautiskās hokeja federācijas (IIHF) rīkotajā Kontinentālajā kausā.</p>
      <p>Iepriekšējā sezonā OHL čempionāta finālā “Mogo” sērijā līdz četrām uzvarām ar 4-2 uzveica “Kurbads” vienību.</p>
    </article>
  </body>
</html>