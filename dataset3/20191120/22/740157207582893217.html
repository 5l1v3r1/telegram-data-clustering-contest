<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/praca/rekordowa-kwota-na-aktywizacje-mlodych-bezrobotnych-w-lodzi,135313.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-20T22:33:00+00:00"/>
    <meta property="og:title" content="Rekordowa kwota na aktywizację młodych bezrobotnych w Łodzi"/>
    <meta property="og:description" content="Ponad 27,7 miliona złotych z Europejskiego Funduszu Społecznego na aktywizację młodych bezrobotnych zarejestrowanych w Urzędzie Pracy w Łodzi. Projekt ruszy w styczniu, jest dedykowany młodym ludziom w wieku 18-29 lat także z niepełnosprawnościami, a w założeniach ma objąć 1 384 osoby. Na koniec października w łódzkim PUP było zarejestrowanych ponad 2,3 tys. osób bezrobotnych z tej grupy wiekowej."/>
  </head>
  <body>
    <article>
      <h1>Rekordowa kwota na aktywizację młodych bezrobotnych w Łodzi</h1>
      <address><time datetime="2019-11-20T22:33:00+00:00">20 Nov 2019, 22:33</time> by <a rel="author">JS  </a></address>
      <h4>Ponad 27,7 miliona złotych z Europejskiego Funduszu Społecznego na aktywizację młodych bezrobotnych zarejestrowanych w Urzędzie Pracy w Łodzi. Projekt ruszy w styczniu, jest dedykowany młodym ludziom w wieku 18-29 lat także z niepełnosprawnościami, a w założeniach ma objąć 1 384 osoby. Na koniec października w łódzkim PUP było zarejestrowanych ponad 2,3 tys. osób bezrobotnych z tej grupy wiekowej.</h4>
      <hr/>
      <p>- Środki na rozpoczęcie działalności gospodarczej, staże, bony na zasiedlenie, doposażenie albo wyposażenie stanowiska pracy i oczywiście pośrednictwo i fachowe doradztwo zawodowe będzie oferowane uczestnikom tego projektu - powiedziała Małgorzata Moskwa-Wodnicka, wiceprezydent Łodzi. - Jestem przekonana, że zainteresowanie udziałem w nim będzie duże, dlatego zachęcam młodych ludzi, aby już zaczęli szykować pomysły na mniejszy lub większy biznes i w styczniu zgłosili się po wsparcie.</p>
      <p>Zdaniem Piotra Borsa, dyrektora Biura Promocji Zatrudnienia łódzkiego magistratu ten projekt jest dużym sukcesem Urzędu Pracy oraz miasta Łodzi, bo zarówno dedykowane mu środki jak i liczba uczestników dają duże szanse na kolejny spadek bezrobocia.</p>
      <p>- Biorąc pod uwagę, że Urząd Pracy ma jeszcze środki z innych źródeł na aktywizację młodych ludzi można śmiało powiedzieć, że w ciągu dwóch lat młodzież powinna zniknąć z rejestrów osób bezrobotnych - dodał Piotr Bors. - Oczywiście pod warunkiem, że wszyscy będą chcieli i umieli skorzystać z naszej oferty. </p>
      <p>Krzysztof Barański, dyrektor Powiatowego Urzędu Pracy, które będzie realizował ten projekt podkreślił, że Urząd oferuje obecnie wsparcie na rozpoczęcie pracy „na swoim” w sposób maksymalnie odformalizowany i prosty. I co ważniejsze właśnie ta forma wsparcia cieszy się największym zainteresowaniem.</p>
      <p>- Ponad 80 procent beneficjentów tych pieniędzy, bo zrealizowaliśmy już cztery podobne projekty, nie wróciła do naszych rejestrów. A jadąc przez miasto mijam po drodze mniejsze i większe firmy, które otworzyli, z sukcesem rozkręcili a teraz zatrudniają innych przyczyniając się do zmniejszania bezrobocia - dodał dyrektor Barański. - Ten projekt to także doskonała promocja przedsiębiorczości, a młodym nie brakuje pomysłów ani zapału. Potrzebują tylko pieniędzy na start i wsparcia merytorycznego, ale nasi specjaliści na pewno pomogą.</p>
      <p>Wcześniejsze projekty adresowane do młodych ludzi opiewały na mniejsze kwoty, ale dzięki nim liczba młodych bezrobotnych sukcesywnie maleje.</p>
      <p>Stopa bezrobocia w Łodzi to obecnie 4,9 proc. a w liczbach bezwzględnych 17 140 osób.</p>
    </article>
  </body>
</html>