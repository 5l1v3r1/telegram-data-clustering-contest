<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/zaharieva-v-brjuksel-balgarija-nadhvarli-3-ot-bvp-v-razhodite-si-za-otbrana.html"/>
    <meta property="og:site_name" content="bTV Новините"/>
    <meta property="article:published_time" content="2019-11-20T22:48:00+00:00"/>
    <meta property="og:title" content="Захариева в Брюксел: България надхвърли 3% от БВП в разходите си за отбрана"/>
    <meta property="og:description" content="Външните министри на НАТО обсъдиха засилването на съюзните способности в областта на кибер отбраната"/>
  </head>
  <body>
    <article>
      <h1>Захариева в Брюксел: България надхвърли 3% от БВП в разходите си за отбрана</h1>
      <h2>Външните министри на НАТО обсъдиха засилването на съюзните способности в областта на кибер отбраната</h2>
      <address>
        <time datetime="2019-11-20T22:48:00+00:00">20 Nov 2019, 22:48</time>
      </address>
      <p>„България тази година надхвърли 3% от БВП в разходите си за отбрана, като заедно с останалите съюзници отчитаме над 100 милиарда долара повече инвестиции в отбраната до края на 2020 г. Страната ни влага ресурс не само в покупката на нови бойни самолети F-16, а и в засилване на способностите на сухопътните и военноморските ни сили“, заяви външният ни министър Екатерина Захариева, която е на посещение в Брюксел за срещата на външните министри на НАТО.</p>
      <p>"Днес е важно да покажем, че въпреки различията, които се появяват понякога, Съюзът остава единен. Не си представям отбраната на България без НАТО, която гарантира сигурността на близо един милиард души", добави тя. </p>
      <p>Съюзниците обсъдиха подготовката на предстоящата среща на лидерите на организацията в Лондон през декември, с която ще отбележат 70 години от основаването на Алианса.</p>
      <p>Външните министри на НАТО отбелязват сериозен напредък в съответствие с поетите ангажименти от Срещата на върха в Уелс през 2014 г.</p>
      <figure>
        <img src="https://img.bg.sof.cmestatic.com/media/images/640x/Nov2019/2112028318.jpg"/>
        <figcaption>Снимка: EPA</figcaption>
      </figure>
      <p>В контекста на по-нататъшното укрепване на възпиращия и отбранителен потенциал на НАТО министрите коментираха засилването на съюзните способности в областта на кибер отбраната и противодействието на хибридните заплахи, както и аспекти на регионалната сигурност, включително в Черноморския регион.</p>
      <p>Съюзниците също така отделиха внимание на въпроси, свързани с противодействието на тероризма. Взеха решение Космосът да бъде обявен като пето оперативно пространство, наред с въздушното, земното, морското и кибер пространството. Това решение има изцяло отбранителен характер и е в съответствие с международното право.</p>
      <p>По време на работната вечеря министрите на външните работи обсъдиха стратегически въпроси като предизвикателствата пред сигурността, произтичащи от Русия, бъдещето на контрола на въоръженията, последствията от нарастващата роля на Китай на глобалната сцена, както и въпроси на енергийната сигурност.</p>
      <p>Използвани са материали на БГНЕС</p>
    </article>
  </body>
</html>