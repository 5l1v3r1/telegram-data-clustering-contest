<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://daryo.uz/2019/11/20/otgan-haftada-ozbekiston-tovar-xomashyo-birjasida-1-kg-oltin-sotildi/?utm_source=daryo"/>
    <meta property="og:site_name" content="Daryo"/>
    <meta property="article:published_time" content="2019-11-20T22:21:00+00:00"/>
    <meta property="og:title" content="O‘tgan haftada O‘zbekiston tovar-xomashyo birjasida 1 kg oltin sotildi"/>
    <meta property="og:description" content="1 gramm oltinning narxi 446,5 ming so‘mni tashkil etgan"/>
  </head>
  <body>
    <article>
      <h1>O‘tgan haftada O‘zbekiston tovar-xomashyo birjasida 1 kg oltin sotildi</h1>
      <address>
        <time datetime="2019-11-20T22:21:00+00:00">20 Nov 2019, 22:21</time>
      </address>
      <p>O‘zbekiston Respublikasi tovar-xomashyo birjasida 2019-yil 11—17-noyabr kunlari o‘tkazilgan birja savdolarida “Olmaliq” kon-metallurgiya kombinati tomonidan bir kilogramm oltin sotildi. Bu haqda birja matbuot xizmati <a href="https://telegra.ph/%D2%B2AFTALIK-KOTIROVKALARBIR-KILOGRAMM-OLTIN-SOTILDI-11-20">xabar berdi</a>.</p>
      <p>O‘tgan haftada oltinning narxi biroz pasaygan va 1 gramm oltinning narxi 446,5 ming so‘mni tashkil etgan. Haftalik savdo natijalariga ko‘ra, 446,5 million so‘mlik 1000 gramm Au-1 markali oltin sotilgan.</p>
      <p>Qayd etilgan davr mobaynida 3572,7 tonna AI-91 markali benzin birja savdolariga qo‘yilgan. Shundan 3090,6 tonna benzin sotilgan. So‘nggi savdo haftasida AI-91 markali bir tonna benzin 6,223 million so‘mdan sotilgan.</p>
      <p>O‘tgan haftada suyultirilgan gaz ishlab chiqaruvchilari birja savdolari orqali 13,2 milliard so‘mlik 4568,0 tonna suyultirilgan gaz sotdi. Gazning birjada shakllangan narxi oldingi haftaga nisbatan 11,7% ga ko‘tarilib, bir tonna uchun 2,9 million so‘mni tashkil etdi.</p>
      <p>Qora metall bozorida talab o‘sgan. Xususan, ST 12-35 GS armaturaning narxi 1,5% ga o‘sib, bir tonnasi uchun 5,693 million so‘mni tashkil qilgan. Birja orqali sotilgan barcha turdagi qora metallning hajmi jami 7,3 ming tonnani tashkil qilgan.</p>
      <p>Sement bozori kichik o‘sish kuzatilgan. PS M-400 D-20 markali sement bo‘yicha narxlar avvalgi haftaga nisbatan 3,8% ga ko‘tarilib, bir tonnasi uchun 556,5 ming so‘mni tashkil qilgan. Faol sotilayotgan boshqa markali sementlarning narxlar diapazoni 460—750 ming so‘mni tashkil etmoqda.</p>
      <p>Qayd etilishicha, birjada paxta tolasi uchun yuqori darajadagi talab saqlanmoqda. O‘tgan hafta 1 nav 4 tipdagi paxta tolasi bo‘yicha narxlar 1,4% ga o‘sib, bir tonna uchun 14,9 million so‘mni tashkil etgan. Paxta tolasi boshqa navlarining narxlari o‘rtacha 7,3—13 million so‘mgacha bo‘lgan.</p>
    </article>
  </body>
</html>