<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/animali/19_novembre_21/coniglio-amico-dell-uomo-come-cane-allevamenti-chiudono-6fb6dd2c-0c37-11ea-89cc-e514bdace0f8.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-20T22:00:00+00:00"/>
    <meta property="og:title" content="Il coniglio è diventato un animale da compagnia. E ora gli allevamenti chiudono"/>
    <meta property="og:description" content="Nel Trevigiano si è passati da 100 allevamenti a 40 in poco tempo. Gli allevatori: «La gente non li mangia praticamente più»"/>
  </head>
  <body>
    <article>
      <h1>Il coniglio è diventato un animale da compagnia. E ora gli allevamenti chiudono</h1>
      <h2>Nel Trevigiano si è passati da 100 allevamenti a 40 in poco tempo. Gli allevatori: «La gente non li mangia praticamente più»</h2>
      <address><time datetime="2019-11-20T22:00:00+00:00">20 Nov 2019, 22:00</time> by <a rel="author">Antonella De Gregorio</a></address>
      <p>Gli allevamenti di conigli diminuiscono di numero, a vista d’occhio. La spiegazione starebbe nel fatto che sempre più i conigli vengono considerati animali da compagnia. La bussola di questo trend sembra essere il Trevigiano, zona centrale per l’attività di allevamento dei piccoli animali, dove le attività dedicate sono scese da 100 a 40 negli ultimi cinque anni. Il mutato atteggiamento dei consumatori non sarebbe limitato all’Italia, ma diffuso in diverse parti d’Europa, dove i conigli sono tenuti in casa come fossero cani o gatti.</p>
      <h4>Allevamenti chiusi</h4>
      <p>Della chiusura del 60% degli allevamenti, in quella che è considerata una delle zone più produttive, ha parlato il presidente regionale di Confagricoltura, Lodovico Giustiniani, in risposta a una sollecitazione del nuovo vescovo, Michele Tomasi, che chiedeva più attenzione al benessere animale. «Molti stanno chiudendo gli allevamenti dei conigli - ha detto Giustiniani - che sono visti sempre più come animali da compagnia. Noi in realtà da molti anni poniamo una grandissima attenzione al benessere animale, ma chi vive nella realtà urbana ha una conoscenza sempre meno approfondita delle dinamiche della campagna».</p>
      <h4>Cambio di mentalità</h4>
      <p>Le associazioni di animalisti - che a sostegno della nuova tendenza citano i dati Istat che parlano di un tracollo del 40% nel numero di conigli macellati, dal 2008 - salutano con soddisfazione questo «cambio di prospettiva». Che «ha un potere enorme - scrivono gli attivisti di Essereanimali.org - e ha dimostrato che può stravolgere la produzione e i consumi nell’arco di un tempo molto breve. Per i conigli probabilmente è stato più facile, perché da tempo sono diventati comuni nelle nostre case insieme a cani e gatti». Importante anche il lavoro di sensibilizzazione degli attivisti e le indagini delle associazioni come Essere Animali, Lav, Animal Equality,<a href="https://www.corriere.it/animali/19_aprile_17/vita-gabbia-conigli-allevati-spazio-un-foglio-a4-e60af69a-605f-11e9-b055-81271c93d411.shtml"> Ciwf,</a> che già in passato ha mostrato la crudeltà degli allevamenti di conigli.</p>
      <h4>Basta gabbie negli allevamenti</h4>
      <p>Un impegno che nei mesi scorsi è confluito in un’iniziativa internazionale, «End the cage age», lanciata da 150 tra associazioni ambientaliste e animaliste, cper chiedere all’Unione Europea di mettere fuori legge l’utilizzo delle gabbie negli allevamenti. All’iniziativa ha aderito anche la deputata di Fi Michela Vittoria Brambilla, presidente dell’intergruppo parlamentare e fondatrice dell’associazione Leidaa : «Un’occasione imperdibile per mettere in discussione posizioni di potere e interessi consolidati», ha detto Brambilla.</p>
      <h4>«Attività di nicchia»</h4>
      <p>Più prudente rispetto all’influenza degli animalisti sui consumi di coniglio è invece Cristiano Diotto, presidente dei cunicoltori di Confagricoltura Treviso, il quale spiega che si tratta di «un comparto di nicchia rivolto ad un animale non facile da allevare e che richiede investimenti importanti. Quindi di un’attività che è stata progressivamente abbandonata a favore di attività agricole più redditizie».</p>
    </article>
  </body>
</html>