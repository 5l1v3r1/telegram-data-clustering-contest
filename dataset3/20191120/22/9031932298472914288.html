<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-20/lubnauer-pozostanie-przewodniczaca-nowoczesnej-nie-jestem-przywiazana-do-stanowiska/"/>
    <meta property="og:site_name" content="Polsat News"/>
    <meta property="article:published_time" content="2019-11-20T22:22:00+00:00"/>
    <meta property="og:title" content="Lubnauer pozostanie przewodniczącą Nowoczesnej? &quot;Nie jestem przywiązana do stanowiska&quot;"/>
    <meta property="og:description" content="Decyzję, czy pozostać na stanowisku przewodniczącej Nowoczesnej podejmę do niedzielnej konwencji partii; mam poczucie, że wypełniłam misję, której się podjęłam. Nie jestem przywiązana do stanowiska - podkreśliła w środę Katarzyna Lubnauer."/>
  </head>
  <body>
    <article>
      <h1>Lubnauer pozostanie przewodniczącą Nowoczesnej? "Nie jestem przywiązana do stanowiska"</h1>
      <address>
        <time datetime="2019-11-20T22:22:00+00:00">20 Nov 2019, 22:22</time>
      </address>
      <p>
        <b>Decyzję, czy pozostać na stanowisku przewodniczącej Nowoczesnej podejmę do niedzielnej konwencji partii; mam poczucie, że wypełniłam misję, której się podjęłam. Nie jestem przywiązana do stanowiska - podkreśliła w środę Katarzyna Lubnauer.</b>
      </p>
      <related>
        <a href="https://www.polsatnews.pl/wiadomosc/2019-11-20/schetyna-jest-drugi-kandydat-w-prawyborach-prezydencki-ko/"/>
      </related>
      <p>Lubnauer zapytana w radiu RMF FM o rozliczenia powyborcze w Nowoczesnej, w związku z tym, że jej formacja (która startowała w wyborach w ramach Koalicji Obywatelskiej) ma obecnie 8 posłów w Sejmie, a w poprzedniej kadencji miała 28, odpowiedziała: "mam głębokie poczucie, że wypełniłam misję, której się podjęłam". Jak dodała, jej zadaniem było przywrócenie powagi partii i przeprowadzenie ugrupowania przez kolejne trzy kampanie wyborcze.</p>
      <p>
        <b>"Czy nie jest to najwyższy czas, czy nie zrezygnować"</b>
      </p>
      <p>- Nie jest tak, że wszystko się udało. Przede wszystkim najważniejszym naszym celem, celem Koalicji Obywatelskiej, było zwycięstwo (w wyborach parlamentarnych). A to się nie udało - przyznała. Zapytana, czy Nowoczesna po tych wyborach jest już tylko przystawką do Platformy Obywatelskiej zapewniła, że jest "koalicjantem".</p>
      <p>
        <a href="https://www.polsatnews.pl/wiadomosc/2019-11-20/graffiti-katarzyna-lubnauer-transmisja-od-godz-745/?ref=wyszukiwarka">ZOBACZ TEŻ: "Nowa postać, z trochę inną narracją". Lubnauer o Zandbergu i jego wystąpieniu w Sejmie</a>
      </p>
      <p>- Poważnie rozważam: co dalej. Czy nie jest to najwyższy czas, czy nie zrezygnować. Ale podejmę decyzję kiedy będę do tego gotowa" - zadeklarowała. Zapowiedziała też, że taką decyzję podejmie do niedzielnej konwencji Nowoczesnej. Zapewniła, że decyzję podejmie autonomicznie.</p>
      <p>Dopytywana, czy będą wybory przewodniczącego na konwencji Nowoczesnej stwierdziła, że w partii nie ma takiej decyzji. Ale jednoczenie wyjaśniła, że takie wybory będą jeżeli ona zrezygnuje ze stanowiska. - Każdy scenariusz trzeba rozważać. Ja nie jestem przywiązana do stanowiska - dodała Lubnauer.</p>
      <p>Zapytana, czy pomoże posłowi Adamowi Szłapce zostać swoim następcą, zapewniła, że bardzo go ceni, gdyż był sekretarzem partii, a ich współpraca układała się dobrze.</p>
      <p>
        <b>Lubnauer o prawyborach</b>
      </p>
      <p>Katarzyna Lubnauer komentując w radiu RMF FM pojawianie się drugiego kandydata na prezydenta w prawyborach organizowanych w Koalicji Obywatelskiej - Jacka Jaśkowiaka, który jest prezydentem Poznania - oceniła, że to Małgorzata Kidawa-Błońska ma większe szanse na tę kandydaturę. Zadeklarowała też, że ona w prawyborach poprze Kidawę-Błońską.</p>
      <p>
        <a href="https://www.polsatnews.pl/wiadomosc/2019-11-20/schetyna-jest-drugi-kandydat-w-prawyborach-prezydencki-ko/?ref=wyszukiwarka">ZOBACZ TEŻ: Jaśkowiak rywalem Kidawy-Błońskiej w prawyborach prezydenckich w KO</a>
      </p>
      <p>Oceniła, że Jaśkowiak nie jest równej miary kontrkandydatem dla Kidawy-Błońskiej. - Jeżeli go namawiano (na kandydowanie w prawyborach), nie jest, bo kandydat na prezydenta musi mieć własną wolę, żeby tym kandydatem być i to jest największa zaleta Małgorzaty Kidawy-Błońskiej, bo sama się zgłosiła i powiedziała, że ma wolę i chęć być kandydatem na prezydenta - stwierdziła Lubnauer.</p>
      <p>
        <a href="https://www.polsatnews.pl/wideo/poszla-na-pokaz-sprzetu-dla-seniorow-teraz-boi-sie-komornika_6759910/">WIDEO - Poszła na pokaz sprzętu dla seniorów. Teraz boi się komornika</a>
      </p>
      <figure>
        <img src="https://r.dcs.redcdn.pl/http/o2/redefine/cp/b4/b42cpa7h41agq4zw8nn8gkqqey2k7vf7.jpg"/>
      </figure>
    </article>
  </body>
</html>