<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/kosarka/trinkijeri-priznaje-greske-ali-kaze-da-timu-treba-odmor-vec-dugo-kopamo-393311.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-20T22:37:00+00:00"/>
    <meta property="og:title" content="Trinkijeri priznaje greške, ali kaže da timu treba odmor: &quot;Već dugo kopamo&quot;"/>
    <meta property="og:description" content="Otvoreno je trener Partizana priznao greške njegovog tima, ali ima i objašnjenje za njih."/>
  </head>
  <body>
    <article>
      <h1>Trinkijeri priznaje greške, ali kaže da timu treba odmor: "Već dugo kopamo"</h1>
      <h2>Otvoreno je trener Partizana priznao greške njegovog tima, ali ima i objašnjenje za njih.</h2>
      <address><time datetime="2019-11-20T22:37:00+00:00">20 Nov 2019, 22:37</time> by <a rel="author">Pavle Knežević</a></address>
      <p>Priznao je <b>Andrea Trinkijeri</b> da njegov tim nije večeras bio dobar u svim segmentima igre, pogotovo promašenim bacanjima u finišu meča, ali kaže i da ekipi stvarno treba odmor.<br/><br/>"<i>Prošli smo u Top 16. To je glavno. Igrali smo protiv teškog protivnika, koji se nikada ne predaje, to je tim koji je dva puta pobedio Lokomotivu. Imali smo dobre momente i loše momente.<br/><br/>Važno je da smo dobili, jer smo imali dve dobre serije gde smo izgradili solidnu prednost. Moramo da se popravimo u čuvanju te prednosti i ne dozvolimo timu da smanji to. Ako hoćemo da budemo uspešni, promašivanje šest slobodnih bacanja u poslednja dva minuta je nešto oko čega treba da se zamislimo</i>", rekao je Trinkijeri.<br/><br/>Partizan je u poslednjoj četvrtini imao +18, ali je Ritas prišao na samo pet poena zaostatka u finišu, a mogao je i više. Na kraju su crno-beli slavili 86:81, ali možda uz nepotrebnu dramu u finišu. Trinkijeri se nije složio sa konstatacijom da je to do neozbiljnosti njegovih igrača.<br/><br/>"<i>Može biti da je neozbiljan trener? Ne mislim da su moji igrači neozbiljni. Ja sam video kako su svi videli, ono što se desilo. Nije to prihvatljivo i mislim da nam treba malo odmora, kopamo već dugo vremena. Desilo se da je svaka utakmica teška, danas ovu, u nedelju derbi, pre toga izgubili od Tofaša i Venecije...Moji igrači će se truditi da bude malo bolje. Imamo druge probleme, koje ćemo pre ili kasnije rešiti</i>", objasnio je trener.<br/><br/>Kad smo već kod umora, ali i činjenice da se tim rastao sa Parahovskim, postavilo se pitanje može li ovaj "roster" da iznese ostatak takmičenja, jer slede teže utakmice, ali trener ponovo nije želeo da se bavi time.<br/><br/>"<i>Ja se bavim terenom. Svaki klub mora oprezno da gleda koje su situacije i da pomogne ekipi ako treba i igračima koji se mnogo troše, ako treba. A to je posao kluba. Moj posao je da pripremim, jer moja ekipa nije bila dobra danas u nekim segmentima. Zadovoljan sam ovim igračima koje imam, to ću uvek reći</i>", rekao je Trinkijeri.<br/><br/>Već drugu uzastopnu utakmicu počinje 21-godišnji centar Dušan Miletić. Trener kaže - zasluženo, ulaganje u Partizan.<br/><br/>"<i>Miletić je stavio 10 kila mišića od maja, izgleda kao igrač. Svaki minut koji uspemo da mu damo je minut koji dajemo mladom igraču, možda ne mladom po godinama, ali mladom jer nije igrao, to je minut za budućnost Partizana. Dok god budem mogao, uvek ću mu pružiti šansu, jer je zaslužio. Fantastičan je dečko, mnogo dobro radi, sluša</i>", objasnio je on.<br/><br/>Veličkovića nije bilo u sastavu...<br/><br/>"<i>Novica se puno potrošio u nedelju. Nismo našli novo koleno, pa čekamo da dođe DHL sa novim kolenom za njega</i>", rekao je Trinkijeri uz osmeh.</p>
      <p>Izvor: Sportske.net</p>
      <related>
        <h4>Povezane vesti</h4>
        <a href="https://www.sportske.net/vest/kosarka/grobari-tvrde-utakmica-protiv-ritasa-je-tako-partizan-tvitovi-393307.html"/>
        <a href="https://www.sportske.net/vest/kosarka/evrokup-partizan-preko-ritasa-do-top-16-393306.html"/>
        <a href="https://www.sportske.net/vest/kosarka/poluvreme-partizan-vodi-u-areni-prva-cetvrtina-u-znaku-zagorca-tvitovi-393301.html"/>
        <a href="https://www.sportske.net/vest/kosarka/partizan-bez-kapitena-i-bez-prave-podrske-393295.html"/>
        <a href="https://www.sportske.net/vest/kosarka/rastanak-partizan-trazi-novog-centra-393281.html"/>
      </related>
    </article>
  </body>
</html>