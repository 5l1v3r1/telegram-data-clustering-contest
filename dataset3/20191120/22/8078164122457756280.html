<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/gli-allegati-di-corriere/19_novembre_21/letteratura-italiana-edicola-nuova-collana-il-corriere-a9e6dbf6-0c90-11ea-89cc-e514bdace0f8.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-20T22:00:00+00:00"/>
    <meta property="og:title" content="Letteratura italiana, in edicola la nuova collana con il «Corriere»"/>
    <meta property="og:description" content="&amp;#171;La letteratura &amp;#232; lo spazio privilegiato in cui si esprime la cultura&amp;#44; se non&amp;#44; assolutamente&amp;#44; la civilt&amp;#224; di un popolo&amp;#187;&amp;#46; &amp;#200; la premessa firmata da..."/>
  </head>
  <body>
    <article>
      <h1><a href="https://www.corriere.it/gli-allegati-di-corriere/19_novembre_20/storia-letteratura-italiana-collana-origini-medioevo-duecento-a5d88df8-0bc2-11ea-a21c-9507e0a03cd5.shtml">Letteratura italiana</a>, in edicola la nuova collana con il «Corriere»</h1>
      <h2>Il primo titolo, «Genesi di una nuova letteratura», esce al prezzo speciale di 1,90 euro più il costo del quotidiano. Otto secoli di civiltà in una serie di cinquanta volumi</h2>
      <address><time datetime="2019-11-20T22:00:00+00:00">20 Nov 2019, 22:00</time> by <a rel="author">JESSICA CHIA</a></address>
      <p>«La letteratura è lo spazio privilegiato in cui si esprime la cultura, se non, assolutamente, la civiltà di un popolo». È la premessa firmata da Enrico Malato che apre il primo volume della collana Storia della letteratura italiana, in edicola dal 22 novembre con il «Corriere della Sera». Il titolo che inaugura la nuova biblioteca, formata da cinquanta volumi, è Genesi di una nuova letteratura ed è acquistabile fino al 5 dicembre al prezzo di euro 1,90 più il costo del quotidiano (le uscite successive saranno disponibili a euro 7,90, sempre in aggiunta al costo del «Corriere»).</p>
      <figure>
        <img src="https://images2.corriereobjects.it/methode_image/2019/11/21/Cultura/Foto%20Cultura%20-%20Trattate/cover-kJdH-U315012250079873mG-140x180@Corriere-Web-Sezioni.JPG?v=201911212100"/>
        <figcaption>La copertina del primo volume</figcaption>
      </figure>
      <p><b>Il libro introduce — partendo dalle origini e il Duecento </b>— una serie che ripercorre otto secoli di cultura e civiltà, dagli esordi al secondo dopoguerra, da Dante a Primo Levi. La serie è edita da Salerno Editrice ed è suddivisa in due parti: fino al ventesimo volume tratta della storia letteraria (sotto la direzione di Enrico Malato, professore emerito di Letteratura italiana all’Università di Napoli Federico II e ideatore e direttore della Storia della letteratura italiana. 1995-2005); poi la collana prosegue con trenta monografie sugli autori più importanti della nostra tradizione.</p>
      <p><b>In </b><b>Genesi di una nuova letteratura </b><b>quattro saggi </b>ripercorrono un’epoca che va da I problemi delle origini (con un quadro storico di Girolamo Arnaldi e Federico Marazzi) a La nascita delle letterature romanze (di Maria Luisa Meneghetti) dove la nostra cultura sarà analizzata da più angolazioni: il passaggio dal mondo romano alla civiltà altomedievale, la nascita dei volgari, i primi documenti scritti... Il secondo libro, Nascita della letteratura italiana, è in edicola da venerdì 29.</p>
    </article>
  </body>
</html>