<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/banci-si-asigurari/sua-testeaza-limitele-dominatiei-chinezilor-asupra-comertului-mondial-18599881"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-20T22:05:00+00:00"/>
    <meta property="og:title" content="SUA testează limitele dominaţiei chinezilor asupra comerţului mondial"/>
    <meta property="og:description" content="„Chinezii plănuiseră totul, dar restul lumii nu a realizat probabil cât de repede vor câştiga aceştia cotă de piaţă. Efectele acestui lucru devin acum vizibile.“"/>
  </head>
  <body>
    <article>
      <h1>SUA testează limitele dominaţiei chinezilor asupra comerţului mondial</h1>
      <address><time datetime="2019-11-20T22:05:00+00:00">20 Nov 2019, 22:05</time> by <a rel="author" href="https://www.zf.ro/autor/catalina-apostoiu" target="_blank">Catalina Apostoiu</a></address>
      <p>„Chinezii plănuiseră totul, dar restul lumii nu a realizat probabil cât de repede vor câştiga aceştia cotă de piaţă. Efectele acestui lucru devin acum vizibile.“</p>
      <p>Poziţia Chinei de cel mai mare exportator al lumii pe ultimele două decenii a fost şubrezită după ce ţara a pierdut teren în faţa Statelor Unite în primele şase luni ale acestui an, relatează Financial Times.</p>
      <p>America a devenit furnizorul mai mare din rândul celor două superputeri pentru opt ţări în primul semestru al anului. China a adăugatt doar trei pieţe pe lista ţărilor unde exporturile sale le eclipsează pe cele americane: Bhutan, Luxemburg şi Venezuela. Schimbarea ar putea indica faptul că China şi-a atins limitele în ceea ce priveşte dominarea comerţului mondial, permiţând altor ţări, printre care SUA şi China, să-şi crească cotele.</p>
      <p>Maarten-Jan Bakkum, strateg în cadrul NN Investment Partners, arată că această schimbare ar putea fi un semn că China şi-a atins limitele din punctul de vedere al dominării comerţului mondial. „Marea întrebare pentru următorii cinci, până la zece ani, este dacă India va fi capabilă să câştige cote de piaţă de la China.“</p>
      <p>După ce s-a alăturat Organizaţiei Mondiale a Comerţului în 2001, Beijingul a devansat SUA ca cel mai mare furnizor de bunuri pentru cea mai mare parte a lumii. În prima jumătate a anului trecut, aceasta a exportat mai mult decât SUA către 174 de ţări, în timp ce America a fost furnizorul mai mare pentru numai 51, revelă o analiză Pictet Wealth Management.</p>
      <p>„China a devenit o forţă masivă manufacturieră şi de export în ultimii 20 de ani“, arată Thomas Costerg, economist Pictet. Însă ţara ar putea „resimţi oarecare presiuni şi şi-ar putea pierde din strălucire“, adaugă acesta.</p>
      <p>China se confruntă cu o concurenţă sporită pentru bunuri cu valoare scăzută din partea unor ţări ca Vietnam şi exportatorii de textile din sudul Asiei. Beijingul se concentrează în creştere pe produse de valoare mai mare, însă americanii rămân un rival puternic în această zonă, mai arată Costerg.</p>
      <p>Războiul comercial prelungit joacă la rândul lui un rol în erodarea poziţiei dominante a Chinei în sectorul exporturilor, cu valoarea în dolari a exporturilor de bunuri ale Chinei scăzând în primele 10 luni ale acestui an faţă de perioada similară a anului trecut. În urma războiului comercial, multinaţionale ca Samsung Electronics, Nike şi Cooper Tire &amp; Rubber şi-au relocat producţia în Vietnam.</p>
      <p>Maarten-Jan Bakkum de la NN Investment Partners arată că deschiderea vastei economii chineze după aderarea ţării la Organizaţia Mondială a Comerţului a însemnat că Beijingul a împins deoparte alţi exportatori într-o eră a globalizării şi comerţului liber.</p>
      <p>„Chinezii plănuiseră totul, dar restul lumii nu a realizat probabil cât de repede vor câştiga aceştia cotă de piaţă. Efectele acestui lucru devin acum vizibile“, arată acesta.</p>
    </article>
  </body>
</html>