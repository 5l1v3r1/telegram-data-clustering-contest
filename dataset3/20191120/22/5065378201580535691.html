<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/oikonomia/story/1030143/syntaxi-prin-ta-67-pos-mporo-na-paro-teleytaia-eykairia-gia-50-000-ypalliloys"/>
    <meta property="og:site_name" content="Newsbomb"/>
    <meta property="article:published_time" content="2019-11-20T22:20:16+00:00"/>
    <meta property="og:title" content="Σύνταξη πριν τα 67: Πώς μπορώ να πάρω; Τελευταία ευκαιρία για 50.000 υπαλλήλους"/>
    <meta property="og:description" content="Τελευταία ευκαιρία για φτηνά πλασµατικά έτη έχουν τώρα 50.000 δηµόσιοι υπάλληλοι, που µπορούν να εξαγοράσουν µέχρι και 12 χρόνια, ώστε να συνταξιοδοτηθούν πριν από τα 67 έτη την επόµενη 5ετία."/>
  </head>
  <body>
    <article>
      <h1>Σύνταξη πριν τα 67: Πώς μπορώ να πάρω; Τελευταία ευκαιρία για 50.000 υπαλλήλους</h1>
      <h2>Τελευταία ευκαιρία για φτηνά πλασµατικά έτη έχουν τώρα 50.000 δηµόσιοι υπάλληλοι, που µπορούν να εξαγοράσουν µέχρι και 12 χρόνια, ώστε να συνταξιοδοτηθούν πριν από τα 67 έτη την επόµενη 5ετία.</h2>
      <address><time datetime="2019-11-20T22:20:16+00:00">20 Nov 2019, 22:20</time> by <a rel="author">Newsroom</a></address>
      <p>Η «έκπτωση» στο κόστος εξαγοράς ισχύει µέχρι 31/12/2019, καθώς από την 1η Ιανουαρίου του 2020 τα πλασµατικά ακριβαίνουν κατά 20% στο πλαίσιο της <b>µεταβατικής περιόδου του νόµου Κατρούγκαλου.</b> Οσοι καταθέσουν αίτηση φέτος µπορούν να κερδίσουν από 400 έως 1.200 ευρώ για κάθε πλήρες πλασµατικό έτος (12 µήνες) που αναγνωρίζουν.</p>
      <p>Για τις αιτήσεις εξαγοράς πλασµατικών ετών που θα υποβληθούν µέχρι τα τέλη ∆εκεµβρίου το κόστος εξαγοράς <b>υπολογίζεται στο 16,67% επί των συντάξιµων αποδοχών του υπαλλήλου τον µήνα υποβολής της εξαγοράς</b>.</p>
      <p>Από 1/1/2020 το κόστος επιβαρύνεται µε επιπλέον 3,34 ποσοστιαίες µονάδες (δηλαδή κατά 20%), µε συνέπεια να απαιτείται η καταβολή του 20% των συντάξιµων αποδοχών του υπαλλήλου ανά µήνα εξαγοράς.</p>
      <p>Προσοχή, η εν λόγω αλλαγή στο κόστος δεν αφορά υπαλλήλους που ήδη έχουν υποβάλει σχετική αίτηση τα προηγούµενα έτη, καθώς αυτοί έχουν κατοχυρώσει την εξαγορά µε κόστος που ίσχυε τη χρονιά υποβολής της αίτησης.</p>
      <p>Οι επικείµενες αλλαγές στα ποσοστά αναπλήρωσης για όσους συνταξιοδοτούνται µε περισσότερα από 30 έτη ασφάλισης καθιστούν την εξαγορά πλασµατικών ετών ακόµη πιο συµφέρουσα επιλογή, καθώς όσο µεγαλύτερο ασφαλιστικό βίο έχει ο υπάλληλος τόσο µεγαλύτερη αύξηση θα λάβει στην προσδοκώµενη σύνταξή του.</p>
      <p><b>Η αύξηση του κόστους των πλασµατικών ετών οφείλεται στη µεταβατική περίοδο αύξησης των ασφαλίστρων που πληρώνει το ∆ηµόσιο ως εργοδότης στον ΕΦΚΑ για τους υπαλλήλους του.</b> Πριν από τον νόµο Κατρούγκαλου το ∆ηµόσιο δεν κατέβαλλε «εργοδοτικές» εισφορές. Μετά τη σύσταση του ΕΦΚΑ θεσπίστηκε ασφάλιστρο του ∆ηµοσίου, το οποίο αυξάνεται κλιµακωτά από το 2017 µέχρι και το 2020 ώστε να οριστικοποιηθεί στο 13,33%. Η εν λόγω εισφορά συµπαρασύρει και το κόστος των πλασµατικών, καθώς η εξαγορά υπολογίζεται µε βάση το συνολικό ασφάλιστρο επί των συντάξιµων αποδοχών του υπαλλήλου ανά µήνα εξαγοράς. Το 2019 η εργοδοτική εισφορά του ∆ηµοσίου είναι στο 10% και από 1/1/2020 θα αυξηθεί και θα σταθεροποιηθεί πλέον µόνιµα στο 13,33% (η εργατική είναι παγίως στο 6,67%).</p>
      <p><b>Το συνολικό ποσό της εξαγοράς καταβάλλεται σε τόσες µηνιαίες δόσεις όσοι είναι και οι µήνες που αναγνωρίζονται.</b> Εναλλακτικά καταβάλλεται εφάπαξ µέσα σε τρεις µήνες από την κοινοποίηση της απόφασης αναγνώρισης, οπότε παρέχεται έκπτωση 2% για κάθε έτος εξαγοράς (δηλαδή 4% για 2 έτη, 6% για 3 έτη κ.ο.κ.).</p>
      <p>Τα πλασµατικά έτη είναι ιδιαίτερα χρήσιµα έως απαραίτητα για αυτούς οι οποίοι επιθυµούν να θεµελιώσουν δικαίωµα συνταξιοδότησης σε ηλικίες από 55 µέχρι και 62 έτη, µε τις διάφορες διατάξεις περί 35ετίας, 25ετίας και 37ετίας στο ∆ηµόσιο. Ακόµη και µετά το 2022, οπότε και οµογενοποιούνται όλα τα όρια στα 62 και τα 67, οι θεµελιωµένοι εντός της µεταβατικής περιόδου θα µπορούν να συνταξιοδοτηθούν νωρίτερα µε βάση το όριο που θεµελίωσαν. Σε αυτό το πλαίσιο, το «κυνήγι» τής όσο πιο σύντοµης συµπλήρωσης 35ετίας ή 37ετίας καθίσταται µε την εξαγορά πλασµατικών ευκολότερο, ώστε να µην εγκλωβιστεί ο υπάλληλος σε µεγάλες ηλικίες συνταξιοδότησης. Το ίδιο ισχύει και για την ειδική περίπτωση συνταξιοδότησης των εκπαιδευτικών, οι οποίοι µπορούν να επιλέξουν να βγουν στη σύνταξη µε βάση το πότε συµπληρώνουν 30 χρόνια ασφάλισης.</p>
      <p>
        <b>Οι δηµόσιοι υπάλληλοι µπορούν να αναγνωρίσουν µέχρι 5 έτη από τα παιδιά και έως 7 έτη από τις υπόλοιπες κατηγορίες:</b>
      </p>
      <p><b>α)</b> Χρόνο στρατιωτικής θητείας.</p>
      <p><b>β)</b> Πλασματικό χρόνο τέκνων μέχρι 5 έτη</p>
      <p>Για τα παιδιά μπορεί κατά περίπτωση να αναγνωρισθεί:</p>
      <p>για ένα τέκνο, πλασματικός χρόνος ασφάλισης 300 ημερών ή 1 έτους,<br/>για δύο τέκνα, πλασματικός χρόνος ασφάλισης 900 ημερών ή 3 ετών,<br/>από τρία τέκνα και άνω, πλασματικός χρόνος ασφάλισης 1.500 ημερών ή 5 ετών.</p>
      <p><b>γ)</b> Χρόνο σπουδών για την απόκτηση ενός μόνο πτυχίου ανώτερης ή ανώτατης σχολής της ημεδαπής ή της αλλοδαπής.</p>
      <p><b>δ)</b> Χρόνο γονικής άδειας ανατροφής. Με τον νόμο 4488/2017 προστέθηκε ως νέος πλασματικός χρόνος ο χρόνος άδειας άνευ αποδοχών που έχει λάβει υπάλληλος για την ανατροφή των τέκνων του. Ο μέγιστος αναγνωριζόμενος χρόνος άδειας ανατροφής είναι 6 χρόνια και για να αναγνωριστεί και να υπολογιστεί ως συντάξιμος θα πρέπει να καταβληθεί από τον υπάλληλο η εισφορά εξαγοράς.</p>
      <p>Οπως εξηγούν οι ειδικοί στην κοινωνική ασφάλιση, η χρήση των πλασματικών ετών συμφέρει τους υπαλλήλους που χρειάζονται τα πρόσθετα έτη για να θεμελιώσουν συνταξιοδοτικό δικαίωμα. Την εν λόγω επιλογή μπορούν να κάνουν ασφαλισμένοι είτε για να θεμελιώσουν αναδρομικά με διατάξεις του 2011 και του 2012 ώστε να αποχωρήσουν συμπληρώνοντας και τα αντίστοιχα όρια ηλικίας του ν. 4336/2015, ή για να συμπληρώσουν την πλήρη 40ετία και να αποχωρήσουν στα 62.</p>
      <figure>
        <img src="https://nb.bbend.net/media/news/2019/11/17/1030131/Capture.jpg"/>
      </figure>
      <p>Με πληροφορίες από ΕΘΝΟΣ</p>
      <p><b>Δείτε όλες τις τελευταίες</b> <b><a href="https://www.newsbomb.gr/oles-oi-eidhseis">Ειδήσεις</a></b> <b>από την Ελλάδα και τον Κόσμο, τη στιγμή που συμβαίνουν, στο </b><a href="https://www.newsbomb.gr/"><b>Newsbomb</b><b>.</b><b>gr</b></a></p>
      <related>
        <a href="https://www.newsbomb.gr/oikonomia/story/1030142/asfalistiko-deite-analytika-ta-telika-posa-eisforon"/>
        <a href="https://www.newsbomb.gr/oikonomia/story/1030140/deh-poioi-tha-doyn-meioseis-eos-kai-65-ston-logariasmo-toys"/>
        <a href="https://www.newsbomb.gr/oikonomia/story/1030138/epidoma-enoikioy-pote-tha-dothei-stoys-dikaioyxoys"/>
      </related>
    </article>
  </body>
</html>