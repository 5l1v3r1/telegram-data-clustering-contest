<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/trudeau-kanada-nova-vlada_1911202212_cen"/>
    <meta property="og:site_name" content="iROZHLAS"/>
    <meta property="article:published_time" content="2019-11-20T22:12:00+00:00"/>
    <meta property="og:title" content="Kanadský premiér Trudeau představil obměněnou vládu, přibyli dva ministři"/>
    <meta property="og:description" content="Zhruba čtvrtina postů připadla představitelům frankofonní provincie Québec, kde jsou silné hlasy volající po nezávislosti na Kanadě."/>
  </head>
  <body>
    <article>
      <h1>Kanadský premiér Trudeau představil obměněnou vládu, přibyli dva ministři</h1>
      <address><time datetime="2019-11-20T22:12:00+00:00">20 Nov 2019, 22:12</time> by <a rel="author">ČTK</a></address>
      <p>
        <b>Kanadský liberální premiér Justin Trudeau představil obměněný vládní kabinet, který je reakcí na říjnové volby. Za hlavní změny média považují to, že dosavadní ministryně zahraničí Chrystia Freelandová se stala vicepremiérkou a uvolněný post šéfa diplomacie povede Francois-Philippe Champagne. Vláda se také rozrostla o dvě křesla; nově má 36 členů s cílem podpořit rozmanitost a blaho střední třídy.</b>
      </p>
      <p>Portál Global News poznamenal, že zhruba čtvrtina postů připadla představitelům frankofonní provincie Québec, kde jsou silné hlasy volající po nezávislosti na Kanadě.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/kanada-justin-trudeau-volby_1910220622_pj"/>
      </related>
      <p>Velká část představitelů nové vlády v kabinetu již působila, ač na jiných pozicích. Příkladem je Freelandová, která spolu s vicepremiérským úřadem převezme ministerstvo pro meziprovinční záležitosti. Reuters ještě před ohlášením změn informoval, že Freelandová dostane nový úkol, kterým bude předejít rozpolcení národní jednoty. Zcela nová jsou ministerstva pro rozmanitost, inkluzi a mládež, které povede Bardish Chaggerová, a ministerstvo pro prosperitu střední třídy s Monou Fortierovou v čele.</p>
      <p>Změny nastaly mimo jiné na ministerstvech veřejné bezpečnosti, které povede Bill Blair, zdraví, které připadlo Patty Hajduové, nebo digitalizace, které převzal Bill Morneau.</p>
      <p>Trudeauova Liberální strana říjnové volby vyhrála, přišla ale v parlamentu ale o většinu. Menšinová vláda se tak musí opírat o podporu zákonodárců z dalších politických stran. Sociálnědemokratická NDP již krátce po volbách podporu naznačila. Na druhém místě s výraznějším odstupem za liberály skončili konzervativci následovaní Québeckým blokem, který se orientuje především na provinční záležitosti a nebývá oslovován jako partner na federální úrovni.</p>
      <related>
        <h4>Související články</h4>
        <a href="https://www.irozhlas.cz/zpravy-svet/greta-thunberg-montreal-justin-trudeau_1909272112_jak"/>
        <a href="https://www.irozhlas.cz/zpravy-svet/justin-trudeau-kanada-premier-volby-rasisticka-fotografie_1909190815_dok"/>
        <a href="https://www.irozhlas.cz/zpravy-svet/kanada-policie-spion-spionaz-cameron-ortis-kralovska-kanadska-jizdni-policie_1909140617_ako"/>
      </related>
    </article>
  </body>
</html>