<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641074/%D8%A7%D8%AD%D8%AA%D9%85%D8%A7%D9%84-%D8%AD%D9%85%D9%84%D9%87-%D9%85%D8%AC%D8%AF%D8%AF-%D9%85%D9%84%D8%AE%E2%80%8C%D9%87%D8%A7%DB%8C-%D8%B5%D8%AD%D8%B1%D8%A7%DB%8C%DB%8C-%D8%A7%D8%B2-%D8%A8%D9%87%D9%85%D9%86-%D9%85%D8%A7%D9%87"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T22:59:00+00:00"/>
    <meta property="og:title" content="احتمال حمله مجدد ملخ‌های صحرایی از بهمن ماه"/>
    <meta property="og:description" content="معاون بهبود تولیدات گیاهی سازمان جهاد کشاورزی فارس گفت: بر اساس پیش بینی‌های فائو و سازمان حفظ نباتات کشور، امکان حمله ملخ‌های..."/>
  </head>
  <body>
    <article>
      <h1>
        <a href="https://www.bultannews.com/fa/news/641074/%D8%A7%D8%AD%D8%AA%D9%85%D8%A7%D9%84-%D8%AD%D9%85%D9%84%D9%87-%D9%85%D8%AC%D8%AF%D8%AF-%D9%85%D9%84%D8%AE%E2%80%8C%D9%87%D8%A7%DB%8C-%D8%B5%D8%AD%D8%B1%D8%A7%DB%8C%DB%8C-%D8%A7%D8%B2-%D8%A8%D9%87%D9%85%D9%86-%D9%85%D8%A7%D9%87">احتمال حمله مجدد ملخ‌های صحرایی از بهمن ماه</a>
      </h1>
      <h2>معاون بهبود تولیدات گیاهی سازمان جهاد کشاورزی فارس گفت: بر اساس پیش بینی‌های فائو و سازمان حفظ نباتات کشور، امکان حمله ملخ‌های...</h2>
      <address><time datetime="2019-11-20T22:59:00+00:00">20 Nov 2019, 22:59</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>،<b> </b>حسین پژمان معاون بهبود تولیدات گیاهی <b>سازمان جهاد کشاورزی</b> استان<b> فارس</b> اظهار کرد: بر اساس پیش بینی‌های فائو و سازمان حفظ نباتات کشور، امکان حمله ملخ‌های صحرایی در سال جاری به ۱۰ استان کشور از جمله استان فارس وجود دارد.</p>
      <p>او افزود: احتمال حمله ملخ‌ها به این استان از بهمن ماه وجود دارد و پیش بینی می‌شود امسال حدود ۶۰ هزار هکتار از عرصه‌های زراعی، باغی، جنگلی و مرتعی استان مورد حمله این آفت قرار گیرد درحالی که پارسال با ملخ صحرایی در سطحی حدود ۴۵ هزار هکتار مبارزه انجام شد.</p>
      <p>حسین پژمان با اشاره به اینکه برای مبارزه با ملخ‌ها حداقل ۳ میلیارد و ۶۰۰ میلیون تومان اعتبار نیاز است و تامین به موقع منابع مالی در امر مبارزه ضرورت دارد، تصریح کرد: خرید سمپاش‌های جدید توربولاینر، تامین سموم مناسب سمپاش‌های یو ال وی و اجاره خودرو از مهم‌ترین نیاز‌ها است.</p>
      <p>معاون بهبود تولیدات گیاهی سازمان جهاد کشاورزی استان فارس گفت: در صورت هجوم شدید ملخ و در شرایط خاص آفت در سال زراعی جاری نیاز به مبارزه هوایی است از این رو ۲۵ فرودگاه در ۱۴ شهرستان جنوب و جنوب شرق استان آماده بهره برداری به منظور مبارزه هوایی است.</p>
      <p>پژمان ادامه داد: منبع ظهور و حمله احتمالی آفت ملخ در فصل زراعی پیش رو از سه کانون پاکستان - هند، عربستان سعودی و جمعیت ناشی از باز شدن ذخیره تخم‌های گذاشته شده آفت در هجوم به مناطق مختلف کشور در فصل بهار و تابستان گذشته خواهد بود.</p>
      <p>این مقام مسئول افزود: احتمال حمله ملخ به سایر نقاط استان فارس وجود دارد از این رو آموزش کارشناسان همه شهرستان‌ها به منظور با آفت ضروری است.</p>
      <p>معاون تولیدات گیاهی سازمان جهاد کشاورزی استان فارس از مهم‌ترین اقدامات انجام شده به منظور مبارزه با آفت در فصل زراعی جدید، تشکیل ستاد گیاه پزشکی استان با حضور رحیم آزادی مدیرکل بحران استانداری فارس و اعلام نیاز‌های اعتباری مبارزه با آفت و برگزاری دوره ملی روش‌های نوین پایش و مبارزه با ملخ در استان فارس با حضور ۲۰ نفر از کارشناسان حفظ نباتات استان فارس و حدود ۸۰ کارشناس ۱۰ استان مورد حمله سال گذشته برشمرد.</p>
      <p>پژمان، راه اندازی آمادگاه مبارزه با ملخ صحرایی در شیراز و تجمیع همه امکانات موجود از جمله دستگاه‌های سم پاش در آمادگاه و تامین بخشی از سموم مورد نیاز از دیگر اقدامات مهم دانست.</p>
    </article>
  </body>
</html>