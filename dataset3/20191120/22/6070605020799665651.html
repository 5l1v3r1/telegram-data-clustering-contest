<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/CAP-Raval-Nord-Capella-Misericordia-macba_0_2347565302.html"/>
    <meta property="og:site_name" content="Ara.cat"/>
    <meta property="article:published_time" content="2019-11-20T22:05:00+00:00"/>
    <meta property="og:title" content="El Macba creixerà en un edifici nou a la plaça dels Àngels"/>
    <meta property="og:description" content="Les administracions resolen el conflicte entre el museu i CatSalut per la Capella de la Misericòrdia"/>
  </head>
  <body>
    <article>
      <h1>El Macba creixerà en un edifici nou a la plaça dels Àngels</h1>
      <h2>Les administracions resolen el conflicte entre el museu i CatSalut per la Capella de la Misericòrdia</h2>
      <address>
        <time datetime="2019-11-20T22:05:00+00:00">20 Nov 2019, 22:05</time>
      </address>
      <p>La disputa entre el Macba i CatSalut per la Capella de la Misericòrdia s’ha acabat: totes les administracions del consorci del museu i la Fundació Macba han arribat a un acord unànime perquè el museu creixi per la part nord en un edifici adjacent al Convent dels Àngels. D’aquesta manera s’atenen les peticions dels veïns del Raval Nord, que van arribar a ocupar la Capella de la Misericòrdia per reclamar que es destinés a ampliar el CAP Doctor Lluís Sayé, ubicat a l’antic Dispensari Antituberculós, un edifici catalogat de Josep Lluís Sert. A més, el nou edifici s’ubicarà en un punt de la plaça dels Àngels que presenta senyals de degradació, i suposarà un augment d’espai expositiu respecte la Misericòrdia de 2.000 m 2 a 2.800 m 2.</p>
      <p>L’acord es va fer públic dijous després de la reunió del consell general del museu, i per l’alcaldessa de Barcelona, Ada Colau, és una notícia “molt important per a la ciutat de Barcelona, per a Ciutat Vella, per a la cultura i la sanitat pública”. També va recordar que la solució que ha trobat és tan “evident” que havia passat desapercebuda. La presidenta de la Fundació Macba, Ainhoa Grandes, també va expressar la seva satisfacció i va afirmar que, quan “el museu està a punt de fer 25 anys” cal “ser ambiciosos amb un projecte viable”.</p>
      <figure>
        <a href="https://www.ara.cat/2019/11/20/imatges/Placa-Angels-vista-ubicara-edifici_2347575365_67514768_1500x1000.jpg">
          <img src="https://www.ara.cat/2019/11/20/imatges/Placa-Angels-vista-ubicara-edifici_2347575365_67514768_1500x1000.jpg"/>
        </a>
        <figcaption>La Plaça dels Àngels, vista desde el punt on s'ubicarà el nou edifici. / FRANCESC MELCION</figcaption>
      </figure>
      <p>Decisions abans que acabi l’any <br/>La solució que ha aconseguit el consens de l’Ajuntament de Barcelona, la Generalitat, el ministeri de Cultura i la fundació és una novetat, perquè fins ara les opcions que havien transcendit eren diferents, com ara destinar la capella al museu i aixecar un edifici, un cub, al costat del Macba per ampliar el centre sanitari o el mateix museu. Una altra de les solucions que s’havien posat damunt la taula era que el museu ocupés una planta del pàrquing de la plaça dels Àngels, una solució prevista en el nou projecte però que de moment no s’aplicarà. Dos fets que han contribuït a desencallar el cas són que CatSalut disposa del pressupost per fer les obres del CAP i que al Macba estaven pendents del calendari d’un ajut Feder, així que calia que les administracions actuessin abans de final d’any. La necessitat dels veïns d’un nou CAP es remunta a l’any 2008, quan l’Institut Català de la Salut va comunicar que l’antic Dispensari Antituberculós no complia les exigències mínimes per albergar el CAP Raval Nord. Pel que fa a la cessió de la Capella de la Misericòrdia, es va produir el 2013. “El debat ha estat llarg, però ens n’hem sortit”, va subratllar Colau. Com va dir la consellera de Cultura, Mariàngela Vilallonga, les administracions s’han de “congratular” de l’acord. La regidora de Junts per Catalunya Elsa Artadi va felicitar Vilallonga, els veïns i els professionals sanitaris i va celebrar la compatibilitat dels dos equipaments. També es va mostrar satisfeta la regidora d’ERC Gemma Sendra: “Dèiem sempre que les dues coses eren possibles. Crec que el barri hi guanya en tots els aspectes”.</p>
      <p>L’ampliació del Macba s’emmarca en el pla estratègic del museu fins al 2022 i estarà destinada a exposar la col·lecció del museu. En la pròxima comissió de govern de l’Ajuntament s’aprovarà la cessió del nou espai al museu per demanar l’ajut Feder, els requisits del qual inclouen que el nou edifici estigui en funcionament abans que s’acabi el 2022. Com que el museu ja tindrà adjudicat el nou espai, en el ple del gener se cedirà la Capella de la Misericòrdia al CatSalut perquè engegui la construcció del nou CAP, un procediment que serà més àgil perquè no comporta la requalificació del solar.</p>
      <p>Una ampliació més econòmica <br/>El pressupost del nou projecte és més baix que el de l’ampliació de la capella de la Misericòrdia: mentre que el de l’ampliació a la capella era de 8,3 milions d’euros sense IVA, el nou és de 7,1 milions. El pressupost també inclou els canvis d’usos a l’edifici Meier i al convent dels Àngels. Com diu el director del Macba, Ferran Barenblit, l’ampliació “potenciarà” els usos del museu al convent dels Àngels i suposarà una “reorganització” de tota la plaça. L’encarregat d’explicar els detalls del projecte d’ampliació als mitjans de comunicació va ser el gerent del museu, Josep Maria Carreté: “El volum annex que es construirà protegirà el mur del segle XVI del Convent dels Àngels i el posarà en valor perquè deixarà un espai de visualització”. El futur edifici estarà alineat amb el volum dissenyat pels arquitectes Lluís Clotet, Carles Díaz i Ignacio Paricio. Hi ha dues propostes damunt la taula i sembla que es construirà una última planta que inclourà un balcó damunt la plaça dels Àngels.</p>
      <p>L’ampliació del Macba afectarà els usos de tots els seus edificis del museu: per exemple, algunes de les oficines de l’edifici Meier es traslladaran al Convent dels Àngels per potenciar el caràcter públic d’un edifici tan icònic. Pel que fa al flux de visitants, es potenciarà la visibilitat del museu des del carrer Elisabets. A l’espera que quedi enllestit un pla d’espais definitiu, a la planta baixa del Convent dels Àngels hi hauria un atri i un espai dedicat al públic escolar i als programes públics i un altre espai dedicat a exposicions que estaria connectat amb el nou volum. Després de les obres, es compliria el desig de Richard Meier que la planta baixa del seu edifici fos molt diàfana i estigués connectada amb el jardí d’escultures previst entre el Macba i el Centre de Cultura Contemporània de Barcelona. El despatx d’arquitectura que dissenyarà l’ampliació del Macba sortirà d’un concurs públic a dues voltes.</p>
    </article>
  </body>
</html>