<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/banci-si-asigurari/economistul-polonez-witold-orlowski-invitat-special-gala-zf-2019-21-noiembrie-nevoia-ne-adapta-incontinuu-contextul-vremurilor-dificile-actuale-apartenenta-ue-beneficiile-apartenentei-zona-euro-18599702"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-20T22:05:00+00:00"/>
    <meta property="og:title" content="Economistul polonez Witold Orlowski, invitat special la Gala ZF 2019 din 21 noiembrie: Despre nevoia de a ne adapta încontinuu în contextul vremurilor dificile actuale, apartenenţa la UE şi beneficiile apartenenţei la zona euro"/>
    <meta property="og:description" content="Lumea nu stă pe loc, avansul rapid al tehnologiei schimbând pretenţiile consumatorilor şi cerinţele pentru forţa de muncă ale economiei şi angajatorilor, iar în politică partidele tradiţionale simt presiuni din ce în ce mai mari de la forţele politice populiste sau de la extreme, susţine economistul polonez Witold Orlowski."/>
  </head>
  <body>
    <article>
      <h1>Economistul polonez Witold Orlowski, invitat special la Gala ZF 2019 din 21 noiembrie: Despre nevoia de a ne adapta încontinuu în contextul vremurilor dificile actuale, apartenenţa la UE şi beneficiile apartenenţei la zona euro</h1>
      <address><time datetime="2019-11-20T22:05:00+00:00">20 Nov 2019, 22:05</time> by <a rel="author" href="https://www.zf.ro/autor/catalina-apostoiu" target="_blank">Catalina Apostoiu</a></address>
      <p>Lumea nu stă pe loc, avansul rapid al tehnologiei schimbând pretenţiile consumatorilor şi cerinţele pentru forţa de muncă ale economiei şi angajatorilor, iar în politică partidele tradiţionale simt presiuni din ce în ce mai mari de la forţele politice populiste sau de la extreme, susţine economistul polonez Witold Orlowski.</p>
      <p>Unii oameni sunt depăşiţi de schimbare, se simt lăsaţi în urmă, simt că nu pot beneficia de bunăstarea fără precedent a secolului XXI. De asemenea, companii cu tradiţie de zeci de ani sau chiar secole sunt depăşite de „perturbatorii noi“ care stăpânăsc valul inovaţiei. De aceea, pentru a înţelege lumea modernă trebuie să învăţăm să ne adaptăm încontinuu, „trebuie să învăţăm cum să trăim“, apreciază profesorul Orlowski, specialist în economie est-europeană.</p>
      <p>Trăim în vremuri foarte dificile şi nesigure. Vom vedea ce scenarii se vor materializa. Pot veni vremuri calme, sau, din contră, problemele pot escalada, spune Orlowski.</p>
      <p>Societăţile se schimbă rapid, iar tehnologia joacă un rol major în aceasta. „Lumea se schimbă şi întotdeauna trebuie să evaluăm direcţia“, notează Orlowski. Economistul crede că nimeni din vechile generaţii nu trebuie să se simtă ofensat de schimbările aduse de tehnologie. „Trebuie să învăţăm cum să extragem binele din tot. Trebuie să învăţăm cum să trăim.“</p>
      <p>Tehnologia şi nevoile consumatorilor, ale societăţii şi ale companiilor schimbă cerinţele pe piaţa muncii. De aceea, spune economistul polonez, toată lumea ar trebui să fie pregătită pentru schimbarea cerinţelor la locul de muncă.</p>
      <p>Cât priveşte apartenenţa la Uniunea Europeană, profesorul Orlowski arată că graniţa care împarte Europa în ţări foarte angajate în procese de integrare şi ţări, în special din zona noastră, care nu sunt la fel de angajate devine din ce în ce mai clară şi mai vizibilă. Din nefericire, Polonia aparţine grupului de ţări în care societăţile încep să devină din ce în ce mai puţin convinse de logica integrării europene.</p>
      <p>Cu privire la posibilitatea ca şi alte ţări să urmeze exemplul Marii Britanii de a părăsi Uniunea Europeană, apare întrebarea dacă UE nu s-ar putea dezmembra în urma unei reafirmări a suveranităţii statelor sale membre, Polonia şi Italia alăturându-se grupului de ţări nemulţu­mite.</p>
      <p>Şeful Consiliului European, Donald Tusk, de exemplu, avertiza recent că guvernul polonez ar putea împinge ţara către un posibil Polexit.</p>
      <p>Partidul de guvernământ din Polonia (PiS) insistă că nu are nimic împotriva statutului de membru al UE. Jaroslaw Kaczynski, liderul acestuia, spune că partidul său nu este interesat de Polexit.</p>
      <p>O coaliţie de partide din opoziţie a avertizat la rândul său înaintea alegerilor parlamentare europene din mai că partidul eurosceptic PiS ar putea scoate Polonia din UE.</p>
      <p>Cine şi când ar trebui să adere la zona euro? se întreabă profesorul Witold Orlowski.</p>
      <p>Iniţial, la sfârşitul anilor ’90 răspunsul era unul simplu. Fiecare stat membru al UE, cu mici excepţii ca britanicii şi danezi, era atât de entuziast cu privire la euro încât toată lumea îşi dorea cu ardoare să treacă la euro, toată lumea lupta să fie admis în club. Euro era atât de tentant, încât mai multe ţări nu au ezitat să recurgă la „calcule creative“ pentru a-şi îmbunătăţi situaţia fiscală, iar guvernul grec şi-a falsificat pur şi simplu datele, potrivit profesorului.</p>
      <p>Mai târziu, decizia nu a mai părut una la fel de clară. Mai întâi, problema criteriilor „aspre“ a devenit într-un sens irelevantă. Multe ţări din interiorul zonei euro nu le mai respectă, în timp ce câteva ţări din afara zonei le întrunesc, dar nu se grăbesc să-şi trimită scrisoarea de aplicare.</p>
      <p>În al doilea rând, scria profesorul, nici discuţiile economice nu mai sunt atât de strânse. Majoritatea economiştilor sunt de acord că, pentru o ţară ca Polonia, adoptarea euro ar putea avea un efect pozitiv asupra creşterii pe termen lung, dar, adaugă aceeaşi majoritate, un curs flexibil de schimb are o mulţime de avantaje în vremuri de turbulenţe financiare. Prin urmare, Polonia nu ar trebui să se grăbească. </p>
      <p>În opinia profesorului Orlowski, există mai multe beneficii decât dezavantaje legate de introducerea euro în Polonia. Principalul beneficiu este că accesul la capital ieftin, cu ajutorul căruia Polonia îşi poate moderniza economia şi se poate dezvolta mai rapid. Dacă o ţară foloseşte corect euro, aceasta se dezvoltă mai rapid. Bineînţeles, ultimul deceniu ne-a învăţat că există şi unele capcane legate de această monedă, arată profesorul.</p>
    </article>
  </body>
</html>