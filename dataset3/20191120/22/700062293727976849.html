<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/social/714512-e65-o-%C2%ABtyflos-aytokinhtodromos%C2%BB-me-thn-penichrh-kinhsh-giati-den-ton-protimoyn-oi-odhgoi.html"/>
    <meta property="og:site_name" content="madata.gr"/>
    <meta property="article:published_time" content="2019-11-20T22:30:00+00:00"/>
    <meta property="og:title" content="Ε65: Ο «τυφλός αυτοκινητόδρομος» με την πενιχρή κίνηση - Γιατί δεν τον προτιμούν οι οδηγοί"/>
    <meta property="og:description" content="Για τις ανάγκες ενός ρεπορτάζ ταξιδέψαμε στην Κεντρική Ελλάδα και επιλέξαμε ως δρόμο μας το τμήμα Ξυνιάδας-Τρικάλων. Πρόκειται για έναν πολύ ποιοτικό αυτοκινητόδρομο, με σωστή"/>
  </head>
  <body>
    <article>
      <h1>Ε65: Ο «τυφλός αυτοκινητόδρομος» με την πενιχρή κίνηση - Γιατί δεν τον προτιμούν οι οδηγοί</h1>
      <address>
        <time datetime="2019-11-20T22:30:00+00:00">20 Nov 2019, 22:30</time>
      </address>
      <p>Για τις ανάγκες ενός ρεπορτάζ ταξιδέψαμε στην Κεντρική Ελλάδα και επιλέξαμε ως δρόμο μας το τμήμα Ξυνιάδας-Τρικάλων. Πρόκειται για έναν πολύ ποιοτικό αυτοκινητόδρομο, με σωστή χάραξη και με καλή ποιότητα οδοτρώματος που παρακάμπτει το δρόμο-φιδάκι του Δομοκού και χαίρεται ο κάθε οδηγός να τον χρησιμποιεί. Η πρώτη ζώνη αποτελείται από το τμήμα  Α/Κ Ξυνιάδας – Α/Κ Καρδίτσας, το οποίο έχει συνολικό μήκος 47,012 χλμ. Η δεύτερη ζώνη αποτελείται από το τμήμα Α/Κ Καρδίτσας έως ΑΚ Τρικάλων, το οποίο έχει συνολικό  μήκος 30,535 χλμ.</p>
      <p>Τι ήταν όμως αυτό που μας έκανε εντύπωση; Το γεγονός ότι ο αυτοκινητόδρομος έχει πολύ μικρή κίνηση, με την έννοια ότι πολύ λίγα οχήματα ουσιαστικά επιλέγουν να τον χρησιμοποιήσουν λόγω των δύο μετωπικών και δύο πλευρικών διοδίων που λειτουργούν. Ουσιαστικά για να περάσει ένα αυτοκίνητο από Λαμία προς Καρδίτσα ή Τρίκαλα θα χρειαστεί να πληρώσει 3 και 5 ευρώ αντίστοιχα. </p>
      <p>Κι όμως όπως φαίνεται και από το ρεπορτάζ με ντόπιους κατοίκους της περιοχής του «Π», λίγοι από αυτούς τον χρησιμοποιούν. Κυρίως τα λεωφορεία των ΚΤΕΛ, επιλέγουν τη χρήση του, κάποιοι επαγγελματίες φορτηγών και οδηγοί που κατευθύνονται από Αθήνα προς τις μεγάλες πόλεις της Θεσσαλίας. </p>
      <p>Προφανώς οι κάτοικοι της ευρύτερης ζώνης επιλέουν τις πολλές επαρχιακές οδούς που έχει η περιοχή ή τον παλιό ορεινό δρόμο από το Νέο Μοναστήρι προς Λαμία μέσω της διάβασης του Δομοκού. </p>
      <p>Είναι ίσως το τίμημα που καλείται να πληρώσει ο κατασκευαστής και όσοι συνέβαλαν στη δημιουργία ενός τυφλού δρόμου που θέλει παρακάμψεις αρκετών χιλιομέτρων για να εισέλθει και να εξέλθει ένα όχημα - με το ανάλογο αντίτιμο- από τον αυτοκινητόδρομο, μέχρις ότου δρομολογηθούν τα έργα για το πρώτο τμήμα, Λαμία-Ξυνιάδα, που θεωρείτα και το πιο ώριμο, και για το τρίτο και πολύ πιο δύσκολο τμήμα, Τρίκαλα-Εγνατία (Παναγιά), όπου ο Ε65 θα έρχεται να "κουμπώσει" με την Εγνατία Οδό και κατεύθυνση προς Θεσσαλονίκη-Έβρο ή Γιάννενα-Θεσπρωτία αντίστοιχα. </p>
      <p>
        <b>Τι δείχνουν τα επίσημα στοιχεια</b>
      </p>
      <p>Το μεσαίο τμήμα του Ε65 παραδόθηκε στην κυκλοφορία λίγο πριν τα Χριστούγεννα του 2017 αλλά τα δύο πλευρικά διόδια λειτούργησαν τον Ιανουάριο 2018, με συνέπεια αφού συμπληρώθηκε ένας χρόνος λειτουργίας, να μπορούμε να έχουμε συγκεντρωτικά στοιχεία αναφορικά με την μεταφορική κίνηση.</p>
      <p>Σύμφωνα με τα στοιχεία, προκύπτει ότι από τις Σοφάδες πέρασαν όλο τον χρόνο περίπου 815.045 οχήματα κάθε κατηγορίας (2.233 μέση ημερήσια κυκλοφορία) και από τα Τρίκαλα περίπου 509.540 οχήματα (1.396 μέση ημερήσια κυκλοφορία). Συνολικά, με ορισμένες ακόμη διελεύσεις, η ετήσια κυκλοφορία άγγιξε το 1.419.485 οχήματα (3.889 μέση ημερήσια κυκλοφορία), ένας αριθμός σημαντικός μεν, όμως μικρός για το μέγεθος του κατασκευαστικού έργου.</p>
      <figure>
        <img src="https://www.madata.gr/files/INDIODIA.jpg"/>
      </figure>
      <p>
        <a href="http://www.topontiki.gr/article/353152/e65-o-tyflos-aytokinitodromos-me-tin-penihri-kinisi-giati-den-ton-protimoyn-oi-odigoi">topontiki</a>
      </p>
    </article>
  </body>
</html>