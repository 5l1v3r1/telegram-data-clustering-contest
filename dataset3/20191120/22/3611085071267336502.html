<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/ogre-apspele-stelmahera-klubu-un-saglaba-vadibu-apvienotaja-cempionata/"/>
    <meta property="og:site_name" content="Sportazinas.com"/>
    <meta property="article:published_time" content="2019-11-20T22:28:08+00:00"/>
    <meta property="og:title" content="“Ogre” apspēlē Štelmahera klubu un saglabā vadību apvienotajā čempionātā"/>
    <meta property="og:description" content=" &quot;Ogres&quot; basketbolisti trešdien &quot;Pafbet&quot; Latvijas-Igaunijas Basketbola līgā (LIBL) Tallinā apspēlēja Roberta Štelmahera un Akseļa Vairoga vadīto un Aigara"/>
  </head>
  <body>
    <article>
      <h1>“Ogre” apspēlē Štelmahera klubu un saglabā vadību apvienotajā čempionātā</h1>
      <address><time datetime="2019-11-20T22:28:08+00:00">20 Nov 2019, 22:28</time> by <a rel="author" href="https://www.sportazinas.com/author/leta/" target="_blank">LETA</a></address>
      <p> “Ogres” basketbolisti trešdien “Pafbet” Latvijas-Igaunijas Basketbola līgā (LIBL) Tallinā apspēlēja Roberta Štelmahera un Akseļa Vairoga vadīto un Aigara Šķēles pārstāvēto “Kalev/Cramo”. “Ogre” pārspēja “Kalev/Cramo” ar 95:92 (21:18, 19:22, 25:19, 16:22, 14:11).</p>
      <p>Uzvarētāju rindās Renārs Magone guva 20 punktus un izcīnīja piecas atlēkušās bumbas, pa 17 punktiem Kārlim Apsītim, kuram arī septiņas atlēkušās bumbas, un Džeimsam Beitemonam, kuram vēl arī četras piespēles un septiņas bumbas zem groziem. 13 punkti, piecas rezultatīvas piespēles un septiņas kļūdas Rinaldam Sirsniņam un “double-double” – pa 12 atlēkušajām bumbām un punktiem – Kristapam Dārgajam.</p>
      <p>Visumā līdzīgā spēlē trīsreiz ogrēnieši panāca pārsvaru, ko nespēja nosargāt. Otrajā ceturtdaļā viesu pārsvars bija astoņi punkti, trešajā un ceturtajā – pa deviņiem punktiem, pēdējoreiz – pēc Dārgā divpunktu metiena – 71:62. Tomēr pamatlaika galotnē septiņas sekundes pirms tā beigām jau Sirsniņam ar trīspunktu metienu nācās glābt viesus no zaudējuma.</p>
      <p>Pagarinājumā mājinieki panāca 85:81 savā labā, taču atlikušo laiku laukumā labāk aizvadīja “Ogres” basketbolisti.</p>
      <p>Ogrēnieši ar desmit panākumiem tikpat spēlēs saglabāja pirmo vietu līgā, bet “Kalev/Cramo” ar bilanci 7-2 atkāpās uz ceturto vietu aiz “Ventspils”. Otrā trešdienas spēlē Tallinā “Jūrmala”/”Betsafe” ar 81:74 (30:9, 18:15, 20:24, 13:26 pārspēja “Kalev”/TLU.</p>
      <p>Jūrmalniekiem 16 punktus un septiņas bumbas zem groziem sakrāja Ervīns Jonāts, pa 14 punktiem Edgaram Jeromanovam un Denisam Krestiņinam, kura kontā arī septiņas atlēkušās bumbas. Pa 11 punktiem guva Uģis Pinete un Dzjanis Vikentcjevs, kuram tikai vienas atlēkušās bumbas pietrūka līdz “double-double”. Mājiniekiem 19 punkti Maiklam Baloganam un 16 un septiņas rezultatīvas piespēles – Martinam Mažeikam.</p>
      <p>Ar četrām uzvarām astoņās spēlēs Jūrmalas klubs pakāpās uz septīto vietu, bet “Kalev”/TLU ar vienu panākumu deviņās spēlēs palika priekšpēdējā 14.vietā.</p>
      <p>Tikai pašā spēles sākumā mājinieki izvirzījās vadībā ar 2:0. Pēc tam viesi ņēma vadības grožus savās rokās, otrajā ceturtdaļā pārsniedzot arī 25 punktu pārsvaru. Beigās mājiniekiem izdevās rezultāta starpību samazināt, bet jūrmalnieku uzvaru viņi apdraudēt nespēja.</p>
      <p>Latvijas-Igaunijas Basketbola līgas čempionātā 2019./20.gada sezonā piedalās 15 komandas – septiņas Latvijas vienības – “Ventspils”, “VEF Rīga”, “Ogre”, “Jūrmala”/”Betsafe”, “Latvijas Universitāte”, “Valmiera Glass”/”Vidzemes Augstskola” un “Liepāja”, kā arī astoņas Igaunijas komandas – Tallinas “Kalev”/”Cramo”, “Tartu Universitāte”, Raplas “Avis Utilitas”, Tallinas “Taltech”, Pērnavas “Sadam”, “Valga-Valka”/”Maks&amp;Moorits”, Tallinas “Kalev”/TLU un Rakveres “Tarvas”.</p>
      <p>No 27.septembra līdz 2020.gada 22.martam komandas sacentīsies divu apļu turnīrā. Astoņas labākās kvalificēsies ceturtdaļfinālam, kur sacentīsies sērijās līdz divām uzvarām. Līgas čempionus noskaidros “Final 4” turnīrā 3. un 4.aprīlī, pēc tam notiks abu valstu čempionātu izslēgšanas turnīri.</p>
      <p>Pirmajā Latvijas un Igaunijas apvienotās līgas turnīrā 2018./2019.gada sezonā 15 komandu konkurencē gan pamatturnīrā, gan “Final 4” uzvarēja “Ventspils”.</p>
    </article>
  </body>
</html>