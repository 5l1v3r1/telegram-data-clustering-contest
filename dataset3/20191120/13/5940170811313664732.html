<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/sports/podosfairo/kypros/a-katigoria/apoel/apoel-erotimata-ston-ypoyrgeio-dikaiosynis"/>
    <meta property="og:site_name" content="24sports.com.cy"/>
    <meta property="article:published_time" content="2019-11-20T13:34:00+00:00"/>
    <meta property="og:title" content="ΑΠΟΕΛ: Ερωτήματα στον Υπουργό Δικαιοσύνης"/>
    <meta property="og:description" content="Επιστολή στον Υπουργό Δικαιοσύνης απέστειλε η διοίκηση της εταιρείας του ΑΠΟΕΛ, με αφορμή τις χθεσινές δηλώσεις του κ. Σαββίδη στον τηλεοπτικό σταθμό Σίγμα για την κάρτα φιλάθλου."/>
  </head>
  <body>
    <article>
      <h1>ΑΠΟΕΛ: Ερωτήματα στον Υπουργό Δικαιοσύνης</h1>
      <h2>Οι «γαλαζοκίτρινοι» απέστειλαν επιστολή στον Γιώργο Σαββίδη</h2>
      <address>
        <time datetime="2019-11-20T13:34:00+00:00">20 Nov 2019, 13:34</time>
      </address>
      <p>Επιστολή στον Υπουργό Δικαιοσύνης απέστειλε η διοίκηση της εταιρείας του ΑΠΟΕΛ, με αφορμή τις χθεσινές δηλώσεις του κ. Σαββίδη στον τηλεοπτικό σταθμό Σίγμα για την κάρτα φιλάθλου.</p>
      <p>
        <b>Αναλυτικά:</b>
      </p>
      <p>ΠΡΟΣ: ΥΠΟΥΡΓΟ ΔΙΚΑΙΟΣΥΝΗΣ ΚΑΙ ΔΗΜΟΣΙΑΣ ΤΑΞΗΣ<br/>Κ. Γιώργο Σαββίδη</p>
      <p>Λευκωσία 19 Νοεμβρίου 2019</p>
      <p>Έντιμε κ. Υπουργέ</p>
      <p>Παρακολουθήσαμε χθες τις δηλώσεις σας όπως αυτές έχουν φιλοξενηθεί στο τηλεοπτικό δελτίο ειδήσεων της τηλεόρασης Σίγμα και ειδικά την αναφορά σας ότι η κάρτα φιλάθλου δεν εφαρμόστηκε ως μέτρο αύξησης των θεατών στα γήπεδα αλλά ως μέτρο μείωσης της βίας στα γήπεδα.</p>
      <p>Επιθυμώ να σας αναφέρω γραπτώς ότι δυστυχώς η εφαρμογή της κάρτας φιλάθλου ανεξαρτήτως του λόγου που εφαρμόστηκε δεν παύει να είναι ο κύριος λόγος που μέσα σε μια αγωνιστική περίοδο υπήρξε ραγδαία μείωση της προσέλευσης.</p>
      <p>Στην επιστολή μας προς τον Πρόεδρο της Δημοκρατίας ημερομηνίας 18/11/2019 παρουσιάσαμε τα ποσοστά μείωσης μεταξύ των δύο τελευταίων αγωνιστικών περιόδων, τα οποία σύμφωνα με τα επίσημα στοιχεία έχουν φθάσει το 37,4% στο σύνολο των εισιτηρίων.</p>
      <p>Προφανώς και πρέπει να υπενθυμίσουμε προς εσάς, τους αριθμούς εισιτηρίων, της τελευταίας δεκαετίας για να κρίνετε και ο ίδιος με βάση τους αριθμούς για ποια πραγματικότητα αναφερόμαστε εμείς που βρισκόμαστε καθημερινά εδώ και χρόνια στα κυπριακά γήπεδα.</p>
      <p>Ο πίνακας αφορά στις ποδοσφαιρικές περιόδου από το 2007 έως και το 2019 και τους αριθμούς εισιτηρίων όπως αυτοί έχουν δημοσιευτεί από την Κυπριακή Ομοσπονδία Ποδοσφαίρου ανά περίοδο.</p>
      <p><b>ΠΕΡΙΟΔΟΣ ΣΥΝΟΛΟ</b><br/>2018-2019    259,722 (12 ΟΜΑΔΕΣ)<br/>2017-2018     414,651<br/>2016-2017     403,207<br/>2015-2016     460,105<br/>2014-2015     413,011 (12 ΟΜΑΔΕΣ)<br/>2013-2014     475,989<br/>2012-2013     504,525<br/>2011-2012     499,236<br/>2010-2011    542,696<br/>2009-2010     603,049<br/>2008-2009     592,833<br/>2007-2008      539,660</p>
      <p>Σημειώνουμε λοιπόν κ. Υπουργέ πως με βάση την πραγματική αξιολόγηση των αριθμών από την περίοδο 2007-2008 και μέχρι την περίοδο 2017-2018 ο μέσος όρος εισιτηρίων ανά χρονιά είναι 495,360 εισιτήρια. Αν κάνουμε την σύγκριση με την περίοδο 2018-2019 όπου εφαρμόστηκε η κάρτα φιλάθλου και τις 259,722 εισιτήρια φτάνουμε στο αβίαστο μαθηματικό συμπέρασμα ότι μας υπολείπονται 235,638 εισιτήρια από τον μέσο όρο της τελευταίας δεκαετίας και 154,929 εισιτήρια από την τελευταία αγωνιστική περίοδο. Αυτό ποσοστιαία σημαίνει ότι η περσινή χρονιά έκλεισε με το ποσοστό μείωσης του μέσου όρου να φθάνει στο εκπληκτικό 47,6%!!!</p>
      <p>Προχωρούμε τώρα στην αναφορά των ατόμων που χωρίς καμία σοβαρή έρευνα βγάζουν αγόγγυστα συμπεράσματα ότι η μείωση της προσέλευσης ΔΕΝ οφείλεται κατά κύριο λόγο στο μέτρο της κάρτας φιλάθλου όπως αυτό εφαρμόζεται. Θα επαναλάβουμε το παράδειγμα μας για τους αριθμούς προσέλευσης στους ευρωπαϊκούς αγώνες εκεί όπου τα επιχειρήματα όπως, η μείωση της προσέλευσης οφείλεται στις ώρες έναρξης των αγώνων, στην αξιοπιστία του πρωταθλήματος, στις λανθασμένες αποφάσεις των διαιτητών, στην έλλειψη ανταγωνισμού, στον κορεσμό και πολλά άλλα, αναιρούνται αφού δεν έχουν καμία σχέση με τους συγκεκριμένους αγώνες.</p>
      <p>Το ποσοστό μείωσης προσέλευσης στους ευρωπαϊκούς αγώνες του ΑΠΟΕΛ, συγκρίνοντας δύο όμοιες αγωνιστικές περιόδους όπως αυτές των 2016-2017 και 2019-2020 φθάνει μέσα σε ΜΙΑ ΜΟΝΟ ΧΡΟΝΙΑ το 24,9%. Τι απάντηση έχετε επί τούτου; Θεωρείτε ότι έπαιξε ρόλο στην μείωση, η ώρα έναρξης των αγώνων που παρεμπιπτόντως φέτος μεταφέρθηκε από τις 22:00 στις 20:00; Θεωρείτε ότι έπαιξε ρόλο η αξιοπιστία του πρωταθλήματος που 25 στους 100 φιλάθλους δεν εμφανίστηκαν στους ευρωπαϊκούς αγώνες;</p>
      <p>Πάμε και στο πιο ουσιαστικό θέμα της σημερινής μας παρέμβασης. Υπενθυμίζουμε ότι ο τέως Υπουργός Δικαιοσύνης αναγνωρίζοντας τις δυσλειτουργίες του παρόντος Νόμου λίγους μήνες μετά την εφαρμογή του, προχώρησε στην εισήγηση για τροποποίηση του εν λόγω Νόμου. Τροποποίηση που τελικά δεν κατατέθηκε ποτέ από το Υπουργείο επί θητείας σας αλλά «μεταφέρθηκε» ως πρόταση Νόμου από Βουλευτές στην Βουλή. Στην συζήτηση που διεξήχθη στην Βουλή, στην παρουσία σας, υπήρξε παραδοχή για την ανάγκη τροποποιήσεων στον Νόμο.</p>
      <p>Αυτό έγινε το περασμένοι καλοκαίρι. Τώρα πλέον βρισκόμαστε λίγο πριν το πέρας του πρώτου γύρου του τρέχοντος πρωταθλήματος και η μόνη «εξέλιξη» που υπήρξε είναι οι παγιωμένες δηλώσεις από μέρους σας ότι η κάρτα ήρθε για να μείνει.</p>
      <p>Θα πρέπει να σας επισημάνουμε ότι ο Πρόεδρος της Δημοκρατίας σε επιστολή του προς απάντηση επιστολής του ΑΠΟΕΛ, ημερομηνίας 19/11/2018 (ακριβώς ένα χρόνο προηγουμένως) είχε απαντήσει προς εμάς τα εξής:</p>
      <p>«…Το αρχικό κείμενο που κατατέθηκε από την Πολιτεία προέβλεπε την έκδοση της κάρτας φιλάθλου και την τήρηση σχετικού μητρώου από τα ίδια τα Σωματεία και την παροχή στην Αστυνομία των απαιτούμενων πληροφοριών για σκοπούς διερεύνησης πιθανόν ποινικών αδικημάτων σε ενδεχόμενα περιστατικά βίας.</p>
      <p>Ως Πολιτεία εξακολουθούμε να υποστηρίζουμε την ορθότητα της αρχικής μας πρότασης, καθότι καθυσηχάζει πιθανές ανησυχίες από μέρους των φιλάθλων αναφορικά με τον τρόπο φύλαξης και επεξεργασίας των προσωπικών τους δεδομένων, ενώ την ίδια στιγμή διασφαλίζει τη δυνατότητα πρόσβασης της Αστυνομίας εκεί όπου είναι απαραίτητο.</p>
      <p>Ως εκ τούτου στηρίζουμε την εισήγηση σας για ανάληψη της ευθύνης δημιουργίας και διαχείρισης μητρώου των φιλάθλων από τα Σωματεία, αφενός βέβαια με την θέσπιση των αναγκαίων ασφαλιστικών δικλείδων σε ό,τι αφορά την προστασία των προσωπικών δεδομένων των πολιτών και αφετέρου με την εφαρμογή των κατάλληλων τεχνικών μέτρων που θα διασφαλίζουν ότι δεν θα είναι δυνατή η επέμβαση ή η οποιαδήποτε αλλοίωση του μητρώου…»</p>
      <p>Ήταν δηλαδή πρόθυμος και ο Πρόεδρος της Δημοκρατίας, ένα χρόνο προηγουμένως να στηρίξει την εισήγηση μας για διαχείριση του μητρώου φιλάθλων από τα Σωματεία, ήταν ο τέως Υπουργός πρόθυμος να καταθέσει στην Βουλή την τροποποίηση του Νόμου όμως από πλευράς σας το μόνο που ακούσαμε χθες να αναφέρετε στις τηλεοπτικές σας δηλώσεις είναι ότι οι ομάδες που έπεισαν τους οπαδούς τους να επιστρέψουν στα γήπεδα, το έχουν επιτύχει.</p>
      <p>Ποιες ομάδες είναι αυτές κ. Υπουργέ; Σε σύγκριση με ποια προοπτική έχουν οι ομάδες που αναφέρετε και που μόνο εσείς γνωρίζετε, καταφέρει να γεμίσουν τα στάδια τους;</p>
      <p>Εξ’όσων έχει ανακοινωθεί μέχρι στιγμής το ρεκόρ εισιτηρίων της φετινής χρονιάς σε αγώνα, μόλις έχει ξεπεράσει τις 10,000. Γνωρίζετε ποιο είναι το ρεκόρ προσέλευσης στο ΓΣΠ προ της κάρτας;</p>
      <p>Γνωρίζετε επίσης να μας πείτε αφού λειτουργείτε ως θεματοφύλακας της κάρτας φιλάθλου, πόσες από αυτές τις σχεδόν 100,000 κάρτες φιλάθλου που έχουν εκδοθεί, χρησιμοποιήθηκαν σε πάνω από 5 αγώνες σε αυτό το διάστημα των 16 μηνών;</p>
      <p>Γνωρίζετε να μας πείτε πόσες από αυτές τις 100,000 κάρτες έχουν χρησιμοποιηθεί μόλις μία φορά σε αυτούς τους 16 μήνες;</p>
      <p>Μπορείτε να μας απαντήσετε μετά από όλη αυτή την συζήτηση περί κάρτας αν όντως έχετε ζητήσει ποτέ από οποιανδήποτε υπηρεσία του κράτους ή έστω από την ΚΟΠ να σας παρουσιάσουν οποιανδήποτε έρευνα σε σχέση με το αν η κάρτα συνέτεινε στην ραγδαία μείωση της προσέλευσης του κόσμου στα γήπεδα;</p>
      <p>Θα περιμένουμε με ενδιαφέρον τις απαντήσεις σας αλλά και την ολοκλήρωση του πρώτου γύρου του πρωταθλήματος για να αξιολογήσουμε ξανά μέσα από τους αριθμούς εισιτηρίων που θα ανακοινώσει η ΚΟΠ, ποια είναι η πραγματικότητα και αν θα αλλάξει οτιδήποτε σε σχέση με αυτό που ζούμε εδώ και 16 μήνες…</p>
      <p>ΠΡΟΔΡΟΜΟΣ ΠΕΤΡΙΔΗΣ <br/>ΠΡΟΕΔΡΟΣ ΕΤΑΙΡΕΙΑ ΑΠΟΕΛ ΠΟΔΟΣΦΑΙΡΟ</p>
      <p>
        <b> </b>
      </p>
    </article>
  </body>
</html>