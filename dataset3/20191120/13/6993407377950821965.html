<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-zelensky-normandsky-format/30282779.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-20T13:59:19+00:00"/>
    <meta property="og:title" content="Зеленський назвав чотири питання для дискусії лідерів «нормандського формату»"/>
    <meta property="og:description" content="Лідери країн «нормандської четвірки» обговорюватимуть повернення полонених, припинення вогню, контроль над українсько-російським кордоном та вибори на Донбасі, заявив президент України Володимир Зелен"/>
  </head>
  <body>
    <article>
      <h1>Зеленський назвав чотири питання для дискусії лідерів «нормандського формату»</h1>
      <address>
        <time datetime="2019-11-20T13:59:19+00:00">20 Nov 2019, 13:59</time>
      </address>
      <p>Лідери країн «нормандської четвірки» обговорюватимуть повернення полонених, припинення вогню, контроль над українсько-російським кордоном та вибори на Донбасі, заявив президент України Володимир Зеленський у Станиці Луганській на Луганщині.</p>
      <p>«Важливо, щоб ми досягли конкретних термінів повернення всіх українських полонених, які підтверджені тією стороною. І обов’язково, щоб ми знайшли виходи повернення тих людей, які не підтверджені тією стороною, але підтверджені нашими списками», – розповів Зеленський.</p>
      <p>Він назвав нинішнє перемир’я на Донбасі «фейковим».</p>
      <p>«Друге питання – фейкове припинення вогню, фейкове хибне перемир’я. Таке, знаєте, тимчасове. Два-три дні було перемир’я, потім почали щось там пострілювати, а потім щось серйозне вже було і втрачаємо людей. Тобто серйозне перемир’я, серйозне припинення вогню – жодних немає пострілів», – сказав президент.</p>
      <figure>
        <iframe src="https://www.youtube.com/embed/XAj7uH7bYPo" width="640" height="360" data-service="Youtube" scrolling="no"/>
      </figure>
      <p>На його думку, важливо визначити відповідальність за порушення режиму тиші.</p>
      <p>«Третє питання – це контроль над кордоном, передача контролю Україні над кордоном України та Росії. Четверте питання. Я думаю, що воно одне з непростих, тому що з багатьох складових складається це питання, тому що можливість проведення місцевих виборів на вже тимчасово окупованій території України», – заявив Зеленський.</p>
      <p>Зустріч у «нормандському форматі» має відбутися 9 грудня у Парижі. Востаннє такі переговори <a href="https://www.radiosvoboda.org/a/28065613.html">відбувалися в жовтні 2016 року</a>.</p>
      <p>Збройний конфлікт на Донбасі триває від 2014 року після російської окупації Криму. Україна і Захід звинувачують Росію у збройній підтримці бойовиків. Кремль відкидає ці звинувачення і заявляє, що на Донбасі можуть перебувати хіба що російські «добровольці».</p>
      <p>За оцінками ООН, станом на 31 жовтня 2019 року, унаслідок збройного конфлікту на Донбасі <a href="https://www.radiosvoboda.org/a/news-un-viyna-ukraina-zhertvy/30271813.html">загинули</a> 13 000 – 13 200 людей.</p>
    </article>
  </body>
</html>