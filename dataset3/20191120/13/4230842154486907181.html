<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191120-minimalna-pomylka-garantuye-promah-u-metr-yak-gotuyut-ukrayinskyh-snajperiv-na-donbasi/"/>
    <meta property="og:site_name" content="ФАКТИ"/>
    <meta property="article:published_time" content="2019-11-20T13:49:46+00:00"/>
    <meta property="og:title" content="Мінімальна помилка гарантує промах у метр: як готують українських снайперів на Донбасі"/>
    <meta property="og:description" content="Українські снайпери на Донбасі ведуть свою війну. Як сьогодні навчають українських снайперів на передовій, скільки триває їх підготовка та які снайперські сили має противник – у матеріалі Фактів ICTV."/>
  </head>
  <body>
    <article>
      <h1>Мінімальна помилка гарантує промах у метр: як готують українських снайперів на Донбасі</h1>
      <address>
        <time datetime="2019-11-20T13:49:46+00:00">20 Nov 2019, 13:49</time>
      </address>
      <p>Українські снайпери на Донбасі ведуть свою війну. Як сьогодні навчають українських снайперів на передовій, скільки триває їх підготовка та які снайперські сили має противник – у матеріалі Фактів ICTV.</p>
      <p>Сили снайперів в умовах війни на Донбасі неможливо недооцінювати. За різними підрахунками, щонайменше 30% втрат ЗСУ припадають на снайперські обстріли. Чимало шкоди завдають і наші сили противнику.</p>
      <p>Журналіст Фактів ICTV<b> Володимир Михайлов</b> побував на полігоні, де готують снайперів. Там саме проходило вітрове тренування стрільби – солдати відточували навички роботи в умовах вітру.</p>
      <p>Він поспілкувався з інструктором фонду Повернись живим. Руслан довгий час займався професійним стрілковим спортом, а у 2015-2016 роках служив снайпером серед спецпризначенців. Тепер же він працює з майбутніми бійцями.</p>
      <h3>Що потрібно, аби стати снайпером?</h3>
      <p>Навчають снайперів протягом трьох місяців. Саме стільки часу потрібно, аби виробились м’язова пам’ять та моторика і з’явились навички. Але для цього тренуватись потрібно щодня, наголошує інструктор. Цього часу достатньо, щоб навчити стерпно стріляти на дистанції, але, наприклад, налаштувати гвинтівку самостійно буває складно через брак знань.</p>
      <figure>
        <img src="https://fakty.com.ua/wp-content/uploads/2019/11/20/Snajpery-2.jpg?1574250180"/>
      </figure>
      <blockquote>– Якщо ґрунтуватися на досвіді американської армії, повноцінна підготовка – це два роки. Тут потрібно багато математичних знань, фізики та балістики, а не тільки стрілецької підготовки.</blockquote>
      <p>Від цих знань залежить точність стрільби на великі дистанції 1,5-2 км. Так, наводить приклад Руслан, помилка в оцінці напрямку або швидкості вітру навіть на півметра в секунду вартуватиме промаху в один метр.</p>
      <p>Експерт зазначає, мало навчитись – потрібно постійно підтримувати навички. А це мінімум два тренування на тиждень.</p>
      <blockquote>– Дуже багато стріляти не потрібно, головне – регулярно. Регулярно – це найважливіше слово.</blockquote>
      <p>Зазвичай, снайпери не стріляють двічі – мають лише один шанс влучити у ціль. Тому їх завдання – не стріляти у першу-ліпшу ціль, а вишукувати пріоритетну – командира або кулеметника.</p>
      <blockquote>– Снайпер – це передусім розвідник і спостерігач. Не так важливо безперервно стріляти, як спостерігати – знати, як переміщається противник, де його позиції, якою дорогою він ходить.</blockquote>
      <h3>Сили противника</h3>
      <p>Експерт зазначає – останні декілька місяців з боку бойовиків ведеться постійний снайперський вогонь. Ходять чутки, що туди постійно звозять якісь групи людей. Але він зазначає – кулі, які прилітають з того боку, дуже якісні.</p>
      <blockquote>– Завдання снайпера – коли піхота приносить його кулю, оцінити, що це було. Навіть за характеристикою кулі можна зробити висновок, хто працював – снайпер або це просто “випадкова куля”. Таке теж буває.</blockquote>
      <p>Він відзначає, там є і місцеве населення, яке готують на місці. Руслан називає їх аматорами. Але є й професійні снайпери, які приїжджають з дорогою зброєю.</p>
      <blockquote>– Зброя вся імпортна, нічого російського немає. Але нічого надто космічного теж немає. Окрім сильно розрекламованої гвинтівки Лабаєва (<i>російська снайперська гвинтівка, – <b>Ред.</b></i>). Хоча навіть вона вся зібрана з імпортних деталей.</blockquote>
      <h3>Арсенал України</h3>
      <p>Зброя, боєприпаси, оптика та додаткове обладнання для снайперів – задоволення не з дешевих. Але якісне обладнання – запорука хорошої роботи стрілка. Зараз ситуація з арсеналом краща, ніж це було на початку війни.</p>
      <blockquote>– Всі СГД (<i>снайперська гвинтівка Драгунова, – <b>Ред.</b></i>), які були на озброєнні,  вже 30-40 років в експлуатації, тобто вони 70-80-х років. Вони стріляли посередньо, а знайти якісну гвинтівку було досить складно.</blockquote>
      <p>Він також зазначає, у 2016-2017 і навіть частково 2018 роках все закуповували волонтери. Вони офіційно передавали зброю на баланс ЗСУ, тобто вона була прийнята на озброєння та сертифікована.</p>
      <p>Зараз наш арсенал поповнюється українськими снайперськими гвинтівками <b>UR-10</b>.</p>
      <blockquote>– Ця зброя нова та якісна. Тут хороша оптика, – оцінює експерт.</blockquote>
      <p>Та якщо гвинтівки на баланс надходять, то боєприпасів поки що бракує. Стріляють мисливсько-спортивними кулями.</p>
      <blockquote>– Проблема зараз з боєприпасами. Ті, які надходили раніше, були низької якості. Вони давали дуже малу точність, недостатню навіть для стрільби на 1 км. Зараз йдеться про те, щоб давати снайперські боєприпаси, але які – поки невідомо<b>.</b></blockquote>
      <p>
        <b>Більше дивіться у відеоінтерв’ю:</b>
      </p>
      <figure>
        <iframe src="https://www.youtube.com/embed/il9T3unnjJo" width="500" height="281" data-service="Youtube" scrolling="no"/>
      </figure>
      <p>Нагадаємо, раніше Факти ICTV записували <a href="https://fakty.com.ua/ua/ukraine/20191010-pro-peredannya-rozviddanyh-cherez-olx-ta-zbroyu-za-300-grn-interv-yu-z-partyzanom-zhemchugovym/">інтерв’ю з українським партизаном Володимиром Жемчуговим.</a> Він розповідав, як передавали розвіддані через ОLX та купували зброю за 300 грн.</p>
    </article>
  </body>
</html>