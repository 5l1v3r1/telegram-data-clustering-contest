<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/economy/714420-prasino-fos-apo-thn-komision-ston-ellhniko-proypologismo.html"/>
    <meta property="og:site_name" content="madata.gr"/>
    <meta property="article:published_time" content="2019-11-20T13:51:00+00:00"/>
    <meta property="og:title" content="Πράσινο φως από την Κομισιόν στον ελληνικό προϋπολογισμό"/>
    <meta property="og:description" content="Η Κομισιόν ενέκρινε την τέταρτη έκθεση για την Ελλάδα στο πλαίσιο ενισχυμένης εποπτείας που ενεργοποιήθηκε μετά την ολοκλήρωση του προγράμματος στήριξης της σταθερότητας του Ευρωπαϊκού"/>
  </head>
  <body>
    <article>
      <h1>Πράσινο φως από την Κομισιόν στον ελληνικό προϋπολογισμό</h1>
      <address>
        <time datetime="2019-11-20T13:51:00+00:00">20 Nov 2019, 13:51</time>
      </address>
      <p>Η Κομισιόν ενέκρινε την τέταρτη έκθεση για την Ελλάδα στο πλαίσιο ενισχυμένης εποπτείας που ενεργοποιήθηκε μετά την ολοκλήρωση του προγράμματος στήριξης της σταθερότητας του Ευρωπαϊκού Μηχανισμού Σταθερότητας τον Αύγουστο του 2018 και κατέληξε στο συμπέρασμα ότι η χώρα ετοίμασε προϋπολογισμό σύμφωνο με τις δεσμεύσεις της και ταυτόχρονα έχει αναλάβει αποτελεσματική δράση σε σχέση με τα προαπαιτούμενα, όπως είχε αποκαλύψει το real.gr και το STAR κατ’ αποκλειστικότητα το πρωί της Δευτέρας.</p>
      <p>Η δημοσίευση της έκθεσης ακολουθεί την τέταρτη μεταπρογραμματική αποστολή στην Ελλάδα η οποία πραγματοποιήθηκε από τις 23 έως τις 26 Σεπτεμβρίου 2019.</p>
      <p>Συγκεκριμένα η έκθεση καταλήγει στο συμπέρασμα ότι η Ελλάδα έχει ετοιμάσει προϋπολογισμό για το 2020 που ανταποκρίνεται στον συμφωνηθέντα στόχο του πρωτογενούς πλεονάσματος του 3,5% του ΑΕΠ με τρόπο φιλικό προς την ανάπτυξη και ότι η κυβέρνηση έχει αναλάβει συνολικά τις απαραίτητες δράσεις για την επίτευξη των ειδικών μεταρρυθμιστικών της δεσμεύσεων για τα μέσα του 2019 , στο πλαίσιο της προώθησης ενός ευρύτερου προγράμματος μεταρρυθμίσεων.</p>
      <p>Σημειώνει δε ότι περαιτέρω δράσεις θα είναι ζωτικής σημασίας για την ολοκλήρωση και, όπου είναι απαραίτητο, την επιτάχυνση των μεταρρυθμίσεων. Τα ευρήματα αυτής της έκθεσης θα συζητηθούν στο Eurogroup της 4ης Δεκεμβρίου 2019.</p>
      <p>Επιπλέον η  Κομισιόν ενέκρινε το προσχέδιο του Προϋπολογισμού της Κύπρου, για το όποιο εκτιμά πως από κοινού με τα προσχέδια της Γερμανίας, της Ιρλανδίας, της Ελλάδας, της Κύπρου, της Λιθουανίας, του Λουξεμβούργου, της Μάλτας, των Κάτω Χωρών και της Αυστρίας "είναι σύμφωνο με το Σύμφωνο Σταθερότητας και Ανάπτυξης το 2020".</p>
      <p>Η Κομισιόν, και ειδικότερα ο Αντιπρόεδρος Dombrovskis και ο Επίτροπος Moscovici, παρουσίασαν τις γνωμοδοτήσεις της Κομισιόν σχετικά με τα σχέδια προϋπολογισμού των κρατών μελών της ζώνης του ευρώ για το 2020, και τα μέτρα που θα ληφθούν στο πλαίσιο του Συμφώνου Σταθερότητας και Ανάπτυξης, ενώ ενέκριναν και την τέταρτη έκθεση της ενισχυμένης εποπτείας για την Ελλάδα, μετά από την εβδομαδιαία συνεδρίαση του Κολεγίου των Επιτροπών.</p>
      <p>Όσον αφορά την Κύπρο, η Κομισιόν δήλωσε ότι υπάρχει περιορισμένη πρόοδος όσον αφορά την εφαρμογή του δημοσιονομικού διαρθρωτικού τμήματος των συστάσεων για τη χώρα σε σχέση με το 2019, αλλά τηρείται ο μεσοπρόθεσμος δημοσιονομικός στόχος και ο δείκτης αναφοράς για τη μείωση του χρέους τόσο για το 2019 όσο και για το 2020.</p>
      <p>Η Κομισιόν υπενθυμίζει ότι εξέδωσε έκθεση στις 5 Ιουνίου 2019 σύμφωνα με το άρθρο 126 παράγραφος 3 της ΣΛΕΕ, όπου κατέληξε στο συμπέρασμα ότι δεν πρέπει να ληφθούν περαιτέρω μέτρα σχετικά με την ύπαρξη υπερβολικού ελλείμματος.</p>
      <p>Ωστόσο, η Κύπρος παραμένει στον κατάλογο των χωρών με υπερβολικές μακροοικονομικές ανισορροπίες μαζί με την Ιταλία και την Ελλάδα - χωρίς να απαιτούνται ωστόσο διορθωτικές ενέργειες από πλευράς Κομισιόν.</p>
      <p>Για την ΕΕ ως σύνολο, η Κομισιόν υπενθυμίζει ότι από τον Ιούλιο του τρέχοντος έτους και για πρώτη φορά από το 2002, κανένα κράτος μέλος της ζώνης του ευρώ δεν βρίσκεται στη διαδικασία υπερβολικού ελλείμματος. Ο λόγος του χρέους προς το ΑΕΠ της ζώνης του ευρώ αναμένεται να συνεχίσει την πτωτική πορεία των τελευταίων ετών και να μειωθεί από περίπου 86% το 2019 σε περίπου 85% το 2020.</p>
      <p>Μετά τις πρόσφατες οικονομικές προβλέψεις του φθινοπώρου του 2019 και τις διαβουλεύσεις με τα κράτη μέλη, η Κομισιόν ενέκρινε τις γνωμοδοτήσεις της σχετικά με τα σχέδια προϋπολογισμού όλων των χωρών της ζώνης του ευρώ. Διαπίστωσε δε ότι τα σχέδια προϋπολογισμού για το 2020 δεν παρουσιάζουν ιδιαίτερα σοβαρή μη συμμόρφωση με τις απαιτήσεις του Συμφώνου Σταθερότητας και Ανάπτυξης. Τα σχέδια  εννέα κρατών μελών συμμορφώνονται με το Σύμφωνο Σταθερότητας και Ανάπτυξης το 2020. δύο κράτη μέλη είναι ευρέως συμβατά και για οκτώ κράτη μέλη τα σχέδια ενέχουν τον κίνδυνο μη συμμόρφωσης με το Σύμφωνο Σταθερότητας και Ανάπτυξης το επόμενο έτος.</p>
      <p>Αναλυτικά, τα σχέδια προϋπολογισμού της Εσθονίας και της Λετονίας ευθυγραμμίζονται σε γενικές γραμμές με το Σύμφωνο Σταθερότητας και Ανάπτυξης το 2020. Η εφαρμογή των σχεδίων προϋπολογισμού ενδέχεται να οδηγήσει σε κάποια παρέκκλιση από τον μεσοπρόθεσμο δημοσιονομικό στόχο της χώρας για τη Λετονία και από το για την επίτευξη του στόχου αυτού στην περίπτωση της Εσθονίας.</p>
      <p>Όσον αφορά το Βέλγιο, την Ισπανία, τη Γαλλία, την Ιταλία, την Πορτογαλία, τη Σλοβενία, τη Σλοβακία και τη Φινλανδία, οι προϋπολογισμοί  ενέχουν τον κίνδυνο μη συμμόρφωσης με το Σύμφωνο Σταθερότητας και Ανάπτυξης το 2020. Η εφαρμογή των σχεδίων αυτών των κρατών μελών ενδέχεται να οδηγήσει σε σημαντική απόκλιση από τις διαδρομές προσαρμογής προς τον αντίστοιχο μεσοπρόθεσμο δημοσιονομικό στόχο. Στις περιπτώσεις του Βελγίου, της Ισπανίας, της Γαλλίας και της Ιταλίας, προβλέπεται επίσης μη συμμόρφωση με το δείκτη αναφοράς για τη μείωση του χρέους.</p>
    </article>
  </body>
</html>