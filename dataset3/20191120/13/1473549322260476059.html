<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/lodz,69/lodz-lokatorzy-kamienicy-przy-wolczanskiej-43-zagrozeni-trwaja-protesty,986837.html"/>
    <meta property="og:site_name" content="TVN24"/>
    <meta property="article:published_time" content="2019-11-20T13:08:10+00:00"/>
    <meta property="og:title" content="Kamienica może się zawalić, ponad 20 rodzin w niebezpieczeństwie. Lokatorzy protestują"/>
    <meta property="og:description" content="Kamienica przy ulicy Wólczańskiej 43 w Łodzi jest ciągle zamieszkała, chociaż może w każdej chwili runąć - alarmuje Powiatowy Inspektor Nadzoru Budowlanego. Dzisiaj przed sądem miał stanąć administ..."/>
  </head>
  <body>
    <article>
      <h1>Kamienica może się zawalić, ponad 20 rodzin w niebezpieczeństwie. Lokatorzy protestują</h1>
      <address><time datetime="2019-11-20T13:08:10+00:00">20 Nov 2019, 13:08</time> by <a rel="author">bż/ks</a></address>
      <slideshow>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/c88dfe50-9577-47cf-8ed9-976a165d402d-480p.mp4"/>
          <figcaption>Mieszkańcy kamienicy przy Wólczańskiej proszą o pomoc</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/6bc150f1-a2bd-48b6-834c-ce88127aecf3-480p.mp4"/>
          <figcaption>Dwadzieścia rodzin dostało sześć dni, żeby się wyprowadzić</figcaption>
        </figure>
        <figcaption>Kamienica może się zawalić<cite>Foto: TVN24 Łódź | Video: TVN24 Łódź</cite></figcaption>
      </slideshow>
      <h3>Kamienica przy ulicy Wólczańskiej 43 w Łodzi jest ciągle zamieszkała, chociaż może w każdej chwili runąć - alarmuje Powiatowy Inspektor Nadzoru Budowlanego. Dzisiaj przed sądem miał stanąć administrator gmachu, który jest oskarżony o doprowadzenie kamienicy do ruiny. Zagrożeni mieszkańcy od kilku dni apelują do miasta o pomoc. Dzisiaj znowu pikietują w urzędzie.</h3>
      <p><a href="https://www.tvn24.pl/lodz,69/lodz-miasto-pisze-pozew-na-lokatorow-ktorzy-nie-chca-sie-wyprowadzic-z-kamienic,985316.html">O dramacie lokatorów kamienicy przy Wólczańskiej pisaliśmy na portalu tvn24.pl w poniedziałek.</a> Ponad dwadzieścia rodzin zamieszkujących budynek dostało kilka dni na spakowanie wszystkich swoich rzeczy i wyprowadzkę. Wszystko przez to, że kamienica jest w tak złym stanie, że grozi zawaleniem.</p>
      <p>Kamienica ma prywatnych właścicieli, ale lokatorzy proszą o pomoc miasto. Tłumaczą, że administracja nie wskazała im, gdzie mają uciekać.</p>
      <related>
        <a href="https://www.tvn24.pl/lodz,69/ich-dom-moze-sie-zawalic-ale-oni-nie-maja-gdzie-pojsc-urzednicy-szukamy-rozwiazan,986284.html"/>
      </related>
      <p>- Nie zostawimy tych ludzi bez pomocy. Mieszkańcy, którzy podpisywali umowę najmu z miastem (przed przejęciem jej przez spadkobierców właścicieli - red.) otrzymali propozycje lokali zastępczych należących do miasta - mówi przed kamerą TVN24 Joanna Skrzydlewska, wiceprezydent Łodzi.</p>
      <p>Ci, którzy umowę najmu zawierali już z prywatnymi właścicielami, mają być informowani o tym, w których prywatnych kamienicach są wolne lokale.</p>
      <p>- Do czasu przeprowadzki oferujemy rodzinom tymczasowe przeniesienie się do hostelu - mówi Skrzydlewska.</p>
      <p>Propozycje przygotowane przez urzędników dla wielu mieszkańców są nie do zaakceptowania. W środę przyszli z transparentami na sesję rady miejskiej. Tłumaczyli, że proponowane im przez urzędników mieszkania są w bardzo złym stanie.</p>
      <related>
        <a href="https://www.tvn24.pl/lodz,69/kamienice-w-katastrofalnym-stanie-lodz-prosi-o-pomoc,981364.html"/>
      </related>
      <p>- Jeżeli miasto nie zmieni swoich propozycji, to nigdzie się nie wyprowadzimy. Będą nas musieli wynosić siłą - zapowiada jedna z lokatorek.</p>
      <h3>Odroczony proces</h3>
      <p>W Sądzie Rejonowym dla Łodzi Śródmieścia miał dziś ruszyć proces administratora gmachu, oskarżonego o zaniedbania, które doprowadziły do złego stanu budynku.</p>
      <p>Rozprawa została jednak odroczona z uwagi na nieobecność wezwanych świadków. Przedstawiciele firmy, zarządzającej budynkiem w imieniu właścicieli, nie zgodzili się na rozmowę z tvn24.pl.</p>
      <p>- Zgodę na komentowanie ma tylko prezes. Odniesie się do sprawy w przyszły czwartek, gdy wróci z urlopu - usłyszeliśmy od jednego z pracowników firmy.</p>
      <h3>Specustawa</h3>
      <p>Na środowej sesji rady miasta głos w sprawie problemu zaniedbanych kamienic zabrała prezydent Łodzi, Hanna Zdanowska. Przedstawiła projekt specustawy, która ma ułatwić i przyspieszyć proces rewitalizacji kamienic oraz ich przejmowania od prywatnych właścicieli.</p>
      <p>- Liczę na współpracę wszystkich radnych, niezależnie od ich przynależności politycznej. Sytuacja jest bardzo poważna - podkreślała prezydent.</p>
      <p>Projekt zakłada m.in. stworzenie Krajowego Funduszu Rewitalizacji Łodzi, do którego mają spływać środki ze zbiórek publicznych i imprez, dotacji celowych z budżetu państwa i z innych dochodów ustalonych przez rząd.</p>
      <p>Projekt specustawy ma być teraz dopracowany przez specjalną komisję, która ma być powołana podczas środowej sesji rady miasta. Gotowy projekt - według pomysłu samorządowców - miałby potem trafić do Sejmu za pomocą parlamentarzystów wybranych z Łodzi i okolic.</p>
      <p>Pod koniec października Hanna Zdanowska napisała list do premiera Mateusza Morawieckiego, w którym prosi o wsparcie miasta w przyspieszeniu remontów. "Potrzebujemy specjalnego wsparcia, abyśmy mogli uratować jak najwięcej z historycznego dziedzictwa naszego miasta. To ważne nie tylko dla łodzian, ale dla wszystkich Polaków" – pisała Zdanowska w liście.</p>
      <p>Pomoc jest niezbędna, bo - jak podkreśla prezydent miasta - centrum Łodzi jest w tak złym stanie, że z własnych środków nie uda się uratować wszystkich gmachów. Jak pisze Zdanowska - w mieście trwa od 10 lat "gigantyczny remont obejmujący setki kamienic, zabytkowych budynków i pałaców, a także całe kwartały miasta".</p>
      <p>Prezydent podkreśla, że "Łódź jest liderem rewitalizacji w Polsce". I wskazuje, że "żadne miasto nie robi tyle, co Łódź". - Miasto dostało odpowiedź od premiera Matusza Morawieckiego. Zostaliśmy poinformowani, że wniosek o przyznanie dodatkowych środków zostanie przekazany do odpowiedniego resortu - informuje rzecznik prezydenta Łodzi, Marcin Masłowski.</p>
      <related>
        <h4>Dowiedz się więcej...</h4>
        <a href="https://www.tvn24.pl/lodz,69/ich-dom-moze-sie-zawalic-ale-oni-nie-maja-gdzie-pojsc-urzednicy-szukamy-rozwiazan,986284.html"/>
      </related>
    </article>
  </body>
</html>