<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640953/%D8%AA%D8%AF%D8%A7%D9%88%D9%85-%D8%A8%D8%A7%D8%B1%D8%B4%E2%80%8C%D9%87%D8%A7-%D8%AF%D8%B1-%D8%A8%DB%8C%D8%B4%D8%AA%D8%B1-%D9%85%D9%86%D8%A7%D8%B7%D9%82-%DA%A9%D8%B4%D9%88%D8%B1-%D8%B7%DB%8C-%D8%A7%D9%85%D8%B1%D9%88%D8%B2"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T13:37:00+00:00"/>
    <meta property="og:title" content="تداوم بارش‌ها در بیشتر مناطق کشور طی امروز"/>
    <meta property="og:description" content="مدیر کل پیش بینی و هشدار سریع سازمان هواشناسی از تداوم بارش‌ها و ماندگاری هوای سرد در کشور تا پایان هفته خبر داد."/>
  </head>
  <body>
    <article>
      <h1>
        <a href="https://www.bultannews.com/fa/news/640953/%D8%AA%D8%AF%D8%A7%D9%88%D9%85-%D8%A8%D8%A7%D8%B1%D8%B4%E2%80%8C%D9%87%D8%A7-%D8%AF%D8%B1-%D8%A8%DB%8C%D8%B4%D8%AA%D8%B1-%D9%85%D9%86%D8%A7%D8%B7%D9%82-%DA%A9%D8%B4%D9%88%D8%B1-%D8%B7%DB%8C-%D8%A7%D9%85%D8%B1%D9%88%D8%B2">تداوم بارش‌ها در بیشتر مناطق کشور طی امروز</a>
      </h1>
      <h2>مدیر کل پیش بینی و هشدار سریع سازمان هواشناسی از تداوم بارش‌ها و ماندگاری هوای سرد در کشور تا پایان هفته خبر داد.</h2>
      <address><time datetime="2019-11-20T13:37:00+00:00">20 Nov 2019, 13:37</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، صادق ضیاییان اظهار کرد:‌ بر اساس تحلیل آخرین نقشه‌های هواشناسی امروز (۲۹ آبان) برای بیشتر مناطق کشور به‌جز نوار غربی، بارش باران و برای هرمزگان و جنوب سیستان و بلوچستان رگبار و رعد و برق و در دامنه‌های البرز و زاگرس و ارتفاعات یزد و کرمان بارش برف پیش‌بینی می‌شود.</p>
      <p>وی ادامه داد: فردا (۳۰ آبان) در نوار شرقی کشور و بخش‌های از استان‌های یزد، کرمان، شرق هرمزگان و ارتفاعات البرز شرقی و در سواحل شمالی، اردبیل و شمال آذربایجان شرقی، و روز جمعه ( ۱ آذر ) در سواحل شمالی، اردبیل، شمال آذربایجان شرقی، خراسان شمالی و شمال خراسان رضوی، ارتفاعات البرز شرقی و جنوب سیستان و بلوچستان بارش دور از انتظار نیست.</p>
      <p>به گفته‌ی ضیاییان روز شنبه (۲ آذر) نیز در سواحل غربی خزر، اردبیل و به‌صورت پراکنده در ارتفاعات البرز شرقی و روز یکشنبه (۳ آذر) در استان گیلان بارش خواهیم داشت.</p>
      <p>مدیر کل پیش بینی و هشدار سریع سازمان هواشناسی افزود: فردا (۳۰ آبان) در جنوب سیستان و بلوچستان و شرق هرمزگان و روز جمعه (۱ آذر) در جنوب سیستان و بلوچستان بارش‌ها به‌صورت رگبار و رعد و برق خواهد بود و در بخش‌هایی از خراسان رضوی و ارتفاعات استان‌های یزد و کرمان، ارتفاعات البرز شرقی، اردبیل و شمال آذربایجان شرقی و روز جمعه (۱ آذر) برای ارتفاعات البرز مرکزی، اردبیل و شمال آذربایجان شرقی بارش برف پیش‌بینی می‌شود.</p>
      <p>ضیاییان با بیان اینکه امروز (۲۹ آبان) خلیج فارس، تنگه هرمز و دریای عمان و روز جمعه (۱ آذر) دریای عمان مواج است، گفت: از امروز تا شنبه (۲ آذر) نیز دریای خزر مواج خواهد بود همچنین ضمن پایداری هوای سرد برای شمال شرق کشور، تا روز جمعه دمای هوا بین ۴ تا ۶ درجه سانتیگراد دراین مناطق کاهش می‌یابد.</p>
      <p>وی در پایان درباره‌ی وضعیت جوی تهران طی دو روز آینده اظهار کرد: آسمان تهران فردا (۳۰ آبان) صاف تا قسمتی ابری، همراه با وزش باد و حداقل دمای منفی یک و حداکثر دمای ۱۰ درجه سانتیگراد و روز جمعه (۱ آذر) نیز کمی ابری و در بعد ازظهر همراه با افزایش ابر و وزش باد با حداقل دمای صفر و حداکثر دمای ۸ درجه سانتیگراد پیش‌بینی می‌شود.</p>
    </article>
  </body>
</html>