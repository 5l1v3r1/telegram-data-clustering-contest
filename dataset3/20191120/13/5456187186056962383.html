<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://charter97.org/ru/news/2019/11/20/356282/"/>
    <meta property="og:site_name" content="charter97.org"/>
    <meta property="article:published_time" content="2019-11-20T13:13:00+00:00"/>
    <meta property="og:title" content="Аўтарытарызм хутка будзе змецены, як пыл з мэблі"/>
    <meta property="og:description" content="Працуйце сумленна, тады вам ніякая ўзмоцненая ахова не спатрэбяцца!"/>
  </head>
  <body>
    <article>
      <h1>Аўтарытарызм хутка будзе змецены, як пыл з мэблі</h1>
      <h2>Працуйце сумленна, тады вам ніякая ўзмоцненая ахова не спатрэбяцца!</h2>
      <address><time datetime="2019-11-20T13:13:00+00:00">20 Nov 2019, 13:13</time> by <a rel="author">Сяргей Законнікаў</a></address>
      <p>У чалавечай супольнасці, дзе пастаянна ідзе паядынак паміж дабром і злом, ёсць розныя індывіды: ад праведнікаў да закончаных мярзотнікаў і забойцаў. Асаблівае месца займаюць перабежчыкі, якія проста і лёгка мяняюць перакананні.</p>
      <p>Перабежчыкі паводле ідэйных і палітычных матываў ёсць унутраныя і знешнія. Спачатку глянем на першых. Мушу папярэдне зазначыць, што я не хачу нагнятаць ніякай канфрантацыі, а таму не стану называць прозвішчаў. Мае роздумы заўжды скіраваны на яднанне ў грамадстве ўсіх людскіх пластоў — сацыяльных, палітычных і рэлігійных — на глебе здаровага сэнсу і імкнення да лепшага жыцця. Дастаткова таго, што асобы, якіх згадаю, магчыма, прачытаюць артыкул, задумаюцца над тым, што яны нарабілі, нарэшце пакаюцца, не будуць цынічна прэтэндаваць на месца высокамаральных «спавядальнікаў».</p>
      <p>Для мяне няма загадкі, чаму людзі, якія маюць вышэйшую адукацыю і параўнаўча развіты інтэлект, могуць мірыцца з цемрашальствам і пачынаюць яму служыць. Віною — тры маральныя хваробы: пыхлівасць, сквапнасць і прыстасавальніцтва.</p>
      <p>Калі малаадукаваны чалавек, як муха-бедалага, несвядома заблытаўся ў палітычнай павуціне, то яго можна прабачыць. Такія людзі заўсёды былі і, не сумняваюся, ніколі не звядуцца. Але ёсць яшчэ дасведчаныя дзеячы, якія ў час распаду СССР на хвалі эйфарыі спавядалі свабоду і дэмакратыю, а затым меркантыльна, з разлікам на ўласныя «бліскучыя перспектывы» зрабілі стаўку на Лукашэнку. Яны пайшлі на гэта, хоць у кагорце прэтэндэнтаў на прэзідэнцкае крэсла былі асобы больш годныя вопытам, прафесіяналізмам, мараллю.</p>
      <p>Няўжо «маладыя ваўкі» не разумелі, што «няякаснае насенне» не дасць добрага ўраджаю? Ведалі, але ўпарта вялі саўгаснага дырэктара да вышэйшай прыступкі ўлады.</p>
      <p>Тады я дыскутаваў з прыхільнікамі Лукашэнкі, даводзіў ім, што для станаўлення незалежнай краіны і нацыі толку з яго праўлення не будзе. Запомніліся гаворкі з яго падручным у выбарчым штабе, адукаваным, здольным чалавекам, але маніякальна зацыкленым на ідэі «народнага прэзідэнта». У архіве захоўваецца аркуш паперы, на якім ён зімой 1994 года маляваў дыяграму і падлічваў магчымасці кожнага прэтэндэнта на пасаду прэзідэнта ў працэнтах. Дарэчы, лічбы аказаліся даволі дакладнымі. Але за прагматычнымі разлікамі, якія ва ўмовах папулізму спраўдзіліся (у першым туры найбольш галасоў было на радзіме кандыдата ў Шклоўскім раёне (85%) і ў Лёзненскім (81,8%), дзе нібыта на яго быў зроблены замах), стаяла стратэгічная памылка «маладых ваўкоў». Яны не заглядалі наперад.</p>
      <p>Пераход палітычна неразвітага грамадства ад «савецкага сацыялізму» да дэмакратыі і рынкавай сістэмы трэба было ажыццяўляць пад кіраўніцтвам чалавека падрыхтаванага, з шырэйшым кругаглядам, які разумеў бы важнасць не толькі праблем эканомікі, прасцей кажучы, «кавалка хлеба», але і арганізацыі асветы насельніцтва, стварэння грамадскіх інстытутаў, развіцця палітычнага жыцця, рашэння надзённых задач умацавання нацыі.</p>
      <p>Замест выканання праграмы трансфармацыі грамадства, новы кіраўнік намёртва ўхапіўся за высокае крэсла, а каманда дапамагала яму захапіць абсалютную ўладу. Рэальныя палітычныя канкурэнты таямніча выкрадаліся і знікалі, а пасля праз следчыя ізалятары і турмы давялося прайсці і многім «маладым ваўкам».</p>
      <p>Распіярваючы вобраз «народнага прэзідэнта», ад якога ўсё залежыць, які «корміць і поіць», яго падручныя звялі на нішто душэўны парыў, энергію, смеласць, ініцыятыўнасць і самастойнасць, якія выяўлялі людзі ў канцы 80-х і напачатку 90-х гадоў ХХ стагоддзя. У новы век жыхары Беларусі ўвайшлі скутымі па руках і нагах аўтарытарызмам.</p>
      <p>У краіне вырас значны пласт нахабных і цынічных прыстасаванцаў, а сярод прыстойных людзей пануюць стомленасць, абыякавасць, адчай і нявер’е, што можна нешта змяніць. Гэтая акалічнасць — самая разбуральная для нацыі, яна таксама на сумленні «маладых ваўкоў». Яны не спрыялі падцягванню няспелага грамадства да ведаў і праўды, што трэба было рабіць неадкладна, а наадварот заблытвалі і падманвалі яго.</p>
      <p>Калі «эффективный менеджер» пачаў выбракоўваць халуёў, як бычкоў на жывёлагадоўчай ферме, яны кінуліся ў апазіцыю, бо пры іх увішнасці можна і тут няблага ўладкавацца. Гэтыя асобы цяпер займаюцца палітыкай, якая не мае выніку, ездзяць у замежжа на канферэнцыі і семінары, выпускаюць самаўсхваляльныя мемуары, павучаюць іншых.</p>
      <p>Перабежчыкі нарабілі шмат шкоды. Калі б яны прызналі памылкі, публічна пакаяліся, што самі стварылі аўтарытарызм, які сёння выматвае з народа апошнія сілы, то іх можна было б прабачыць. З кім не бывае: морак у галаву зайшоў. Дык не! «Настаўнікі» ўслед за сваім былым кумірам ва ўсіх бедах вінавацяць… недаразвіты «народец».</p>
      <p>Яшчэ больш агіднымі выглядаюць журналісты, якія бегаюць з аднаго лагера ў другі. Не паспеюць чытачы забыцца, як аўтар аблізваў «нашего президента», а той ужо развярнуўся на 180 градусаў і развенчвае яго, выступае «змагаром за дэмакратыю». Пасля ўлада кідае костку, і адразу — чарговая перабежка і натхнёныя панегірыкі правіцелю.</p>
      <p>Трэба згадаць і кантынгент супрацоўнікаў аналітычных цэнтраў — ідэалагічны плацдарм аўтарытарызму. Яны паклёпнічалі, аблівалі брудам вядомых людзей, найперш пісьменнікаў, якія стаяць на дэмакратычных пазіцыях. Пасля, калі заядлым «цэрберам» нешта недадалі або з-за ўзросту спіхнулі на пенсію, яны з такім жа імпэтам пачалі кляйміць уладу, якой служылі. Але і ад іх няма прабачэння за хлусню і паклёпы.</p>
      <p>Знешнія перабежчыкі дзеляцца на два віды. Першы — гэта палітычныя дзеячы замежных краін, якія скінуты з пасады за злачынствы. Да другога віду належыць стракатая армія жулікаў, карупцыянераў, якія хаваюцца ад правасуддзя, пераседжваюць небяспечны час. Нездарма нашу краіну абразліва называюць «адстойнікам».</p>
      <p>У Беларусі і Расіі, па віне ў тым ліку і перабежчыкаў, не стала легетымных прэзідэнтаў, парламентаў, незалежных судоў, непадкантрольных СМІ. Няма разумнай унутранай і знешняй палітыкі.</p>
      <p>А што маецца? З боку аўтарытарных правіцеляў ёсць шантаж, лавіраванне сярод абставін, лакальных і маштабных падзей, жорсткае ўтаймоўванне сацыяльных і палітычных народных пратэстаў.</p>
      <p>Каменціруючы ход так званых парламенцкіх выбараў, Лукашэнка зноў падзяліў народ на «нашых», якія прыслужваюць яму, і «нянашых», хто не прымае аўтарытарызм. Агіду выклікаў «царскі» клопат узурпатара пра членаў выбарчых камісій, якія ў 2020 годзе будуць забяспечваць яго «перамогу». Усе яны — гэта проста тэхнічная служба для падліку галасоў. Працуйце сумленна, тады вам ніякія псіхолагі і ўзмоцненая ахова не спатрэбяцца!</p>
      <p>А пакуль справа ідзе да таго, што аўтарытарызм з усімі гэтымі «членамі» хутка будзе змецены, як пыл з мэблі.</p>
      <p>У інтэрв’ю тэлеканалу RTVI расійская актрыса <b>Лiя Ахеджакава</b> сказала пра пракурораў і суддзяў: «Вот как они будут перелицовываться /…/, как они все станут в струю и прям попадут, куда надо? Снимут одни ордена, наденут другие. Одни погоны поменяют на другие. Вот как это будет?» Журналіст Дзядко ўсміхнуўся: «Я думаю, что это будет стремительно и ярко»…</p>
      <p>Чалавечае быццё мяняецца і, на жаль, не заўсёды ў лепшы бок. Мяне дзівіць толькі адно: чаму людзі не вучацца ні на чужых, ні нават на сваіх памылках?</p>
      <p>
        <b>Сяргей Законнікаў, <a href="http://www.sn-plus.com/ru/page/viewpoint/9764/">sn-plus.com</a></b>
      </p>
    </article>
  </body>
</html>