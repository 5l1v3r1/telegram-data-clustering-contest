<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.repubblica.it/cronaca/2019/11/20/news/milano_spari_su_un_bus_la_polizia_indaga_su_un_21enne-241494559/"/>
    <meta property="og:site_name" content="Repubblica.it"/>
    <meta property="article:published_time" content="2019-11-20T13:28:00+00:00"/>
    <meta property="og:title" content="Milano, spara 6 colpi sul bus con una pistola a salve: denunciato un 21enne"/>
    <meta property="og:description" content="Non è la prima volta per il ragazzo: lo scorso giugno era stato denunciato per lo stesso reato commesso contro le ruote di un altro autobus"/>
  </head>
  <body>
    <article>
      <h1>Milano, spara 6 colpi sul bus con una pistola a salve: denunciato un 21enne</h1>
      <h2>Non è la prima volta per il ragazzo: lo scorso giugno era stato denunciato per lo stesso reato commesso contro le ruote di un altro autobus</h2>
      <address>
        <time datetime="2019-11-20T13:28:00+00:00">20 Nov 2019, 13:28</time>
      </address>
      <p>Un 21enne è stato denunciato dopo aver esploso 6 colpi con una pistola a salve su un bus di Milano, in via Quinto Romano. L'episodio è avvenuto l'11 novembre a bordo del mezzo della linea 67: il ragazzo ha aspettato che si aprissero le porte e ha sparato dentro al bus pieno di persone, tra cui anziani e bambini, terrorizzando tutti con un finto agguato. Il 21enne, che ha precedenti per minacce e danneggiamento, è stato indagato per interruzione di pubblico servizio e accensioni ed esplosioni pericolose.</p>
      <h3>Milano, spara sul bus con la pistola a salve: paura fra i passeggeri</h3>
      <figure>
        <video src="https://media.gedidigital.it/repubblicatv/file/2019/11/20/674039/674039-video-rrtv-650-milano_spari_sul_bus_la_polizia_.mp4"/>
      </figure>
      <p>Durante la perquisizione in casa, in zona Quinto Romano, è stata trovata la scacciacani senza il tappo rosso con 60 colpi e 14 coltelli di varie dimensioni. Pur non avendo un quadro clinico certificato, sembra che soffra di un disturbo e per questo sono stati attivati i servizi sociali. Lo scorso giugno è stato denunciato per lo stesso reato perché sempre in via Quinto Romano, ma su un autobus della linea 76, è andato in escandescenze senza un apparente motivo e ha esploso diversi colpi di pistola a salve contro le gomme del mezzo. In quell'occasione gli avevano sequestrato un piccolo arsenale a casa.</p>
    </article>
  </body>
</html>