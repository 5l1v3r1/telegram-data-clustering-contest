<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640950/%D8%A7%D9%81%D8%B4%D8%A7%DA%AF%D8%B1%DB%8C-%D8%AF%D8%B1%D8%A8%D8%A7%D8%B1%D9%87-%D9%BE%D9%88%D9%84%E2%80%8C%D9%87%D8%A7%DB%8C-%DA%AF%D9%85%D8%B4%D8%AF%D9%87-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%AF%D8%B1-%D8%AF%D9%88%D8%B1%D9%87-%D8%B9%D8%A7%D8%A8%D8%AF%DB%8C%D9%86%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T13:26:00+00:00"/>
    <meta property="og:title" content="افشاگری درباره پول‌های گمشده پرسپولیس در دوره عابدینی"/>
    <meta property="og:description" content="عضو هیات رییسه فدراسیون فوتبال نسبت به اظهارات اخیر یکی از مدیران فوتبالی خارج از کشور واکنش نشان داد."/>
  </head>
  <body>
    <article>
      <h1>
        <a href="https://www.bultannews.com/fa/news/640950/%D8%A7%D9%81%D8%B4%D8%A7%DA%AF%D8%B1%DB%8C-%D8%AF%D8%B1%D8%A8%D8%A7%D8%B1%D9%87-%D9%BE%D9%88%D9%84%E2%80%8C%D9%87%D8%A7%DB%8C-%DA%AF%D9%85%D8%B4%D8%AF%D9%87-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%AF%D8%B1-%D8%AF%D9%88%D8%B1%D9%87-%D8%B9%D8%A7%D8%A8%D8%AF%DB%8C%D9%86%DB%8C">افشاگری درباره پول‌های گمشده پرسپولیس در دوره عابدینی</a>
      </h1>
      <h2>عضو هیات رییسه فدراسیون فوتبال نسبت به اظهارات اخیر یکی از مدیران فوتبالی خارج از کشور واکنش نشان داد.</h2>
      <address><time datetime="2019-11-20T13:26:00+00:00">20 Nov 2019, 13:26</time> by <a rel="author">بولتن نیوز | bultannews.com</a></address>
      <p><b>گروه ورزشی:</b> کاظم طالقانی درباره برخی اظهارات امیر عابدینی، عنوان کرد: متاسفانه هر چند وقت یک بار مباحثی را به دروغ مطرح می کنید و مشخص نیست حال و احوال شما اساسا چگونه است. البته علاقمندم بدانم کجاست و چرا به ایران نمی آید تا برخی مباحث برای افکار عمومی بیشتر روشن شود.</p>
      <p>به گزارش <a href="https://www.bultannews.com/">بولتن نیوز</a> به نقل از فارس، وی ادامه داد: خودت سرمنشا گرانی فوتبال هستی. یادت هست در دهه 70  چه بلایی بر سر باشگاههای ریشه دار آوردی؟ یادت هست ارقام قراردادی را چطور یکباره چندین برابر کردی و اینچنین باشگاههای قدیمی را نابود کردید. می دانی اصطلاح پول های نجومی از زمان باشگاهداری شما به فوتبال ما الصاق شد؟</p>
      <p>طالقانی عنوان کرد: دوره پر افتخار حضور شما در فدراسیون هم از یادها نخواهد رفت؛ سه ماه و 10 روزی که آمدید و تیم ملی را با سرمربی خارجی از دور مقدماتی بازیهای آسیایی حذف کردید. آن روز نگران پول و بودجه نبودید؟ یادتان هست چگونه از این فوتبال رفتید؟ خدا عاقبت تان را به خیر کند! کاش حداقل به ایران بیایید و در دادگاهها و دادسراها، پاسخ شکایت ها در انواع و اقسام مختلف را بدهید. مردم باید بدانند چه کسانی پس از شکست تیم ملی جشن گرفتند.</p>
      <p>وی ادامه داد: دم از شفافیت می زنید اما بد نیست برای نخستین بار برای عموم روشنگری کنید، در دهه 70 سهم قرارداد علی دایی، مهدوی کیا و امامی فر به اروپا کجا رفت؟ چرا کسی نمی تواند به اسناد پرسپولیس در زمان شما دسترسی پیدا کند؟ نکند محرمانه هستند؟ شما که دم از شفافیت می زنید، چرا در جلسه ... به شرکت ... تخفیف دادید؟ چه کاره بودید که به دلخواه خود تصمیم بگیرید؟ دلیلش را بگویید تا مردم بدانند. یادتان هست خبرنگاران هفته نامه ... در زمان شما تهدید به چه نوع برخوردی شدند و از منزلشان جرات نمی کردند بیرون بیایند؟ درباره این قشر زحمتکش حرف می زنید؟ لطف کنید درباره کلمه گونی هر چه به ذهنتان می آید بگویید!</p>
      <p>طالقانی اظهار داشت: تا وقتی در سازمان لیگ پست داشتید، دم از این حرف ها نمی زدید و همه چیز گل و بلبل بود اما امروز که رییس فدراسیون بنا بر دلایلی شما را برداشته، این حرف ها را می زنید. این رفتار مسبوق به سابقه است. اهالی فوتبال مرتبا و کررا می گویند که وقتی می خواهند شما را همراه کنند، فقط نیاز به یک دست خط است و یک حکم. جوری از این رو به آن رو می شوید که باورکردنی نیست. خدا این قدر به رییس فدراسیون عزت داده که  تا امروز درباره دلایل اخراج شما حرفی نزند اما وای به روزی که بخواهد سکوتش را درباره شما و چند نفر دیگر بشکند و با مردم صحبت کند. آقای عابدینی!وای به آن روز.</p>
    </article>
  </body>
</html>