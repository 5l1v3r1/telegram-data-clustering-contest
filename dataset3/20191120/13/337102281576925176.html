<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A7%D8%B3%D8%AA%D9%82%D8%B1%D8%A7%D8%B1%DB%B3-%D9%87%D8%B2%D8%A7%D8%B1-%D9%86%DB%8C%D8%B1%D9%88%DB%8C-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D8%AF%D8%B1%D8%B9%D8%B1%D8%A8%D8%B3%D8%AA%D8%A7%D9%86%D8%8C-%D9%86%D8%A7%D9%88-%D9%87%D9%88%D8%A7%D9%BE%DB%8C%D9%85%D8%A7%D8%A8%D8%B1-%D8%A2%D8%A8%D8%B1%D8%A7%D9%87%D8%A7%D9%85-%D9%84%DB%8C%D9%86%DA%A9%D9%84%D9%86-%D8%A7%D8%B2-%D8%AA%D9%86%DA%AF%D9%87-%D9%87%D8%B1%D9%85%D8%B2-%D8%B9%D8%A8%D9%88%D8%B1%E2%80%8C%DA%A9%D8%B1%D8%AF-20191120/%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="RFI"/>
    <meta property="article:published_time" content="2019-11-20T13:38:12+00:00"/>
    <meta property="og:title" content="استقرار۳ هزار نیروی آمریکایی درعربستان، ناو هواپیمابر آبراهام لینکلن از تنگه هرمز عبور‌کرد"/>
    <meta property="og:description" content="دونالد ترامپ، رئیس‌ جمهوری آمریکا در نامه‌ای رسمی به کنگره این کشور مراتب استقرار ۳ هزار نیروی آمریکایی در عربستان را اعلام کرد. دونالد ترامپ اعلام کرد که هدف از استقرار این نیروها &quot;مقابله با اقدامات خصمانه ایران و گروههای نیابتی آن&quot; است و این نیروها..."/>
  </head>
  <body>
    <article>
      <h1>استقرار۳ هزار نیروی آمریکایی درعربستان، ناو هواپیمابر آبراهام لینکلن از تنگه هرمز عبور‌کرد</h1>
      <address><time datetime="2019-11-20T13:38:12+00:00">20 Nov 2019, 13:38</time> by <a rel="author">شاهرخ بهزادی</a></address>
      <p>
        <b>دونالد ترامپ، رئیس‌ جمهوری آمریکا در نامه‌ای رسمی به کنگره این کشور مراتب استقرار ۳ هزار نیروی آمریکایی در عربستان را اعلام کرد. دونالد ترامپ اعلام کرد که هدف از استقرار این نیروها "مقابله با اقدامات خصمانه ایران و گروههای نیابتی آن" است و این نیروها مادامیکه تهدیدهای ایران وجود دارد، در آنجا خواهند ماند. در همین حال، ناو هواپیمابر آبراهام لینکلن به همراه ناو گروه ضربت این ناو، روز سه شنبه از تنگه هرمز عبور کرد.</b>
      </p>
      <p>دونالد ترامپ، در نامه ای که عصر روز سه‌شنبه ١۹نوامبر/۲۸ آبان از سوی کاخ سفید منتشر شد، به نانسی پلوسی، رئیس مجلس نمایندگان آمریکا اطلاع داد با توجه به تخاصم‌های ایران و حمله‌ای که از سوی این کشور به تاسیسات نفت و گازعربستان سعودی انجام شده، نیروهای بیشتری برای بازدارندگی ایران راهی عربستان سعودی شده است. در این نامه تصریح شده است که‌ تجهیزات اعزامی به عربستان شامل نیروهای حمایت‌کننده از عملیات جنگنده‌های آمریکایی از خاک عربستان، دو اسکادران هواپیمای جنگنده و ۳ هزار نیروی نظامی خواهد بود.</p>
      <p>رئیس‌ جمهوری آمریکا در این نامه به حملات اخیر به عربستان اشاره کرده و گفته است که هدف "محافظت از منافع ایالات متحده و تقویت محافظت از نیروهای آمریکایی در منطقه در برابر اقدامات خصمانه ایران و نیروهای نیابتی آن" است.</p>
      <p>وی در این نامه همچنین تأکید کرده است که این اقدام برای اطمینان دادن به متحدین آمریکا در منطقه و جلوگیری از تحریک بیشتر ایران و تقویت دفاع منطقه ای است.</p>
      <p>مارک اسپر وزیر دفاع آمریکا پس از حمله موشکی و پهپادی به تأسیسات نفتی شرکت نفتی سعودی آرامکو در ماه سپتامبر گذشته اعلام کرد افزون بر نیروها و تجهیزاتی که قبلاً آمریکا به منطقه اعزام کرده است، دو اسکادران هواپیمای جنگنده و پرسنل وابسته، سامانه‌های دفاعی پاتریوت و تاد و همچنین ۳ هزار نیروی نظامی به عربستان سعودی اعزام خواهد شد.</p>
      <p>در پی حمله غیرمنتظره به تأسیسات نفتی شرکت آرامکو، دونالد ترامپ و دیگر مقامات آمریکایی وهمچنین سه کشور آلمان، انگلیس و فرانسه ایران را  پشت حمله به تأسیسات نفتی عربستان معرفی کردند و تلویحاً ایران را تهدیدی جدی برای بازار نفت و اقتصاد جهانی  دانستند.</p>
      <p>خبرگزاری رویترز گزارش می دهد که ناوگروه تحت رهبری ناو هواپیمابر "آبراهام لینکلن" آمریکا  دیروز سه شنبه از آب‌های تنگه هرمز عبور کرده است.</p>
      <p>یک سخنگوی نیروی دریایی آمریکا با تأیید این خبر، گفته است که این اقدام بر اساس برنامه از پیش‌تعیین‌شده انجام گرفته است.</p>
      <p>در ماه‌های اخیر با بالا گرفتن تنش‌ها در منطقه، آمریکا ناو‌های هواپیمابر خود را از سواحل ایران دور کرده بود. در این مدت، این نخستین باری است که یک ناو هواپیمابر آمریکایی از این تنگه راهبردی عبور می کند.</p>
    </article>
  </body>
</html>