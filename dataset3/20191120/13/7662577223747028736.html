<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lidovky.cz/domov/policie-nalezla-30-metru-pod-vodou-v-nadrzi-svihov-tela-pohresovaneho-paru-z-prahy.A191120_134450_ln_domov_rkj"/>
    <meta property="og:site_name" content="Lidovky.cz"/>
    <meta property="article:published_time" content="2019-11-20T13:46:00+00:00"/>
    <meta property="og:title" content="Policie nalezla 30 metrů pod vodou v nádrži Švihov těla pohřešovaného páru z Prahy"/>
    <meta property="og:description" content="Policisté nalezli v říjnu ve středočeské nádrži Švihov na řece Želivce těla pohřešovaného partnerského páru z Prahy. Potápěči je vylovili z hloubky zhruba 30 metrů, řekl ve středu novinářům šéf oddělení vražd pražského krajského policejního ředitelství Josef Mareš."/>
  </head>
  <body>
    <article>
      <h1>Policie nalezla 30 metrů pod vodou v nádrži Švihov těla pohřešovaného páru z Prahy</h1>
      <address>
        <time datetime="2019-11-20T13:46:00+00:00">20 Nov 2019, 13:46</time>
      </address>
      <p>
        <mark>Praha </mark>
        <b> Policisté nalezli v říjnu ve středočeské nádrži Švihov na řece Želivce těla pohřešovaného partnerského páru z Prahy. Potápěči je vylovili z hloubky zhruba 30 metrů, řekl ve středu novinářům šéf oddělení vražd pražského krajského policejního ředitelství Josef Mareš.</b>
      </p>
      <p>Identitu muže a ženy podle něj potvrdila genetická analýza. Z vraždy dvojice je obviněn čtyřiadvacetiletý muž, nadále ale podle Mareše odmítá vypovídat. Hrozí mu až dvacetiletý trest vězení nebo doživotí.</p>
      <p>„Obě těla byla zatížena, aby se potopila,“ uvedl Mareš. Podle něj to potvrdilo podezření policie, že dvojice zemřela násilnou smrtí. Kriminalisté již také znají způsob zavraždění, zatím ho ale nechtějí s ohledem na vyšetřování uvádět.</p>
      <p>Kvůli vraždě partnerského páru zadrželi policisté na počátku září dva čtyřiadvacetileté muže. Jednoho obvinili z vraždy, druhého ze spoluúčasti na podvodu. Motivem pachatelů bylo podle policie získání nemovitosti v hodnotě několika desítek milionů korun. Muži se podle Mareše s dvojicí seznámili tak, že projevili zájem o pronájem domu.</p>
      <p>Dvaasedmdesátiletá žena a sedmapadesátiletý muž spolu žili v bytě v Praze 6. Rodina páru se v létě obrátila na policii poté, co se jim dvojice dlouho neozývala. Svědci viděli muže s ženou naposledy v autě na odpočívadle dálnice D1. S nimi byl podle Mareše i jeden ze zadržených mužů.</p>
      <p>V září pak policisté tento vůz nalezli odstavený v maďarském městě Ostřihom poblíž slovenských hranic. Neměl registrační značky, vnitřek byl potřísněný chemikálií a v autě nebyly žádné osobní věci pohřešovaných. Policie má důkazy, že ho tam již v červnu dovezli zadržení mladíci.</p>
    </article>
  </body>
</html>