<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/dunya-haberleri/lavrov-turkiye-baris-pinari-harekatinin-yeniden-baslamayacagina-dair-guvence-verdi-1389473"/>
    <meta property="og:site_name" content="Karar.com"/>
    <meta property="article:published_time" content="2019-11-20T13:20:00+00:00"/>
    <meta property="og:title" content="Lavrov: Türkiye, Barış Pınarı Harekatı'nın yeniden başlamayacağına dair güvence verdi"/>
    <meta property="og:description" content="Türkiye'nin Suriye'nin kuzeyindeki Barış Pınarı Harekatı'na ilişkin ABD ve Rusya ile yapılan mutabakatlara uyulmadığı, teröristlerin tamamen temizlenmediği gerekçesi ile harekatın 'kaldığı yerden devam edecek' açıklamalarına karşın Rusya'dan yeni bir açıklama geldi. Rusya Dışişleri Bakanı Lavrov, Türkiye'nin harekata yeniden başlama niyetinde olmadığı konusunda güvence verdiğini söyledi."/>
  </head>
  <body>
    <article>
      <h1>Lavrov: Türkiye, Barış Pınarı Harekatı'nın yeniden başlamayacağına dair güvence verdi</h1>
      <address>
        <time datetime="2019-11-20T13:20:00+00:00">20 Nov 2019, 13:20</time>
      </address>
      <p>
        <b>Türkiye'nin Suriye'nin kuzeyindeki Barış Pınarı Harekatı'na ilişkin ABD ve Rusya ile yapılan mutabakatlara uyulmadığı, teröristlerin tamamen temizlenmediği gerekçesi ile harekatın 'kaldığı yerden devam edecek' açıklamalarına karşın Rusya'dan yeni bir açıklama geldi. Rusya Dışişleri Bakanı Lavrov, Türkiye'nin harekata yeniden başlama niyetinde olmadığı konusunda güvence verdiğini söyledi.</b>
      </p>
      <p>Rusya Dışişleri Bakanı Sergey Lavrov, Türkiye'nin Rusya'ya Suriye'nin kuzeyindeki harekata yeniden başlama niyetinde olmadığı konusunda güvence verdiğini söyledi.</p>
      <p>Dışişleri Bakanı Mevlüt Çavuşoğlu'nun Rusya ve ABD'nin Kürt güçlerin çekilmesi için gereken her şeyi yapmadığı açıklamasını değerlendiren Lavrov şu ifadeleri kullandı:</p>
      <p>"Türk hükümet temsilcileri ile Rusya Büyükelçisi arasında temas kuruldu. Türk tarafı, Rusya'nın yaptığı iş hakkında Ankara'da hiç kimsenin şüphesi olmadığı ve mevkidaşım ve dostum Mevlüt Çavuşoğlu ile sayın (Cumhurbaşkanlığı Sözcüsü İbrahim) Kalın'ın Barış Pınarı Harekatı'nın yeniden başlayacağına dair bir şey söylemediği konusunda güvence verdi."</p>
      <p>Lavrov, Türk tarafının ortada bir yanlış anlama olduğunu belirttiğini vurguladı.</p>
      <p>
        <b>ERDOĞAN 'HAREKAT DEVAM EDECEK' DEMİŞTİ</b>
      </p>
      <p>Macaristan ziyareti dönüşü uçakta gazetecilerin sorularını cevaplayan Cumhurbaşkanı Recep Tayyip Erdoğan, ABD ve Rusya'nın mutabakata uymadığı hatırlatılarak kendisine yöneltilen "Bu durumda Barış Pınarı Harekatı devam edecek diyebilir miyiz" sorusuna "Kesinlikle" cevabını vermişti.</p>
      <p>
        <a href="https://www.karar.com/guncel-haberler/erdogandan-macaristan-donusu-onemli-aciklamalar-1377619">Erdoğan'ın sözleri şu şekildeydi:</a>
      </p>
      <p>"Burada son terörist bölgeyi terk etmedikten sonra biz bu işi bırakmayız. Bu işin bir boyutu. İkinci olarak, diğer ülkeler buradan çıkmadıktan sonra biz buradan çıkmayız. Biz Suriye'nin birliğine, beraberliğine ve bütünlüğüne taraftarız. Asla parçalanmasını da istemeyiz. Eğer diğer ülkeler de buna taraftarlar ise kendilerinin de bunu ispat etmeleri lazım. Onlar ispat edecekler ki bizden de bunun ispatını istesinler. Bunların hiçbirinin burada sınırı yok ama bizim burada sınırımız var. En batıdan aldığımız zaman en doğuya kadar sadece 911 kilometre Suriye sınırı var. Oysa burada ne Rusya'nın ne ABD'nin ne de İran'ın sınırı var. Sadece Irak'ın biraz sınırı var. Bizim Adana Mutabakatı gibi bir belgemiz var. Bu terör örgütleri temizlenmedikçe, Adana Mutabakatı'nın bize vermiş olduğu yetkiyle buradaki duruşumuzu aynen devam ettireceğiz."</p>
      <p>
        <b>'TÜRKİYE'NİN TEHDİTLERİNİ ŞAŞKINLIKLA KARŞILADIK'</b>
      </p>
      <p>Öte yandan, Rusya Savunma Bakanlığı dün, Türkiye’den gelen Suriye’nin kuzeyinde yeni bir askeri harekat düzenlenebileceği yönündeki beyanatların <a href="https://www.karar.com/dunya-haberleri/rusya-turkiyenin-tehditlerini-saskinlikla-karsiladik-1388505"><b>‘şaşkınlıkla karşılandığı’</b></a>açıklamasında bulundu.</p>
      <p>Bakanlıktan yapılan açıklamada, Rusya'nın YPG'nin Türkiye sınırından çıkması yönündeki sorumluluğunu tam olarak yerine getirdiği belirtildi ve "Türkiye'nin Kuzey Suriye'de yeni bir askeri harekat başlatma tehditleri durumu kötüleştirebilir, ağırlaştırabilir" dendi.</p>
      <p>Dışişleri Bakanı Mevlüt Çavuşoğlu, TBMM Plan ve Bütçe Komisyonunda, Dışişleri Bakanlığının 2020 bütçesi üzerinde milletvekillerinin soru ve eleştirilerini yanıtlarken ABD ve Rusya ile Suriye'nin kuzeyi için varılan mutabakata ilişkin, "Burada şu anda bu mutabakatın gereğini yaptılar mı tamamen? Hayır yapmadılar, yapılması lazım" değerlendirmesini yapmıştı.</p>
      <p>Rusya Savunma Bakanlığı Sözcüsü İgor Konaşenkov, Dışişleri Bakanı Çavuşoğlu’nun Rusya’nın Suriye’deki sözlerini tutmadığı açıklamalarını şaşkınlıkla karşıladıklarını ifade etti.</p>
      <p>Konaşenkov, “Türkiye Dışişleri Bakanı Mevlüt Çavuşoğlu’nun Rusya’nın sözlerini tutmadığı ve Suriye’nin kuzeyinde yeni bir askeri operasyona başlayabilecekleri tehdidini şaşkınlıkla karşıladık. Askeri eylemlerin başlaması yönünde çağrı içeren bu açıklamalar yalnızca Suriye’nin kuzeyindeki durumun gerginleşmesine yol açar. Rusya ve Türkiye liderlerinin imzaladığı ortak mutabakatta öngörülen istikrara değil” dedi.</p>
    </article>
  </body>
</html>