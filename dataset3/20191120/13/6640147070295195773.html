<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/altro/netflix-rende-obbligatorio-lhdr-per-tutte-le-nuove-produzioni/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-20T13:46:00+00:00"/>
    <meta property="og:title" content="Netflix rende obbligatorio l'HDR per tutte le nuove produzioni | Tom's Hardware"/>
    <meta property="og:description" content="Durante un festival cinematografico in Polonia, alcuni registi e produttori hanno svelato la decisione di Netflix di imporre l'uso dell'HDR per tutti i nuovi film. Netflix probabilmente non vuol perdere terreno nei confronti di Apple TV+ e Disney+ ma rischia così di abbassare la qualità dei suoi prodotti."/>
  </head>
  <body>
    <article>
      <h1>Netflix rende obbligatorio l'HDR per tutte le nuove produzioni | Tom's Hardware</h1>
      <address>
        <time datetime="2019-11-20T13:46:00+00:00">20 Nov 2019, 13:46</time>
      </address>
      <p>Durante il recente EnergaCamerimage Festival tenutosi in Polonia <a href="https://variety.com/2019/film/global/camerimage-netflix-1203407091/">è emerso</a> che <b>Netflix abbia deciso di imporre l’uso dell’HDR per la realizzazione di tutti i nuovi film</b>. Ad affermarlo sono stati alcuni registi e produttori, perplessi per la decisione, come vedremo a ragione.</p>
      <p>Oltre ad essersi lamentati delle tempistiche, con comunicazioni avvenute a pochi mesi dalla chiusura della produzione anziché con un largo anticipo sul suo inizio, il problema è anche tecnico. <b>Forse Netflix non vuole perdere terreno nei confronti di alcune superpotenze emergenti come Apple TV+ e Disney+</b>, ma imporre <b>l’uso della gamma estesa anche alle produzioni più economiche rischia di avere l’effetto contrario</b>, abbassando il livello qualitativo generale dei propri prodotti.</p>
      <figure>
        <img src="https://www.tomshw.it/images/images/2019/07/foto-generiche-42720.768x432.jpg"/>
      </figure>
      <p><b>Ottenere un buon film in HDR infatti richiede diverse cose</b>, a parte ovviamente l’utilizzo di cineprese adatte. Per prima cosa ad <b>esempio mancano indicazioni tecniche più precise, ad esempio sulla qualità del master finale</b>, cosa che lascia la troupe a brancolare nel buio. Inoltre, affinché il risultato sia decente <b>sul set dovrebbe essere sempre presente un DIT o Digital Imaging Technician</b>, un tecnico cioè in grado di occuparsi dell’intero processo di regolazione, dall’impostazione delle cineprese alla lavorazione dei file. Purtroppo però <b>i budget risicati di moltissime produzioni non consentono di avvalersi di simili figure professionali</b>.</p>
      <p>Infine c’è anche un problema logistico. Solitamente infatti la troupe dovrebbe vedere il girato del giorno prima, in modo da poter valutare la qualità del girato e individuare eventuali problemi tecnici. Per comodità invece sempre più spesso <b>il girato viene trasmesso digitalmente in wireless su singoli tablet, o guardato su schermi non calibrati e in ambienti assai illuminati</b>, col risultato che spesso <b>le immagini sono valutate troppo scure</b>.</p>
      <p>Il rischio insomma, paradossalmente, è quello di offrire in futuro prodotti qualitativamente più scadenti, perdendo competitività anziché aumentarla. È anche vero che siamo appena agli inizi per quanto riguarda questa nuova direttiva. Bisognerà quindi vedere se Netflix saprà correggere il tiro in corsa, stabilendo criteri tecnici più stringenti.</p>
    </article>
  </body>
</html>