<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davar1.co.il/200879/"/>
    <meta property="og:site_name" content="דבר העובדים בארץ ישראל"/>
    <meta property="article:published_time" content="2019-11-20T13:37:00+00:00"/>
    <meta property="og:title" content="פיצוי הולם"/>
    <meta property="og:description" content="כעת יהיו עסקים אלה זכאים לפיצויים על נזקים עקיפים כבר אחרי 24 שעות של הפסקת פעילות בשל הסלמה ביטחונית, אולמות ומוסדות תרבות יפוצו על כל ביטול אירוע בנסיבות כאלה | התקנות נוגעות גם ליישובי ספר בצפון"/>
  </head>
  <body>
    <article>
      <h6 class="kicker">עוטפים את העוטף</h6>
      <h1>פיצוי הולם</h1>
      <h2>ועדת הכספים אישרה תקנות חדשות לפיצוי מסעדות ואולמות אירועים בעוטף עזה. <br/>כעת יהיו עסקים אלה זכאים לפיצויים על נזקים עקיפים כבר אחרי 24 שעות של הפסקת פעילות בשל הסלמה ביטחונית, אולמות ומוסדות תרבות יפוצו על כל ביטול אירוע בנסיבות כאלה | התקנות נוגעות גם ליישובי ספר בצפון</h2>
      <address><time datetime="2019-11-20T13:37:00+00:00">20 Nov 2019, 13:37</time> by <a rel="author">יונתן קירשנבאום</a></address>
      <p>ועדת הכספים אישרה הבוקר (רביעי) תיקון לתקנות מס רכוש וקרן פיצויים שתעניק למסעדנים ובעלי האולמות בישובים בקרבת הגבול פיצויים במקרה של הפסדים כתוצאה מאירועי הסלמה. הוועדה אישרה את התקנות פה אחד, והחילה את הפיצויים רטרואקטיבית עד למאי 2018. התקנות יחולו על כל המסעדות והאולמות הנמצאים במרחק 7 ק"מ מהגבול עם רצועת עזה. "תודה לכם בעלי עסקים בעוטף, אתם מחזקים אותנו", אמר יו"ר הוועדה ח"כ משה גפני (יהדות התורה).</p>
      <p>את היוזמה לפיצויים הביאו לוועדה מסעדנים ובעלי אולמות אירועים שנמצאים בקרבת הגבול עם רצועת עזה, ושפעילותם נפגעה בעקבות הלחימה בשבוע שעבר. לטענתם, התקנות הקיימות אינן מאפשרות מענה על המצוקות של בעלי העסקים שעסקיהם נפגעים בעקבות לחימה ברצועת עזה.</p>
      <figure>
        <img src="https://www.davar1.co.il/wp-content/uploads/2018/02/250217_rosental04.jpg"/>
        <figcaption>יו״ר ועדת הכספים משה גפני (צילום: עמר כהן).</figcaption>
      </figure>
      <p>התקנות החדשות קובעות כי אולמות וגני אירועים, ומוסדות תרבות ופנאי יהיו זכאים לפיצוי בעקבות נזק ממשי שנגרם להם עקב כל ביטול של אירוע או פעילות, אם ניתנה הוראה של פיקוד העורף. בנוסף יהיו מוסדות אלה זכאים לפיצוי בגין נזק אחר שנגרם להם בעקבות הפסקת פעילות של למעלה מ-24 שעות בגין הוראה כזו. תקנות אלו יחולו רטרואקטיבית על נזקים בעקבות לחימה מאז מאי 2018.</p>
      <p>התקנות שהיו קיימות עד כה הציעו פיצויים מוגבלים למסעדנים, שסובלים במיוחד מביטולי הזמנות בזמן לחימה. במסגרת מנגנון הפיצוי שפעל עד לתיקון היום, אותם עסקים היו זכאים לפיצוי לתשלום שכר העובדים שנותרו בבית בעקבות הוראת פיקוד העורף. בנוסף, אותם העסקים היו זכאים לפיצויים בעקבות פגיעה בפעילות העסקית רק במקרה של הפסקת הפעילות לשבוע או יותר. לטענת המסעדנים, מדובר היה בתקנה לא רלוונטית, משום שהלחימה בדרום בשנים האחרונות אורכת רק מספר ימים. כך, לטענתם, העסקים בדרום סובלים מפגיעה כלכלית מבלי יכולת לקבל פיצויים מהמדינה.</p>
      <p>"מרבית האירועים בתקופה המדוברת עברו את ה-24 שעות, והם נכללים בפיצוי רטרואקטיבית. לגבי אולמות אירועים גם אם בוטל אירוע ב-14:00בצהריים, בעל המקום זכאי לפיצוי. גם אם התקבלה הוראה לא לקיים אירוע עם מעל 300 איש, והיה מתוכנן אירוע בסדר גודל כזה, בעל המקום זכאי לפיצוי", אמר לוועדה אמיר דהן, מנהל מחלקת פיצויים, רשות המיסים.</p>
      <figure>
        <img src="https://www.davar1.co.il/wp-content/uploads/2019/11/121019_gaza5eng.jpg"/>
        <figcaption>ירי טילים מרצועת עזה לשטח ישראל, 12 בנובמבר 2019. Credit: Hassan Jadi / Flash90</figcaption>
      </figure>
      <p>טענה זו של המסעדנים כבר עלתה בעבר לדיון בוועדת הכספים. מנגד, טענו נציגי רשות המיסים שלא ניתן להעניק פיצויים מיוחדים לענף המסעדנות, וכי לא ניתן להוכיח שכל העסקים הטוענים לפגיעה בעקבות הלחימה אכן נפגעו ממנה. בתגובה, גיבשה ועדת הכספים הצעת חוק שתסדיר את הפיצויים המיוחדים למסעדנים ובעלי האולמות.</p>
      <p>לדברי גפני, "הסיפור הוא שענפים אלה לא היו עד כה בתוך המתווה. כך שפיקוד העורף הורה על סגירה של אירוע, בעל העסק לא קיבל שום פיצוי. מחודש מאי התקיים דיון ענייני מול הממשלה ורשות המיסים, לא הגענו במשך כל הזמן הזה לפתרון. ביקשנו, כל חברי הוועדה, להכין חוק מהיר". עוד הוסיף כי "חייבים לסיים את העניין הזה, לא יכול להיות שהם שיישארו ללא פיצוי. אני שמח שאנחנו מביאים את התקנות."</p>
      <p>ניר שוחט, בעל מסעדה בשדרות אמר לחברי הכנסת כי "אני מודה לכל אחד ואחת מכם על מה שעשיתם עבורנו. כולנו תושבי העוטף, חלקנו דתיים, חילונים, שמאל, ימין אך כולנו נושאים את דגל הישראלי הגאה. בשנתיים האחרונות נכנס בישראלי הגאה איזה ספק, כי לא הרקטה הכניעה אותנו, אלא ההבנה שהמדינה מפקירה אותנו. היום החזרתם לנו את הגאווה. תושבי העוטף מבקשים שאם אנחנו בדרך לבחירות שלישיות, אז שהפעם אנחנו רוצים שהם יהיו על פתרון של ממש."</p>
      <p>בסיכום הדיון פנה ח"כ גפני למסעדנים ואמר להם כי "אני מודה לכל הגורמים הנוגעים לדבר, בראש ובראשונה אני מודה לכם המסעדנים ובעלי האולמות, זה שאתם שם ולא זזים מהמקום, אתם מחזקים אותנו. מגיעות לכם כל התודות."</p>
    </article>
  </body>
</html>