<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2822071-vibori-na-donbasi-budut-odnieu-z-najskladnisih-tem-normandskij-zustrici-zelenskij.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T13:31:00+00:00"/>
    <meta property="og:title" content="Вибори на Донбасі будуть однією з найскладніших тем &quot;нормандській зустрічі&quot; — Зеленський"/>
    <meta property="og:description" content="Президент Володимир Зеленський має намір на &quot;нормандській зустрічі&quot; обговорити низку важливих питань, найскладнішим з яких він вважає проведення місцевих виборів на вже звільненому від незаконних збройних формувань Донбасі."/>
  </head>
  <body>
    <article>
      <h1>Вибори на Донбасі будуть однією з найскладніших тем "нормандській зустрічі" — Зеленський</h1>
      <h2>Президент Володимир Зеленський має намір на "нормандській зустрічі" обговорити низку важливих питань, найскладнішим з яких він вважає проведення місцевих виборів на вже звільненому від незаконних збройних формувань Донбасі.</h2>
      <address>
        <time datetime="2019-11-20T13:31:00+00:00">20 Nov 2019, 13:31</time>
      </address>
      <p>Про це Зеленський заявив під час спілкування з журналістами у ході поїздки до Станиці Луганської у відповідь на запитання про його очікування від "нормандської зустрічі" 9 грудня, повідомляє кореспондент Укрінформу.</p>
      <p>"Є найголовніші речі, я про них говорив... Перш за все повне розуміння конкретного списку всіх українських полонених з термінами їх повернення - це перше важливе питання. Друге питання - не фейкове, а серйозне припинення вогню, коли немає жодних пострілів, теж із зрозумілими термінами", - сказав Зеленський.</p>
      <p>У цьому контексті він додав, що хотів би також обговорити зобов'язання сторін стосовно припинення вогню.</p>
      <p>"Що буде, якщо ми домовилися про припинення вогню, а вогонь знову почався - я би про це теж хотів говорити і мати результат", - зазначив глава держави.</p>
      <p>Третьою важливою темою обговорення у <a href="https://www.ukrinform.ua/tag-normandska-cetvirka">"нормандському форматі" </a>він назвав повернення Україні контролю над українсько-російським кордоном на Донбасі.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2822036-zelenskij-kaze-so-ne-znae-podrobic-skandalu-z-dbr.html">Зеленський каже, що не знає подробиць скандалу з ДБР</a>
      </blockquote>
      <p>"Четверте питання - я думаю, що воно одне з непростих, тому що складається з багатьох складових, - це можливість проведення місцевих виборів вже на території України, а не на тимчасово окупованій території України. Це найголовніше питання", - резюмував Президент.</p>
    </article>
  </body>
</html>