<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640954/%D8%A8%D8%B1%DA%A9%D9%86%D8%A7%D8%B1%DB%8C-%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1-%D8%A8%D9%88%D9%84%DB%8C%D9%88%DB%8C-%DA%A9%D9%88%D8%AF%D8%AA%D8%A7-%D8%A8%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T13:42:00+00:00"/>
    <meta property="og:title" content="برکناری رئیس جمهور بولیوی کودتا بود"/>
    <meta property="og:description" content="برنی سندرز تنها نامزد انتخابات ریاست جمهوری آمریکاست که برکناری رئیس جمهور بولیوی را کودتا خواند"/>
  </head>
  <body>
    <article>
      <h1>
        <a href="https://www.bultannews.com/fa/news/640954/%D8%A8%D8%B1%DA%A9%D9%86%D8%A7%D8%B1%DB%8C-%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1-%D8%A8%D9%88%D9%84%DB%8C%D9%88%DB%8C-%DA%A9%D9%88%D8%AF%D8%AA%D8%A7-%D8%A8%D9%88%D8%AF">برکناری رئیس جمهور بولیوی کودتا بود</a>
      </h1>
      <h2>برنی سندرز تنها نامزد انتخابات ریاست جمهوری آمریکاست که برکناری رئیس جمهور بولیوی را کودتا خواند</h2>
      <address><time datetime="2019-11-20T13:42:00+00:00">20 Nov 2019, 13:42</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، نیوزویک نوشت، برنی سندرز تنها نامزد انتخابات ریاست جمهوری آمریکاست که برکناری رئیس جمهور بولیوی را کودتا خواند.<br/>این سناتور آمریکایی شنبه شب در گردهمایی حزب دموکرات که به میزبانی شبکه تلویزیونی اسپانیایی زبان یونیویزیون برگزار شده بود، تاکید کرد سرنگونی اوو مورالس یک کودتا بود.<br/>خورخه راموس، مجری برنامه که در سال ۲۰۱۵ دونالد ترامپ، نامزد انتخابات ریاست جمهوری، وی را از یک کنفرانس خبری بیرون انداخته بود، گفت: دیگران از اینکه این حادثه را کودتا بخوانند خودداری و تاکید کردند مورالس در تلاش بوده است به یک دیکتاتور تبدیل شود.<br/>سندرز در پاسخ گفت: من با این ادعا مخالفم. به اعتقاد من مورالس در کاهش فقر و کمک به بومیان بولیوی برای آنکه بتوانند جایگاهی پیدا کنند که پیش از این هیچگاه نداشته اند، موفق عمل کرد.<br/>وی با اشاره به مداخله ارتش بولیوی و نقش آن در کناره گیری مورالس، گفت: به اعتقاد من زمانی که ارتش در امور سیاسی مداخله می‌کند، به این روند کودتا می‌گویند.<br/>سندرز در توئیتی نوشته بود: من با مداخله نیرو‌های امنیتی بولیوی در یک روند دموکراتیک و سرکوب معترضان بومی مخالفم. به اعتقاد من زمانی که ارتش مداخله کرد و از اوو مورالس، رئیس جمهور، خواست از سمت خود کناره گیری کند، به این روند کودتا می‌گویند.<br/>الیزابت وارن، یکی دیگر از نامزد‌های ریاست جمهوری آمریکا، نیز در توئیتی نوشت، مردم بولیوی مستحق برگزاری هرچه سریعتر یک انتخابات آزاد و عادلانه هستند، اما وی از کودتا خواندن آنچه در بولیوی روی داده است، خودداری کرد</p>
    </article>
  </body>
</html>