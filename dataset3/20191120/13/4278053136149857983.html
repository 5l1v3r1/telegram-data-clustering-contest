<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hokej.cz/sezona-nas-vsechny-bavi-je-vyrovnana-rika-mucha-proc-zustal-na-kobre/5043977"/>
    <meta property="og:site_name" content="Hokej.cz"/>
    <meta property="article:published_time" content="2019-11-20T13:15:00+00:00"/>
    <meta property="og:title" content="Sezona nás všechny baví, je vyrovnaná, říká Mucha. Proč zůstal na Kobře?"/>
    <meta property="og:description" content="Pražská Kobra v REDSTONE Extralize juniorů odehrála zatím nejlepší víkend, kdy si vyšlápla i na lídra z Ústí nad Labem. Právě pod cennou výhru se výrazně podepsal Richard Mucha s bilancí 4+2 a k tomu čistým hattrickem."/>
  </head>
  <body>
    <article>
      <h1>Sezona nás všechny baví, je vyrovnaná, říká Mucha. Proč zůstal na Kobře?</h1>
      <address><time datetime="2019-11-20T13:15:00+00:00">20 Nov 2019, 13:15</time> by <a rel="author" href="https://hokej.cz/archiv-clanku/autor/129132" target="_blank">Kateřina Kundertová</a></address>
      <p>
        <b>Pražská Kobra v REDSTONE Extralize juniorů odehrála zatím nejlepší víkend, kdy si vyšlápla i na lídra z Ústí nad Labem. Právě pod cennou výhru se výrazně podepsal Richard Mucha s bilancí 4+2 a k tomu čistým hattrickem.</b>
      </p>
      <figure>
        <a href="https://sazkaticket.enigoo.cz/online/#/hokejkaticket/?utm_source=hokejcz&amp;utm_medium=clanek&amp;utm_campaign=2019004czefin">
          <img src="https://hokej.cz/files/images/84/700x100-czexfin.png"/>
        </a>
      </figure>
      <p><b>Bilance šesti bodů za zápas je skvělá. Kde se to ve vás vzalo?<br/></b>Úplně první musím hodně poděkovat svojí lajně, protože se nám to v útoku opravdu podařilo. Co jsme vystřelili na branku, to tam padlo. Osobně jsem měl docela špatný vstup do sezony, body jsem nesbíral skoro vůbec. Teď se to zlepšilo, ale čím to je, to je těžké říct. Šlo to postupně, nejdřív jsem měl jeden bod, pak dva, takže i v hlavě se to zlepšovalo.</p>
      <p><b>Jaký byl pocit nasázet čistý hattrick?<br/></b>Já jsem si to vlastně neuvědomil, protože se to seběhlo během chvilky. Určitě jsem měl ale velkou radost, protože to byl důležitý zápas. V první třetině jsme vedli 5:1, což bylo super. Ještě větší radost jsem měl, když jsem k tomu velkou částí pomohl já.</p>
      <p><b>Dokázal byste říct, který gól byl nejhezčí?<br/></b>U nejhezčího gólu bych chtěl poděkovat Kubovi Cichoňovi, který měl dobré střely od modré. Právě on mi nahodil krásně na teč, ze které teda ještě nepadl gól, musel jsem to dorazit, ale střílel tam dobré pecky.</p>
      <blockquote>„Já jsem si to vlastně neuvědomil, protože se to seběhlo během chvilky.“<cite>Richard Mucha o čistém hattricku</cite></blockquote>
      <p><b>Kolik vás to bude stát?<br/></b>Určitě to budu muset nějak zaplatit. Teď jsem tam nebyl, ale určitě dám něco do kasy. Našemu brankáři Matyáši Ondríkovi se povedla nula, hodně se mu daří, takže se domluvíme a něco společně přineseme.</p>
      <p><b>Bylo to vaše nejlepší utkání?<br/></b>Co se týče kanadských bodů určitě. Ale měl jsem i zápasy, kdy jsem hrál podobně, ale nenapadalo mi to. Kanadské body jsou prostě více vidět, i když někdy udělám pocitově více práce bez bodů.</p>
      <p><b>Vzpomněl byste si na nějaký podobně vydařený duel?<br/></b>To si určitě nevybavím. Nikdy jsem individuální výkony nějak neřešil. I kdyby se mi to povedlo, rychle bych na to zapomněl. Až teď se to více řeší.</p>
      <figure>
        <img src="https://hokej.cz/files/images/201/mucha-richard-kobra-praha-juniori-1911-2.jpg"/>
        <figcaption>Foto: Ronald Hansel, Juniorský hokej</figcaption>
      </figure>
      <p><b>Jak moc cenné vítězství proti lídrovi je?<br/></b>Ústí je na vrchních pozicích, které se takovými zápasy snažíme dohnat. Byl to důležitý zápas z pohledu bodů ale i naší krátké série výher. Jsme rádi, že pokračujeme ve vítězné šňůře, kdy máme ze tří zápasů devět bodů. Do sezony jsme neměli úplně dobrý vstup, byly to vyrovnané zápasy, ale body jsme neměli. Teď jsme se odrazili a začínáme sbírat vítězství po třech bodech.</p>
      <p><b>Co za třemi body stálo?<br/></b>Rozhodla první třetina, protože nám tam padlo skoro všechno. Ústí se nedostávalo ani k bráně. Když už se jim to povedlo, tak to Matyáš výborně vychytal. Za stavu 1:5 už se hraje těžce, navíc se nám dařilo náskok udržovali úplně v klidu.</p>
      <p><b>V dalším kole jste vynulovali i Plameny. Byl to váš nejlepší víkend?<br/></b>Určitě byl, i když zápas ve Žďáru nebyl tak jednoznačný, jak vypadá skóre. Ještě minutu před koncem to bylo 2:0, to se nám mohlo ještě vymstít. Na začátku sezony jsme nezvládali závěry, který se nám ale tentokrát povedl.</p>
      <blockquote>„Tahle sezona nás všechny hodně baví, protože je jedno, jestli se hraje s prvním, nebo posledním. Je to hodně vyrovnané.“<cite>Richard Mucha</cite></blockquote>
      <p><b>A v čem se tým nejvíce posunul?<br/></b>Hodně takových zápasů jsme dokázali pokazit individuálními chybami, které teď už neděláme. Během zápasu se to pořád děje, ale na konci už ne. Hrajeme více podle toho, jak říkají trenéři.</p>
      <p><b>Na brankáře se můžete zatím spolehnout?<br/></b>Je to jedna z mála sezon, kdy jsem hodně spokojený a vím, že mám za zády jistotu. Matyáš je výborná jednička, což potvrzuje v zápasech i statistikách. Bylo období, kdy byl dva týdny nemocný, takže nastoupil Adam Dusil, který taky ukázal, že má svoje kvality. Máme jistotou v obou gólmanech, což se do sezony určitě hodí.</p>
      <blockquote>„Řekli jsme si, že určitě musíme urvat play off, o tom není pochyb.“<cite>Richard Mucha</cite></blockquote>
      <p><b>V posledních dvou zápasech jste narazili na první a poslední tým v tabulce. Mohl byste je porovnat?<br/></b>Tahle sezona nás všechny hodně baví, protože je jedno, jestli se hraje s prvním, nebo posledním. Je to hodně vyrovnané, se všemi se dá vyhrát, ale i prohrát. Minulou sezonu jsme na začátku hráli proti týmům, se kterými to nedávalo úplně smysl, protože dostávaly deset až patnáct gólů. Potom jsme se dostali do nějaké vyrovnané nadstavby, kterou jsme třeba zaspali, protože jsme na začátku hráli proti slabším týmům. Letos je to hlavně v naší skupině hodně vyrovnané, ve druhé je mezi první čtyřkou a zbytkem větší rozdíl.</p>
      <p><b>Jaké jsou vaše cíle do aktuálního ročníku?<br/></b>Řekli jsme si, že určitě musíme urvat play off, o tom není pochyb. Navíc jsme se bavili, že bychom chtěli jít z vrchních příček, abychom to měli jednodušší na kříž do druhé skupiny. Play off je jednoznačný cíl.</p>
      <figure>
        <img src="https://hokej.cz/files/images/201/mucha-richard-kobra-praha-juniori-1911-3.jpg"/>
        <figcaption>Foto: Petr Eliáš</figcaption>
      </figure>
      <p><b>Zatím se držíte na dostřel čtyřce. Určitě byste ale chtěli být výše, že?<br/></b>Kvůli začátku máme co napravovat. Teď jsme v pozici, že se nám to daří, takže snad v tom budeme pokračovat. Doufám, že budeme dál vyhrávat, protože sezona je opravdu dlouhá. Přejeme si být výš, na což máme. Musíme poslouchat trenéry, hrát disciplinovaně a jednoduše. To je klíčové.</p>
      <p><b>Jak si užíváte seniorský hokej za Kobru?<br/></b>Už mám zkušenosti z minulé sezony, tak to pro mě není úplně nové. Chodím tam nasát atmosféru, kouknout se a posbírat nějaké zkušenosti od chlapů z áčka. Zatím tam nehraju žádnou důležitou roli.</p>
      <p><b>Už jste objevil, na čem budete muset nejvíce pracovat?<br/></b>Druhá liga je určitě něco jiného, protože v juniorce hraju s klidem. Za áčko se mou nastupuje i nervozita, takže vím, co dělám, ale nemám to tak pod kontrolou. Místo toho, abych více přemýšlel a stál, létám po ledě jako blbý. Je to horší, musím si na to určitě zvyknout.</p>
      <blockquote>„Za áčko se mou nastupuje i nervozita, takže to nemám tak pod kontrolou. Místo toho, abych více přemýšlel a stál, létám po ledě jako blbý.“<cite>Richard Mucha</cite></blockquote>
      <p><b>Jako mládežník máte před sebou poslední sezonu. Přemýšlel jste, co bude dál?<br/></b>Těžko říct. Už mě to párkrát napadlo, přemýšlel jsem o tom, ale bůh ví, co se může stát. Je to pořád ještě hrozně dlouhé. Možná udělá svaz nějakou změnu a zůstanu ještě junior, ale určitě počítám s tím, že půjdu do mužů. Víc nad tím ale nepřemýšlím.</p>
      <p><b>Co zkusit větší klub?<br/></b>Přemýšlel jsem nad tím sezonu nebo dvě zpátky, ale ke Kobře jsem si udělal hodně dobrý vztah. Zároveň se mi líbilo, že bychom mohli mít alespoň malý prostor v áčku, i když jsme byli ještě junioři. Ať už je to trénink, nebo zápas. V lepších klubech se k dospělému hokeji dostává mnohem hůř, protože hrají extraligu nebo Chance ligu.</p>
      <related>
        <a href="https://hokej.cz/12-hracu-brod-stejne-urval-dve-vyhry-ondrik-venku-kouzli/5043916"/>
        <a href="https://hokej.cz/mucha-cistym-hattrickem-skolil-slovan-poruba-rozstrilela-warriors/5043855"/>
      </related>
    </article>
  </body>
</html>