<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/lucrarile-de-constructii-in-romania-au-inregistrat-cel-mai-mare-avans-din-ue-in-septembrie-148726.html"/>
    <meta property="og:site_name" content="Timpul.md"/>
    <meta property="article:published_time" content="2019-11-20T13:13:00+00:00"/>
    <meta property="og:title" content="Lucrările de construcţii în România au înregistrat cel mai mare avans din UE, în septembrie"/>
    <meta property="og:description" content="Lucrările de construcţii în România au înregistrat o creştere de 28,9% în luna septembrie 2019, comparativ cu luna septembrie 2018, acesta fiind cel mai mare avans în rândul statelor membre UE, potrivit Eurostat."/>
  </head>
  <body>
    <article>
      <h1>Lucrările de construcţii în România au înregistrat cel mai mare avans din UE, în septembrie</h1>
      <address>
        <time datetime="2019-11-20T13:13:00+00:00">20 Nov 2019, 13:13</time>
      </address>
      <p>
        <b>Lucrările de construcţii în România au înregistrat o creştere de 28,9% în luna septembrie 2019, comparativ cu luna septembrie 2018, acesta fiind cel mai mare avans în rândul statelor membre UE, potrivit Eurostat.</b>
      </p>
      <p>Comparativ, la nivelul Uniunii Europene lucrările de construcţii au înregistrat o creştere de 0,7%, în timp ce în zona euro au scăzut cu 0,3%. În rândul statelor membre UE, lucrările de construcţii au înregistrat cele mai mari creşteri în România (28,9%), Ungaria (17,8%) şi Bulgaria (6,9%) iar cele mai semnificative scăderi au fost înregistrate în Spania (minus 10%), Slovenia (minus 8,1%) şi Franţa (minus 2,6%).</p>
      <p>În schimb, de la o lună la alta, România se situează printre statele membre UE care au înregistrat cele mai mari scăderi ale lucrărilor de construcţii, minus 3,4% în luna septembrie 2019 comparativ cu luna august 2019, o contracţie mai mare fiind înregistrată doar în Suedia, minus 4,9%. În Uniunea Europeană lucrările de construcţii au crescut cu 0,3% de la o lună la alta, în timp ce în zona euro a fost înregistrat un avans de 0,7%.</p>
      <p>Conform datelor prezentate anterior de Institutul Naţional de Statistică, în România, volumul total al lucrărilor de construcţii a crescut, în septembrie 2019 comparativ cu august 2019, ca serie brută, cu 2,8%. Ca serie ajustată în funcţie de numărul de zile lucrătoare şi de sezonalitate, volumul total al lucrărilor de construcţii a scăzut cu 3,4%. Volumul lucrărilor de construcţii noi şi al lucrărilor de reparaţii capitale a scăzut cu 9,2%, respectiv cu 1,7%.</p>
      <p>În septembrie 2019 comparativ cu septembrie 2018, volumul total al lucrărilor de construcţii, ca serie brută, a crescut cu 30,5%. Ca serie ajustată în funcţie de numărul de zile lucrătoare şi de sezonalitate, volumul lucrărilor de construcţii a crescut cu 32,4%. Pe elemente de structură, s-au înregistrat creşteri la lucrările de întreţinere şi reparaţii curente (+44,1%) şi la lucrările de construcţii noi (+31,1%).</p>
    </article>
  </body>
</html>