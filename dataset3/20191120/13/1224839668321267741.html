<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/prwtoboylia-ypoyrgeioy-toyrismoy-toyristiki-a-113599.html?category_id=50"/>
    <meta property="og:site_name" content="Epoli.gr"/>
    <meta property="article:published_time" content="2019-11-20T13:23:00+00:00"/>
    <meta property="og:title" content="Πρωτοβουλία του Υπουργείου Τουρισμού για την τουριστική ανάπτυξη της Αττικής"/>
    <meta property="og:description" content="Μια σημαντική πρωτοβουλία του Υπουργείου Τουρισμού, για την τουριστική ανάπτυξη στην Αττική, ανακοίνωσε ο Υφυπουργός, κ. Μάνος Κόνσολας από το βήμα της 49ης Ετήσιας Τακτικής Γενικής Συνέλευσης Μελών της Ένωσης Ξενοδόχων Αθηνών Αττικής &amp; Αργοσαρωνικού."/>
  </head>
  <body>
    <article>
      <h1>Πρωτοβουλία του Υπουργείου Τουρισμού για την τουριστική ανάπτυξη της Αττικής</h1>
      <address>
        <time datetime="2019-11-20T13:23:00+00:00">20 Nov 2019, 13:23</time>
      </address>
      <p>Μια σημαντική πρωτοβουλία του Υπουργείου Τουρισμού, για την τουριστική ανάπτυξη στην Αττική, ανακοίνωσε ο Υφυπουργός, κ. Μάνος Κόνσολας από το βήμα της 49ης Ετήσιας Τακτικής Γενικής Συνέλευσης Μελών της Ένωσης Ξενοδόχων Αθηνών Αττικής &amp; Αργοσαρωνικού.</p>
      <p>Ο κ. Κόνσολας ανακοίνωσε ότι το Υπουργείο Τουρισμού αναλαμβάνει πρωτοβουλία για μια ευρεία συνάντηση στην οποία θα συμμετέχουν όλα τα συναρμόδια Υπουργεία, η αυτοδιοίκηση και οι φορείς του τουρισμού για την αναβάθμιση υποδομών και υπηρεσιών αλλά και του αστικού περιβάλλοντος στην Αττική, προκειμένου να καταστεί ελκυστικός τουριστικός προορισμός.</p>
      <p>Ο κ. Κόνσολας επισήμανε ότι ο αστικός τουρισμός έχει ως προϋπόθεση ένα ασφαλές και όχι ένα υποβαθμισμένο αστικό περιβάλλον και στην Αττική υπάρχει η ανάγκη για να αντιμετωπιστεί αυτό το έλλειμμα, μέσα από την αισθητική αναβάθμιση του αστικού περιβάλλοντος.</p>
      <p>«Η ελκυστικότητα της Αθήνας, ως τουριστικού προορισμού, συνδέεται με ολοκληρωμένες αστικές αναπλάσεις, με την καθαριότητα και την ασφάλεια.</p>
      <p>Εγκαταλελειμμένα ή υποβαθμισμένα ακίνητα μπορούν να αλλάξουν όψη, μπορούν να αναπτυχθούν ολοκληρωμένες χωρικές επενδύσεις σε υποβαθμισμένες περιοχές. Με την παραχώρηση ακινήτων του δημοσίου σε ιδιώτες-επενδυτές, που, σήμερα, έχουν παραδοθεί στην εγκατάλειψη και στη φθορά του χρόνου.</p>
      <p>Υπάρχουν περιοχές, στις οποίες μπορούν να γίνουν αναπλάσεις με κατεύθυνση τον πολιτισμό και την ψυχαγωγία. Αναφέρομαι στις λεγόμενες πολιτιστικές συγκεντρώσεις (cultural clustering)  που μεταφράζονται στην  μετατροπή υποβαθμισμένων περιοχών με μεταβιομηχανικό χαρακτήρα σε ελκυστικές, ζωντανές γειτονιές με χώρους αναψυχής, πολιτισμού, μέσω της δημιουργίας ενός δικτύου χώρων πολιτισμού και ψυχαγωγίας, αυτό που ονομάζουμε πολιτιστικές διαδρομές», τόνισε ο Υφυπουργός Τουρισμού.</p>
      <p>Παράλληλα ο κ. Κόνσολας αναφέρθηκε σε παρεμβάσεις που μπορούν να δώσουν ώθηση στον τουρισμό της Αττικής, όπως:</p>
      <p>- Διεύρυνση του ωραρίου λειτουργίας μουσείων και αρχαιολογικών χώρων, έξυπνες, αλλά αυτονόητες κινήσεις, όπως είναι το ενιαίο εισιτήριο που θα περιλαμβάνει επισκέψεις σε μουσεία και αρχαιολογικούς χώρους και ταυτόχρονα μετακίνηση με τα μέσα μαζικής μεταφοράς.</p>
      <p>- Εφαρμογές νέων τεχνολογιών για την παροχή υπηρεσιών και χρηστικών πληροφοριών στους επισκέπτες, αλλά και η αξιοποίηση του διαδικτύου και των social media στην προβολή και στην προώθηση του τουριστικού προϊόντος, αφού η κυρίαρχη και διαρκώς αυξανόμενη τάση, είναι να γίνονται κρατήσεις μέσω διαδικτύου.</p>
      <p>- Ανάπτυξη του συνεδριακού τουρισμού που πρέπει να αποτελεί μέρος του Πολυκεντρικού Αστικού Τουριστικού Προτύπου της Αττικής, με  προτεραιότητα την κατασκευή ενός σύγχρονου, μεγάλου συνεδριακού κέντρου στην Αττική.</p>
    </article>
  </body>
</html>