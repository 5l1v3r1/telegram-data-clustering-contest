<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/varanasi/story-bhu-hundreds-of-students-now-in-favor-of-assistant-professor-feroz-khan-continue-to-protest-2859783.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-20T13:14:57+00:00"/>
    <meta property="og:title" content="बीएचयू: अब असिस्टेंट प्रोफेसर फिरोज खान के पक्ष में उतरे सैकड़ों छात्र, विरोध में धरना भी जारी"/>
    <meta property="og:description" content="बीएचयू संस्कृत विद्या धर्म विज्ञान संकाय के असिस्टेंट प्रोफेसर फिरोज खान के पक्ष में अब बड़ी संख्या में छात्र सड़क पर उतरे हैं। बुधवार की शाम इन छात्रों ने सिंह द्वार पर फिरोज खान के समर्थन में..."/>
  </head>
  <body>
    <article>
      <h1>बीएचयू: अब असिस्टेंट प्रोफेसर फिरोज खान के पक्ष में उतरे सैकड़ों छात्र, विरोध में धरना भी जारी</h1>
      <address><time datetime="2019-11-20T13:14:57+00:00">20 Nov 2019, 13:14</time> by <a rel="author">वाराणसी हिन्दुस्तान टीम</a></address>
      <p>बीएचयू संस्कृत विद्या धर्म विज्ञान संकाय के असिस्टेंट प्रोफेसर फिरोज खान के पक्ष में अब बड़ी संख्या में छात्र सड़क पर उतरे हैं। बुधवार की शाम इन छात्रों ने सिंह द्वार पर फिरोज खान के समर्थन में बैनर पोस्टर के साथ प्रदर्शन शुरू कर दिया। छात्रों का कहना है कि महामना की बगिया बीएचयू में हर धर्म और जाति के लोगों का समान अधिकार है। धर्म के आधार पर किसी की नियुक्ति का विरोध नहीं हो सकता है। इस बीच वाराणसी के कांग्रेसियों का प्रतिनिधिमंडल कुलपति से मिला। कांग्रेस प्रतिनिधियों ने फिरोज खान की नियुक्ति का समर्थन करते हुए मामले पर हो रही राजनीति को खत्म करने की मांग करते हुए कुलपित को ज्ञापन दिया। गौरतलब है कि फिरोज खान की नियुक्ति का कुछ छात्र पिछले दस दिनों से विरोध कर रहे हैं। फिरोज खान का विरोध कर रहे छात्रों ने मंगलवार को कुलपति प्रो. राकेश भटनागर की कार पर पानी की बोतल भी फेंकी थी। बुधवार को भी छात्रों का धरना जारी रहा। </p>
      <p>इस महीने के शुरुआत में हुई नियुक्ति प्रक्रिया के बाद डाक्टर फिरोज खान को संस्कृत विद्या धर्म संकाय में नियुक्त किया गया है। नियुक्ति की जानकारी मिलने पर संकाय के छात्र सड़क पर उतर गए। वीसी आवास और होलकर भवन के बीच सड़क पर धरना शुरू कर दिया। इनका कहना है कि विश्वविद्यालय की परम्पराओं और महामना की भावना के विपरीत नियुक्ति की जा रही है। ऐसी नियुक्ति को तुरंत निरस्त किया जाए। पहले ही दिन चीफ प्राक्टर प्रो. ओपी राय ने छात्रों से बात की और समझाने की कोशिश की लेकिन छात्र नहीं मानें। सात नवंबर से शुरू हुआ धरना लगातार जारी रहा।</p>
      <p>छात्रों ने सड़क पर ही बुद्धि-शुद्धि यज्ञ, रुद्राभिषेक और हनुमान चालीसा तक का पाठ किया। मंगलवार को धरनास्थल से पास से गुजर रही कुलपति की कार पर पत्थर और पानी की बातलें भी फेंकी गई। पत्थर कार पर नहीं लगा, लेकिन बोलत कार पर गिरी। इससे हड़कंप मच गया। सुरक्षाकर्मी दौड़े तो कुछ देर के लिए छात्र हट गए। बीएचयू के प्रवक्ता डॉ. राजेश सिंह का कहना है कि धरनारत छात्रों में से किसी ने पानी की बोतल कुलपति की कार पर फेंकी थी। वहीं, विश्वविद्यालय प्रशासन का कहना है कि नियुक्ति विधिवत चयन प्रक्रिया से हुई है। जाति, धर्म या लिंग के आधार पर किसी के साथ भेदभाव नहीं किया जा सकता है। </p>
      <p>फिरोज खान के पक्ष में बीएचयू के कई पूर्व छात्रसंघ अध्यक्ष भी सामने आए हैं। शिवकुमार सिंह का कहना है कि महामना मदन मोहन मालवीय ने विश्वविद्यालय की स्थापना इसी उद्देश्य से की थी कि देश-दुनिया के बेहतरीन लोग यहां आकर शिक्षा ग्रहण करें और शिक्षण कार्य करें। मुस्लिम के संस्कृत पढ़ाने का विरोध इस भावना का अनादर करना है। विरोध से विश्वविद्यालय की छवि अंतरराष्ट्रीय स्तर पर धूमिल होगी। पूर्व अध्यक्ष अनिल श्रीवास्तव का कहना है कि यह विरोध पूरी तरह गलत है। बीएचयू केंद्रीय विश्वविद्यालय है और इसकी अंतरराष्ट्रीय पहचान है। यहां पढ़ाने के लिए जो भी आता है, वह अपनी योग्यता के बूते चयनित किया जाता है। डॉ. फिरोज यहां पूजा-पाठ कराने तो आए नहीं हैं। वे वही पढ़ाएंगे जो पाठ्यक्रम में है। विरोध करने वालों को यह समझाना चाहिए।</p>
    </article>
  </body>
</html>