<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.hotnews.ro/stiri-teamball-23502854-tomas-ryde-inainte-plecarea-japonia-obiectivul-nu-mai-este-acelasi-acum-este-vorba-despre-supravietuire.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-20T13:59:00+00:00"/>
    <meta property="og:title" content="Tomas Ryde, înainte de plecarea în Japonia: &quot;Obiectivul nu mai este acelaşi. Acum este vorba despre supravieţuire&quot;"/>
    <meta property="og:description" content="Naţionala de handbal feminin a României a plecat, miercuri dimineață, în Japonia, acolo unde va avea loc Campionatul Mondial. Nevoit să renunțe la patru jucătoare importante din lot după"/>
  </head>
  <body>
    <article>
      <h6 class="kicker">CM Handbal feminin</h6>
      <h1>Tomas Ryde, înainte de plecarea în Japonia: "Obiectivul nu mai este acelaşi. Acum este vorba despre supravieţuire"</h1>
      <address><time datetime="2019-11-20T13:59:00+00:00">20 Nov 2019, 13:59</time> by <a rel="author">Diana Ene</a></address>
      <p><b>Naţionala de handbal feminin a României a plecat, miercuri dimineață, în Japonia, acolo unde va avea loc Campionatul Mondial. Nevoit să renunțe la patru jucătoare importante din lot după scandalul de dopaj izbucnit la Corona Brașov, selecționerul Tomas Ryde a declarat, pe aeroportul Otopeni, că obiectivul echipei nu mai este același: "Luni dimineaţă mă întrebam dacă aceasta este echipa cu care să ne luptăm la medalii, acum este vorba despre supraviețuire".</b><br/><br/>Cu doar două zile înainte de plecarea lotului național în Japonia, mai multe jucătoare de la Corona Brașov au fost suspectate că au utilizat terapia cu laser intravenos, procedură interzisă de WADA. Astfel, Tomas Ryde a fost obligat să renunțe la cele patru jucătoare convocate de la echipa brașoveană. <br/><br/>Inițial, Alexandru Dedu, președintele FRH, a anunțat că nu vor face deplasarea în Japonia două jucătoare: Cristina Laslo și Bianca Bazaliu. Până la urmă, nu au mai plecat nici Eliza Buceschi şi Daria Bucur, alte două jucătoare de la Corona Brașov, potrivit Telekom Sport. <br/><br/>În locul lor au fost chemate de urgență Anca Polocoșer (CS Minaur Baia Mare), Patricia Vizitiu (SCM Craiova) și Elena Dache (Dunărea Brăila).<br/><br/><b>Ce a spus Tomas Ryde</b><br/><br/>"Trebuie să reconstruiesc echipa, trebuie să am câteva discuţii cu fetele, dar luni dimineaţă mă întrebam dacă aceasta este echipa cu care să ne luptăm la medalii. Mă cunoaşteţi, sunt reţinut în aşteptări, lucrez din greu la antrenamente, dar acum când faci aceste schimbări... Nu sunt doar patru jucătoare, sunt jucătoare importante, din prima linie, cu un rol important în echipă.<br/><br/>Vom încerca să ne clasăm pe primele trei locuri din grupe pentru a ajunge în faza principală, dar va fi foarte greu. (Trebuie să schimbaţi tactica?) Mai mult sau mai puţin. Să jucăm mai mult în 7 contra 6 poate fi o soluţie bună. Avem pivoţi foarte buni, Cristina este o jucătoare care poate ajuta foarte mult. Vom evita să o folosim pe Cristina în apărare. Va semăna cu un joc de şah", <b>a declarat Tomas Ryde, pe aeroportul Otopeni.<br/></b><br/>(Este prima oară când vă confruntaţi cu un asemenea caz?) "Absolut. Este prima oară. Nu este deloc plăcut să ai astfel de probleme în sport. Este stânjenitor. Obiectivul nu mai este acelaşi. Este diferit. Acum este vorba despre supravieţuire", <b>a completat Ryde, conform Telekom Sport. <br/></b><br/>Campionatul Mondial de handbal feminin va avea loc între 30 noiembrie şi 15 decembrie, în Japonia. <br/><br/>Naţionala României face parte din Grupa C la turneul final, alături de Ungaria, Muntenegru, Spania, Senegal şi Kazahstan, urmând să debuteze cu o partidă în faţa Spaniei, la 30 noiembrie. Pentru a avansa în Main Round, România trebuie să se claseze în Top 3 în Grupa C.<br/><br/><b>Programul României din Japonia:</b> cu Spania (30 noiembrie), Senegal (1 decembrie), Kazahstan (3 decembrie), Muntenegru (4 decembrie) şi Ungaria (6 decembrie).<br/><br/><b>Cum a arătat inițial lotul selecționat de Tomas Ryde:</b><br/><br/>1 Raluca Bacaoanu (SCM Rm Vâlcea)<br/>2 Bianca Bazaliu (CSM Corona Braşov)<br/>3 Eliza Buceschi (CSM Corona Braşov)<br/>4 Daria Bucur (CSM Corona Braşov)<br/>5 Diana Ciuca (SCM Rm Vâlcea)<br/>6 Denisa Dedu (CSM Bucureşti)<br/>7 Iulia Dumanska (SCM Rm Vâlcea)<br/>8 Cristina Florica (SCM Rm Vâlcea)<br/>9 Ana Maria Iuganu (SCM Gloria Buzău)<br/>10 Cristina Laslo (CSM Corona Braşov)<br/>11 Cristina Neagu (CSM Bucureşti)<br/>12 Lorena Ostase (CSM Slatina)<br/>13 Gabriela Perianu (CSM Bucureşti)<br/>14 Crina Pintea (CSM Bucureşti)<br/>15 Laura Pristavita (CS Gloria Bistriţa)<br/>16 Aneta Udriştioiu (HC Dunărea Brăila)<br/>17 Sonia Seraficeanu (HC Minaur Baia Mare)<br/>18 Mădălina Zamfirescu (SCM Rm Vâlcea).</p>
      <ul>
        <li>
          <b>
            <a href="https://sport.hotnews.ro/stiri-teamball-23500617-oficial-trei-jucatoare-corona-brasov-primit-notificare-agentia-nationala-anti-doping.htm">OFICIAL: Trei jucătoare de la Corona Brașov au primit notificare de la Agenția Națională Anti-Doping</a>
          </b>
        </li>
      </ul>
      <ul>
        <li>
          <b>
            <a href="https://sport.hotnews.ro/stiri-teamball-23502520-handbal-ivona-pavicevic-lasata-acasa-muntenegru-dupa-scandalul-dopaj-corona-brasov.htm">CM Handbal (f): Ivona Pavicevic, lăsată acasă de Muntenegru după scandalul de dopaj de la Corona Brașov</a>
          </b>
        </li>
      </ul>
      <ul>
        <li>
          <b>
            <a href="https://sport.hotnews.ro/stiri-teamball-23501066-cristina-laszlo-bianca-bazaliu-nu-vor-mai-face-deplasarea-alaturi-neagu-compania-handbal-feminin.htm">CM Handbal (f): Cristina Laslo și Bianca Bazaliu nu vor mai face deplasarea alături de Neagu și compania</a>
          </b>
        </li>
      </ul>
      <p>  </p>
    </article>
  </body>
</html>