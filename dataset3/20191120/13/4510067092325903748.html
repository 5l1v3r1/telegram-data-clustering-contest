<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-35-5/in-sfarsit-bullying-ul-e-interzis-prin-lege-in-scolile-din-romania-profesorii-vor-fi-invatati-cum-sa-il-combata-152925.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-20T13:54:00+00:00"/>
    <meta property="og:title" content="În sfârşit, bullying-ul e interzis prin lege în şcolile din România! Profesorii vor fi învăţaţi cum să îl combată"/>
    <meta property="og:description" content="Într-un final, Legea Educaţiei interzice comportamentele de violenţă psihologică, cunoscute drept „bullying”. Potrivit unei modificări recent făcute în lege, bullying-ul este interzis în toate unităţile de învăţământ şi în toate spaţiile destinate educaţiei. În plus, profesorii vor trebui să participe la cursuri în care să înveţe cum să reacţioneze faţă de astfel de comportamente."/>
  </head>
  <body>
    <article>
      <h1>În sfârşit, bullying-ul e interzis prin lege în şcolile din România! Profesorii vor fi învăţaţi cum să îl combată</h1>
      <address><time datetime="2019-11-20T13:54:00+00:00">20 Nov 2019, 13:54</time> by <a rel="author" href="https://www.ebihoreanul.ro/contact/Adriana%20Totorean#redactia_form" target="_blank">Adriana Totorean</a></address>
      <figure>
        <img src="https://www.ebihoreanul.ro/modules/news/files/bullying-20112019.jpg"/>
        <figcaption>sursa foto: https://www.verywellfamily.com/</figcaption>
      </figure>
      <p>Într-un final, Legea Educaţiei interzice comportamentele de violenţă psihologică, cunoscute drept „bullying”. Potrivit unei modificări recent făcute în lege (prin Legea 221/2019, promulgată săptămâna aceasta de preşedintele Klaus Iohannis), bullying-ul este interzis în toate unităţile de învăţământ şi în toate spaţiile destinate educaţiei.</p>
      <p>Actul normativ prezintă şi o definiţie a bullying-ului, ca fiind „acţiunea sau seria de acţiuni fizice, verbale, relaţionale şi/sau cibernetice, într-un context social dificil de evitat, săvârşite cu intenţie, care implică un dezechilibru de putere, au drept consecinţă atingerea demnităţii ori crearea unei atmosfere de intimidare, ostile, degradante, umilitoare sau ofensatoare, îndreptate împotriva unei persoane sau grup de persoane şi vizează aspecte de discriminare şi excludere socială, care pot fi legate de apartenenţa la o anumită rasă, naţionalitate, etnie, religie, categorie socială sau la o categorie defavorizată ori de convingerile, sexul sau orientarea sexuală, caracteristicile personale, acţiune sau serie de acţiuni, comportamente ce se desfăşoară în unităţile de învăţământ şi în toate spaţiile destinate educaţiei şi formării profesionale”.</p>
      <p>În plus, profesorii vor trebui să participe la cursuri în care să înveţe cum să reacţioneze faţă de astfel de comportamente. „În cadrul programelor de formare continuă a personalului didactic se vor introduce sesiuni de informare/teme/cursuri de perfecţionare asupra problemelor legate de violenţa psihologică - bullying, în vederea dobândirii de competenţe în identificarea acestora şi a capacităţii de aplicare a unor strategii educaţionale potrivite”, se arată în lege.</p>
      <p>Intrarea în vigoare a acestei legi are loc vineri, însă pregătirea cadrelor didactie pentru prevenirea fenomenului de bullying e o chestiune ce se va pune în aplicare mai târziu. Mai exact, Ministerul Educației trebuie să elaboreze, în trei luni, un ordin care să pună în aplicare noutatea.</p>
      <p>Tot prin Legea 221/2019, s-a redus numărul orelor petrecute de elevi la şcoală. Concret, din anul şcolar 2020-2021, elevii din învăţământul primar vor avea 20 de ore de şcoală pe săptămână, cei din clasele gimnaziale 25 de ore, iar cei de la liceu 30.</p>
      <p>
        <b>Citeşte pe această temă şi <a href="https://www.ebihoreanul.ro/stiri/ultima-or-31-1-19/politistii-bihoreni-au-lansat-un-filmulet-anti-bullying-cu-elevi-magicienii-eduard-si-bianca-si-baschetbalisti-ai-csm-oradea-foto-video-152018.html">articolul</a>: "Polițiștii bihoreni au lansat un filmuleț anti-bullying, cu elevi, magicienii Eduard şi Bianca şi baschetbalişti ai CSM Oradea (FOTO / VIDEO)"</b>
      </p>
      <hr/>
      <details>
        <summary>Fișiere</summary>
        <p>
          <a href="https://www.ebihoreanul.ro/ebh/force_download/bGVnZWEtMjIxLTIwMTktbS1vZi05MjktZGluLTE5LW5vaS0yMDE5LnBkZg=="><pic src="https://www.ebihoreanul.ro/images/pdf.png" width="20" height="20"/> legea-221-2019-m-of-929-din-19-noi-2019.pdf (35.17K)</a>
        </p>
      </details>
    </article>
  </body>
</html>