<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/20/v-dbr-vidzvituvaly-pro-rozsliduvannya-shhodo-poroshenka-vidkryto-13-provadzhen/"/>
    <meta property="og:site_name" content="Рубрика"/>
    <meta property="article:published_time" content="2019-11-20T13:47:38+00:00"/>
    <meta property="og:title" content="В ДБР відзвітували про розслідування щодо Порошенка: відкрито 13 проваджень"/>
    <meta property="og:description" content="Державне бюро розслідувань здійснює досудове розслідування у 13 кримінальних провадженнях, учасником яких є Петро Порошенко. Про це повідомляє пресцентр ДБР. Під час досудового розслідування допитано 562 свідки, скеровано 431 запит, отримано 205 тимчасових доступів до речей і документів. Призначено 35 експертиз, зокрема 27 експертиз у кримінальному провадженні за фактом перетину українських кораблів Керченської протоки . […]"/>
  </head>
  <body>
    <article>
      <h1>В ДБР відзвітували про розслідування щодо Порошенка: відкрито 13 проваджень</h1>
      <address><time datetime="2019-11-20T13:47:38+00:00">20 Nov 2019, 13:47</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/04/2019-04-21T174838Z_1780235678_RC11C80524A0_RTRMADP_3_UKRAINE-ELECTION-POROSHENKO-REAX-860x580-c-1.jpg"/>
      </figure>
      <p>Фото Reuters<br/><b><b>Державне бюро розслідувань здійснює досудове розслідування у 13 кримінальних провадженнях, учасником яких є Петро Порошенко.</b></b></p>
      <p>Про це повідомляє пресцентр<a href="https://dbr.gov.ua/news/dbr-dopitano-562-svidki-u-13-kriminalnikh-provadzhen-uchasnikom-yakikh-e-petro-poroshenko"> ДБР.</a></p>
      <p>Під час досудового розслідування допитано 562 свідки, скеровано 431 запит, отримано 205 тимчасових доступів до речей і документів. Призначено 35 експертиз, зокрема 27 експертиз у кримінальному провадженні за фактом перетину українських кораблів Керченської протоки .</p>
      <p>Накладено арешти на акції та майновий комплекс ПрАТ “Кузня на Рибальському”, а також на рахунки В. Макєєнка у сумі 31 млн. євро.</p>
      <p>Скеровано 20 запитів про міжнародну допомогу, із них 14 – в рамках кримінального провадження щодо незаконного переправлення через державний кордон України з використанням завідомо підроблених документів. Запити про правову допомогу до Російської Федерації не скеровувалися у жодному провадженні.</p>
      <p>
        <i>
          <b>Перелік кримінальних проваджень:</b>
        </i>
      </p>
      <ol>
        <li>Перехід українських кораблів через Керченську протоку, що спричинило ескалацію конфлікту з Російською Федерацією, введення військового стану на території України з метою можливої узурпації влади.</li>
        <li>Захоплення державної влади та підроблення при цьому офіційних документів при внесенні подання на призначення Прем’єр-Міністра України за відсутності коаліції у Верховній Раді України.</li>
        <li>Ймовірна втрата матеріальних носіїв секретної інформації, що містять державну таємницю (ситуативна кімната).</li>
        <li>Незаконне переправлення через державний кордон України з використанням завідомо підроблених документів (Мальдіви)</li>
        <li>Незаконне затримання М.Саакашвілі та незаконне переміщення його за межі території України до Республіки Польща.</li>
        <li>Організація та незаконне переправлення М.Чауса через державний кордон України до Республіки Молдова.</li>
        <li>Скасування рішення голови Первомайської районної державної адміністрації Миколаївської області щодо зарахування земельної ділянки в межах території Ленінської сільської ради до земель запасу державної власності.</li>
        <li>Ухилення від сплати податків та подальша легалізація (відмивання) доходів, одержаних злочинним шляхом, під час продажу ПрАТ «Завод «Кузня на Рибальському».</li>
        <li>Ухилення від сплати податків та подальша легалізація (відмивання) доходів, одержаних злочинним шляхом, під час правочину з купівлі-продажу ТОВ «Телеканал «Прямий».</li>
        <li>Протиправне заволодіння майном бази відпочинку «Івашка» Українського товариства сліпих службовими особами ТОВ «Союз-Інвест».</li>
        <li>Неправомірний вплив на проведення конкурсу з добору кандидатів для призначення членів Вищої ради правосуддя в період березня-травня 2019 року: проведення конкурсу в короткі терміни та постановлення можливо незаконних рішень щодо зміни порядку проведення конкурсу.</li>
        <li>Зловживання службовим становищем та втручання в діяльність суддів судів України шляхом несвоєчасного призначення їх на посаду, що спричинило тяжкі наслідки у вигляді безпідставної виплати коштів з Державного бюджету України на виплату їм заробітної плати.</li>
        <li>Втручання у діяльність суддів Окружного адміністративного суду м. Києва зі сторони Президента України, членів РНБО щодо рішення про скасування націоналізації «Приват Банку».</li>
      </ol>
      <p><b>Порошенко 3 рази з’явився на допити, 20 разів – не з’явився. Під час допитів він не сприяв слідчим у встановлені істини у справі.</b> Наприклад, на запитання слідчого щодо обставин укладення правочину з купівлі-продажу акцій заводу “Кузня на Рибальському” на суму близько 300 млн доларів США, п’ятий Президент України повідомив що йому про це нічого не відомо.</p>
      <p>Також він не з’явився на проведення психофізіологічного дослідження за допомогою поліграфа у кримінальному провадженні щодо можливого ухилення від сплати податків та подальшої легалізації (відмивання) доходів, одержаних злочинним шляхом, під час продажу ПрАТ «Завод «Кузня на Рибальському».</p>
      <p>До ГПУ скеровано проєкт повідомлення про підозру п’ятому президенту України у провадженні за фактом неправомірного впливу на проведення конкурсу з добору кандидатів для призначення членів Вищої ради правосуддя в період березня-травня 2019 року.</p>
      <p>Раніше повідомлялося, що<a href="https://rubryka.com/2019/11/18/u-poroshenka-vidreaguvaly-na-pidozru/"> у Порошенка відреагували на підозру.</a></p>
      <p> </p>
    </article>
  </body>
</html>