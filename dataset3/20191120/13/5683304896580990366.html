<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/20/whatsapp-snooping-modi-government-ducks-query-on-israeli-spyware-in-parliament.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-20T13:29:00+00:00"/>
    <meta property="og:title" content="വാട്‌സാപ് ചോർത്തൽ: ചോദ്യങ്ങൾക്ക് മറുപടി പറയാൻ വിസമ്മതിച്ച് സർക്കാർ"/>
    <meta property="og:description" content="ന്യൂഡൽഹി ∙ വാട്സാപ് ചോർത്തലിൽ ഇസ്രയേൽ സ്പൈവെയർ പെഗാസസിന്റെ പങ്കിനെക്കുറിച്ച് അന്വേഷണം നടത്തിയോ എന്ന ചോദ്യത്തിന് മറുപടി പറയാൻ വിസമ്മതിച്ച് സർക്കാർ.Whats App. Parliament. Narendra Modi Government.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>വാട്‌സാപ് ചോർത്തൽ: ചോദ്യങ്ങൾക്ക് മറുപടി പറയാൻ വിസമ്മതിച്ച് സർക്കാർ</h1>
      <address><time datetime="2019-11-20T13:29:00+00:00">20 Nov 2019, 13:29</time> by <a rel="author">മനോരമ ലേഖകൻ</a></address>
      <p>ന്യൂഡൽഹി ∙ വാട്സാപ് ചോർത്തലിൽ ഇസ്രയേൽ സ്പൈവെയർ പെഗാസസിന്റെ പങ്കിനെക്കുറിച്ച് അന്വേഷണം നടത്തിയോ എന്ന ചോദ്യത്തിന് മറുപടി പറയാൻ വിസമ്മതിച്ച് സർക്കാർ. കഴിഞ്ഞ മാസം കോലാഹലമുണ്ടാക്കിയ വിഷയത്തിൽ മുൻ ടെലികോം മന്ത്രി ദയാനിധി മാരന്റെ ചോദ്യത്തിന് പാർലമെന്റിൽ മറുപടി പറയുകയായിരുന്നു കേന്ദ്ര ആഭ്യന്തര മന്ത്രി അമിത് ഷാ.</p>
      <p>മനുഷ്യാവകാശ– മാധ്യമ പ്രവർത്തകരുടെ വാട്സാപ് അക്കൗണ്ടുകൾ ചോർത്താൻ ഉപയോഗിച്ച പെഗാസസ് സർക്കാർ വാങ്ങിയതാണോ അതോ സന്ദേശങ്ങളും കോളുകളും ചോർത്തുന്നതിന് അനുമതി ലഭിക്കാന്‍ എന്തെങ്കിലും പ്രത്യേക പ്രോട്ടോക്കോൾ പാലിച്ചിട്ടുണ്ടോ എന്നതിനു മന്ത്രി കാരണം വ്യക്തമാക്കിയില്ല. എന്നാൽ 121 ഇന്ത്യൻ ഉപയോക്താക്കളെ ലക്ഷ്യമിട്ടതായി വാട്സാപ് മേയ്, സെപ്റ്റംബർ മാസങ്ങളിൽ അറിയിച്ചിരുന്നുവെന്ന് സമ്മതിച്ചു. </p>
      <p>ഇൻഫർമേഷൻ ടെക്‌നോളജി ആക്ട് 2000 ലെ സെക്‌ഷൻ 69 പ്രകാരം വ്യക്തികളെ നിരീക്ഷിക്കാൻ സർക്കാരിന് അധികാരമുണ്ടെന്ന് ടെലികോം സഹമന്ത്രി ജി കിഷൻ റെഡ്ഡി പറഞ്ഞു. ഏതെങ്കിലും കംപ്യൂട്ടർ റിസോഴ്സിൽ‌ ജനറേറ്റു ചെയ്‌തതോ കൈമാറ്റം ചെയ്തതോ സ്വീകരിച്ചതോ സംഭരിച്ചതോ ആയ വിവരങ്ങൾ തടസ്സപ്പെടുത്താനോ നിരീക്ഷിക്കാനോ ഡീക്രിപ്റ്റ് ചെയ്യാനോ ഏജൻസികളെ അധികാരപ്പെടുത്തുന്നതിന് നിയമം കേന്ദ്ര–സംസ്ഥാന സർക്കാരുകളെ അധികാരപ്പെടുത്തുന്നു– അദ്ദേഹം പറഞ്ഞു. </p>
      <p>മാത്രമല്ല, ആഭ്യന്തര മന്ത്രാലയം ആഭ്യന്തര സുരക്ഷയുടെ അടിസ്ഥാനത്തിൽ ഏത് കംപ്യൂട്ടറിലും സംഭരിച്ചിരിക്കുന്ന വിവരങ്ങൾ നിരീക്ഷിക്കാനും ഡീക്രിപ്റ്റ് ചെയ്യാനും ഏജൻസികളെ അനുവദിച്ചിട്ടുണ്ട്. ഇന്റലിജൻസ് ബ്യൂറോ, സെൻട്രൽ ബ്യൂറോ ഓഫ് ഇൻവെസ്റ്റിഗേഷൻ, എൻഫോഴ്‌സ്‌മെന്റ് ഡയറക്ടറേറ്റ്, നാർകോട്ടിക് കൺട്രോൾ ബ്യൂറോ, സെൻട്രൽ ബോർഡ് ഓഫ് ഡയറക്ട് ടാക്സ്, ഡയറക്ടറേറ്റ് ഓഫ് റവന്യൂ ഇന്റലിജൻസ്, നാഷനൽ ഇൻവെസ്റ്റിഗേഷൻ ഏജൻസി, റിസർച് ആൻഡ് അനാലിസിസ് വിങ് (ആർഎഡബ്ല്യു), ഡയറക്ടറേറ്റ് ഓഫ് സിഗ്നൽ ഇന്റലിജൻസ്, ഡൽഹി പൊലീസ് കമ്മിഷണർ എന്നിവയാണത്. ഒരു വ്യക്തിയെ നിരീക്ഷണത്തിന് വിധേയമാക്കുന്നതിന് മുമ്പ് കേന്ദ്ര ആഭ്യന്തര സെക്രട്ടറിയുടെ അനുമതി വാങ്ങിയിരിക്കണം. കേന്ദ്രത്തിൽ, കേന്ദ്ര ആഭ്യന്തര സെക്രട്ടറിയും സംസ്ഥാനത്ത്, സംസ്ഥാന ആഭ്യന്തര സെക്രട്ടറിയും ഏജൻസികൾക്ക് അംഗീകാരം നൽകുന്നു– കിഷൻ റെഡ്ഡി പറഞ്ഞു.</p>
      <p>1885 ലെ ഇന്ത്യൻ ടെലിഗ്രാഫ് നിയമത്തിലെ സെക്‌ഷൻ 5 പ്രകാരം, അടിയന്തര സാഹചര്യങ്ങളിലോ പൊതു സുരക്ഷാ താൽപര്യാർഥമോ സന്ദേശങ്ങൾ പരിശോധിക്കാൻ നിർദ്ദിഷ്ട വ്യക്തികളെ അധികാരപ്പെടുത്തിയിരിക്കുന്നു. അതിന് കേന്ദ്രവുമായി ബന്ധപ്പെട്ടതാണെങ്കിൽ, കേന്ദ്ര ആഭ്യന്തര സെക്രട്ടറിക്കും സംസ്ഥാനവുമായി ബന്ധപ്പെട്ടതാണെങ്കിൽ സംസ്ഥാന ആഭ്യന്തര സെക്രട്ടറിക്കും അധികാരം നൽകുന്നു– അദ്ദേഹം പറഞ്ഞു.</p>
      <p><b>English Summary: </b>WhatsApp snooping: Modi government ducks query on Israeli spyware in Parliament</p>
    </article>
  </body>
</html>