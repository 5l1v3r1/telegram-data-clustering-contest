<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2822102-impicment-trampa-u-kongresi-ssa-pocalis-sluhanna-za-ucastu-sondlenda.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T13:48:00+00:00"/>
    <meta property="og:title" content="Імпічмент Трампа: у Конгресі США почались слухання за участю Сондленда"/>
    <meta property="og:description" content="Посол США при ЄС Гордон Сондленд прибув до Палати представників у середу зранку для свідчень у справі щодо імпічменту президента, зокрема щодо так званого &quot;тіньового каналу&quot; дипломатії Трампа на українському напрямі."/>
  </head>
  <body>
    <article>
      <h1>Імпічмент Трампа: у Конгресі США почались слухання за участю Сондленда</h1>
      <h2>Посол США при ЄС Гордон Сондленд прибув до Палати представників у середу зранку для свідчень у справі щодо імпічменту президента, зокрема щодо так званого "тіньового каналу" дипломатії Трампа на українському напрямі.</h2>
      <address>
        <time datetime="2019-11-20T13:48:00+00:00">20 Nov 2019, 13:48</time>
      </address>
      <p>Сондленд – один із основних свідків у розслідуванні демократів, до якого ініціатори розслідування мають багато запитань, повідомляє власний кореспондент Укрінформу.</p>
      <p>Посол США при ЄС вже відповідав на запитання конгресменів на закритих слуханнях. З оприлюднених стенограм стало відомо, що він спочатку заперечував свою обізнаність щодо причин затримки з виділенням понад $390 млн оборонної підтримки Україні. Він навіть зауважив, що у телефонній розмові у вересні президент Трамп спростував, що допомога Україні була припинена для того, аби натиснути на Київ.</p>
      <p>Втім, пізніше в письмових свідченнях Сондленд "припустив", що це насправді могло бути передумовою для того, щоби новий Президент України оголосив про початок розслідування проти компанії Burisma, де працював Гантер Байден, син ексвіцепрезидента США й головного конкурента Дональда <a href="https://www.ukrinform.ua/tag-tramp">Трампа</a> на виборах.</p>
      <p>Залишається так само багато запитань до посла Сондленда у зв'язку з нещодавньою заявою тимчасово повіреного у справах США в Україні Вільяма Тейлора. Минулого тижня дипломат розповів – зі слів його помічника – про раніше невідому телефонну розмову Сондленда з Трампом з ресторану в Києві. У ній, зокрема, йшлося про те, що українська сторона начебто готова оголосити про розслідування, якого прагнув глава Білого дому.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2821247-impicment-trampa-u-kongresi-pocalisa-sluhanna-dvoh-cinovnikiv-bilogo-domu.html">Імпічмент Трампа: у Конгресі почалися слухання двох чиновників Білого дому</a>
      </blockquote>
      <p>Минулого тижня Палата представників розпочала публічні слухання свідків у розслідуванні з імпічменту президента США. За цей час відбулося чотири засідання за участю представника Держдепу Джорджа Кента, топдипломатів США в Києві Вільяма Тейлора й Марі Йованович, чиновників Білого дому Олександра Віндмана, Дженніфер Вільямс та Тіма Моррісона, а також колишнього спецпредставника США з питань України Курта Волкера.</p>
      <p>Розслідування демократів офіційно було оголошено наприкінці вересня, коли стали відомі деталі телефонної розмови від 25 липня між президентами України і США.</p>
    </article>
  </body>
</html>