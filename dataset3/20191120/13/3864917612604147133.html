<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-culture/2822104-zima-v-ukraini-za-sto-rokiv-skorotitsa-na-misac-ekspert.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T13:48:00+00:00"/>
    <meta property="og:title" content="Зима в Україні за сто років скоротиться на місяць - експерт"/>
    <meta property="og:description" content="Темпи потепління в Україні такі, що до кінця століття зима скоротиться на місяць."/>
  </head>
  <body>
    <article>
      <h1>Зима в Україні за сто років скоротиться на місяць - експерт</h1>
      <h2>Темпи потепління в Україні такі, що до кінця століття зима скоротиться на місяць.</h2>
      <address>
        <time datetime="2019-11-20T13:48:00+00:00">20 Nov 2019, 13:48</time>
      </address>
      <p>Про це в <a href="https://www.ukrinform.ua/rubric-society/2821010-vira-balabuh-geografmeteorolog.html">інтерв’ю Укрінформу</a> попереджає завідувачка відділом прикладної метеорології та кліматології Українського науково-дослідного гідрометеоінституту Віра Балабух.</p>
      <p>“Підвищення середньої температури за рік на 0,1 градуса подовжує тривалість теплого періоду… на один день! Якщо, за середньооптимістичним сценарієм, середня температура в Україні до кінця століття зросте на 3,2 градуса за рік, тривалість теплого періоду порівняно з сучасним може зрости на цілий місяць”, - прогнозує експерт.</p>
      <blockquote>
        <b>Читайте також: </b>
        <a href="https://www.ukrinform.ua/rubric-culture/2821932-ostanni-30-rokiv-temperatura-v-ukraini-zrostae-vdvici-svidse-niz-na-planeti-ekspert.html">Останні 30 років температура в Україні зростає вдвічі швидше, ніж на планеті - експерт</a>
      </blockquote>
      <p>Таким чином зима в Україні за сто років скоротиться на 32 дні.</p>
      <p>“Холодний період може стати ще на місяць коротшим, а суворість зими значно зменшиться. Якщо в полярних широтах середня за рік температура зросте на 8 градусів, то це вже збільшення тривалості теплого періоду на вісімдесят днів”, - зазначила Балабух.</p>
      <p>За її словами, сприятливий період для засмаги також може суттєво збільшитись.</p>
      <p>“При такому зростанні середньої за рік температури повітря тривалість теплого періоду до середини століття в Україні може зрости на 2-3 тижні, порівняно з сьогоденням. При цьому на Поліссі він триватиме майже 300 днів, що було характерно на початку століття для… південного степу. А в полярних широтах ці <a href="https://www.ukrinform.ua/tag-zmina-klimatu">зміни</a> можуть бути ще інтенсивнішими.. За найпесимістичнішим сценарієм, середня за рік температура збільшиться на 8-10 градусів, а може, й вище”, - констатувала фахівець.</p>
    </article>
  </body>
</html>