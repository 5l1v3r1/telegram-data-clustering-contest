<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/economics/plashtame-do-4-pati-po-skapa-zastrahovka-grazhdanska-otgovornost.html"/>
    <meta property="og:site_name" content="News.bg"/>
    <meta property="article:published_time" content="2019-11-20T13:41:40+00:00"/>
    <meta property="og:title" content="Плащаме до 4 пъти по-скъпа застраховка &quot;Гражданска отговорност&quot;"/>
    <meta property="og:description" content="Това се предвижда с въвеждането на системата &quot;бонус-малус&quot;"/>
  </head>
  <body>
    <article>
      <h1>Плащаме до 4 пъти по-скъпа застраховка "Гражданска отговорност"</h1>
      <address>
        <time datetime="2019-11-20T13:41:40+00:00">20 Nov 2019, 13:41</time>
      </address>
      <p><b>Законопроектът за въвеждането на системата "Бонус-малус"</b> беше представен от Комисията за финансов надзор (КФН) за <b><a href="https://money.bg/personal-finance/fsc.bg/bg/novini/predlozhenieto-za-novata-sistema-bonus-malus-e-publichno-dostapno-na-sayta-na-kfn-9624.html">обществено обсъждане</a>, съобщи money.bg. </b></p>
      <p>
        <b>Проектът е изготвен от три институции - КФН, Министерството на вътрешните работи (МВР) и Министерството на транспорта, информационните технологии и съобщенията (МТИТС).</b>
      </p>
      <p>Според текста <b>при определянето на базовата застрахователна премия всяка компания ще може да понижава и увеличава тарифата в зависимост от два фактора.</b> Първо - <b>дали застрахованият автомобил има влезли в сила наказателни постановления или фишове за извършени административни нарушения</b> на Закона за движението по пътищата. Второ - <b>дали водачът има влезли в сила присъди за извършени престъпления</b> по Глава 10 и Глава 11 от Наказателния кодекс.</p>
      <p>В проекта на закона са предвидени от 15 до 20 категории, в които в съответствие с броя извършени нарушения или липсата на такива водачите ще бъдат позиционирани.<b> Трите основни диапазона са "неутрален", "бонус" и "малус" водач.</b></p>
      <p>Въпросните категории ще се групират в трите основни диапазона. В случай, че категориите са 15, то неутралният клас ще представлява категория номер 6. Диапазонът "бонус" ще бъде от 1 до 5 категория, а "малус" - от 7 до 15 категория.</p>
      <ul>
        <li>"Неутрален" диапазон - категория 6 (1 брой);</li>
        <li>"Бонус" диапазон - от 1 до 5 категория включително (5 броя);</li>
        <li>"Малус" диапазон - от 7 до 15 категория включително (9 броя).</li>
      </ul>
      <p>Ако категориите са 20, то "неутралният" диапазон се измества до категория 8. <b>По-добрите водачи ще бъдат позициониране от 1 до 7 категория, а по-лошите - от 9 до 20 категория.</b></p>
      <ul>
        <li>"Неутрален" диапазон - категория 8 (1 брой);</li>
        <li>"Бонус" диапазон - от 1 до 7 категория включително (7 броя);</li>
        <li>"Малус" диапазон - от 7 до 15 категория включително (12 броя).</li>
      </ul>
      <ul>
        <li><b>Категорията на водача и автомобила ще се определят автоматично от информационната система на Гаранционния фонд.</b> Категорията ще се определя за всеки водач при попълването на полицата за задължителна застраховка "Гражданска отговорност", като тежест ще имат и извършваните от него нарушения на пътя.</li>
        <li><b>"Неутралният" клас ще получат всички водачи, които досега не са били вписвани като такива</b> и които нямат в сила наказателни постановления, фишове/електронни фишове и присъди за извършени престъпления.</li>
        <li>
          <b>Ако лицето, желаещо да сключи застраховка, притежава повече от една кола, то категорията ще се определя поотделно за всеки различен автомобил.</b>
        </li>
        <li>Според КФН акцентът в проекта за законодателството е поставен както върху това новата система да стимулира отговорното поведение на пътя на водачите, така и върху ангажиментите на собствениците на автомобили. Така отговорните водачи ще плащат по-малко, като отстъпката ще бъде максимално до 25%. <b>Тези, които не спазват пътните закони ще плащат повече, като оскъпяването може да възлиза на до 400%. </b></li>
      </ul>
      <p>Припомняме, че при представянето на предложението за системата "бонус-малус" през 2018 г.,<b> <a href="https://news.bg/politics/po-evtina-grazhdanska-otgovornost-pri-bonus-malus-obeshtavat-ot-kfn.html">КФН обеща по-евтина Гражданска отговорност</a></b>. И обещанието, и самото предложение обаче<b> <a href="https://news.bg/finance/shte-poskapva-li-zastrahovkata-grazhdanska-otgovornost.html">не бяха посрещнати с доверие</a> </b>от страна и на застрахователите.</p>
    </article>
  </body>
</html>