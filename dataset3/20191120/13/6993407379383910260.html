<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-epifaniy-zelenskyi-ptsu-krym/30282694.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-20T13:14:03+00:00"/>
    <meta property="og:title" content="Епіфаній просить Зеленського вжити заходів для припинення тиску на ПЦУ в Криму"/>
    <meta property="og:description" content="Предстоятель Православної церкви України Епіфаній просить президента Володимира Зеленського, Кабінет міністрів і правоохоронні органи вжити заходів для припинення тиску на ПЦУ в анексованому Криму."/>
  </head>
  <body>
    <article>
      <h1>Епіфаній просить Зеленського вжити заходів для припинення тиску на ПЦУ в Криму</h1>
      <address>
        <time datetime="2019-11-20T13:14:03+00:00">20 Nov 2019, 13:14</time>
      </address>
      <p>Предстоятель Православної церкви України Епіфаній просить президента Володимира Зеленського, Кабінет міністрів і правоохоронні органи вжити заходів для припинення тиску на ПЦУ в анексованому Криму.</p>
      <p>Заява опублікована на сайті Православної церкви України.</p>
      <p>«Окремо наголошуємо на необхідності терміново і невідкладно ухвалити рішення Кабінету міністрів України щодо вирішення питання власності на приміщення собору і єпархіального управління в Сімферополі. Цей крок продемонструє юридичну і моральну підтримку українській громаді Криму з боку нашої держави і дасть можливість більш ефективно захистити її права на міжнародному рівні», – йдеться в повідомленні.</p>
      <p>Митрополит Епіфаній додав, що спроби російської влади закрити доступ до собору ПЦУ в Сімферополі, а також зобов’язати громаду знищити храм у Євпаторії – це порушення міжнародних зобов’язань Росії в сфері забезпечення прав людини.</p>
      <p>В офісі Зеленського й українському уряді поки що не відреагували на заяву голови ПЦУ.</p>
      <p>Підконтрольний Росії Євпаторійський міський суд зобов’язав <a href="https://www.radiosvoboda.org/a/news-ptsu-pro-znesennia-khramu-v-yevpatorii/30281027.html">Православну церкву України </a><a href="https://www.radiosvoboda.org/a/news-sud-krym-pcu/30280933.html">знести храм в Євпаторії</a>.</p>
      <p>За словами архієпископа Кримської єпархії Православної церкви України Климента, будівництво було розпочате ще <a href="https://www.radiosvoboda.org/a/25175661.html">до 2014 року</a>, і в ПЦУ є відповідні документи на храм. При цьому в <a href="https://ru.krymr.com/a/news-v-krymu-hotiat-obiazat-pcu-snesti-hram-v-evpatorii/30247938.html">позовній заяві</a>, яку архієпископ надав проєкту Радіо Свобода Крим.Реалії, йдеться про те, що у ПЦУ немає документів для будівництва храму на вказаній ділянці.</p>
      <p>24 вересня в управлінні російського Міністерства юстиції Криму втретє відмовили в реєстрації українського православного приходу на півострові.</p>
    </article>
  </body>
</html>