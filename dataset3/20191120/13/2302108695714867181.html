<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/vremea-se-raceste-incepand-din-aceasta-seara-vor-fi-ploi-si-vant-iar-la-munte-va-ninge.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-20T13:17:03+00:00"/>
    <meta property="og:title" content="Vremea se răcește începând din această seară. Vor fi ploi și vânt, iar la munte va ninge"/>
    <meta property="og:description" content="Vremea se răcește începând din această seară și până sâmbătă, va ploua mai ales în jumătatea estică a țării, la munte va ninge, vântul se va intensifica,"/>
  </head>
  <body>
    <article>
      <h1> Vremea se răcește începând din această seară. Vor fi ploi și vânt, iar la munte va ninge </h1>
      <address><time datetime="2019-11-20T13:17:03+00:00">20 Nov 2019, 13:17</time> by <a rel="author">Redacția</a></address>
      <p>Vremea se răcește începând din această seară și până sâmbătă, va ploua mai ales în jumătatea estică a țării, la munte va ninge, vântul se va intensifica, iar în unele zone se poate forma polei, anunță meteorologii.</p>
      <p>Potrivit unei informări a Administrației Naționale de Meteorologie, valabilă în perioada 20 noiembrie, ora 18.00 – 23 noiembrie, ora 10.00, se va înregistra o răcire a vremii, cu ploi însemnate cantitativ, ninsori la munte, precipitații mixte în Moldova, Transilvania și zona deluroasă a Munteniei, intensificări ale vântului.</p>
      <p>Va ploua îndeosebi în jumătatea de sud a țării, unde local se vor acumula cantități de apă care vor depăși 20-25 l/mp, iar îndeosebi în zona de munte a Olteniei, izolat 40-60 l/mp.</p>
      <p>Vremea se va răci treptat, astfel încât vineri și sâmbătă, în jumătatea estică a teritoriului se vor înregistra temperaturi sub cele specifice perioadei.</p>
      <p>În zona montană, mai ales la altitudini de peste 1500 m, treptat vor predomina ninsorile și se va depune strat de zăpadă, iar începând din seara zilei de joi, trecător, precipitații mixte ce pot determina depuneri de polei, se vor semnala și în Moldova, estul și sud-estul Transilvaniei și în dealurile Munteniei.</p>
      <p>La munte, mai ales în Carpații Orientali și Meridionali, vor fi perioade în care vântul va avea intensificări, cu viteze de peste 70-80 km/h, spulberând trecător zăpada. Intensificări temporare ale vântului, cu viteze în general de 45-55 km/h, vor fi și în zonele mai joase de relief, potrivit meteorologilor.</p>
      <p>
        <b>Citește și:</b>
      </p>
      <p>
        <a href="https://www.g4media.ro/meteorologii-anunta-ca-primele-ninsori-ar-putea-sa-apara-in-urmatoarele-3-4-zile-dar-temperaturile-pot-fi-usor-peste-normele-perioadei-pana-la-jumatatea-lunii-decembrie.html">
          <b>Meteorologii anunță că primele ninsori ar putea să apară în următoarele 3-4 zile, dar temperaturile pot fi uşor peste normele perioadei, până la jumătatea lunii decembrie</b>
        </a>
      </p>
      <p>
        <i>Sursa foto: Pexels.com</i>
      </p>
    </article>
  </body>
</html>