<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/20/finance/ntomprovskis-moskovisi-thetiki-i-ekthesi-komision-gia-tin-ellada/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-20T13:10:15+00:00"/>
    <meta property="og:title" content="Ντομπρόβσκις-Μοσκοβισί: Θετική η έκθεση Κομισιόν για την Ελλάδα"/>
    <meta property="og:description" content="«Ενθαρρυντική και θετική» χαρακτήρισε την έκθεση για την Ελλάδα ο αντιπρόεδρος της Ευρωπαϊκής Επιτροπής, αρμόδιος για το ευρώ, Βάλντις Ντομπρόβσκις κατά τη σημερινή παρουσίαση των αποφάσεων της Επιτροπής για τους προϋπολογισμούς των χωρών της ευρωζώνης"/>
  </head>
  <body>
    <article>
      <h1>Ντομπρόβσκις-Μοσκοβισί: Θετική η έκθεση Κομισιόν για την Ελλάδα</h1>
      <h2>«Ενθαρρυντική και θετική» χαρακτήρισε την έκθεση για την Ελλάδα ο αντιπρόεδρος της Ευρωπαϊκής Επιτροπής, αρμόδιος για το ευρώ, Βάλντις Ντομπρόβσκις κατά τη σημερινή παρουσίαση των αποφάσεων της Επιτροπής για τους προϋπολογισμούς των χωρών της ευρωζώνης</h2>
      <address><time datetime="2019-11-20T13:10:15+00:00">20 Nov 2019, 13:10</time> by <a rel="author">ΤοΒΗΜΑ Team</a></address>
      <p>«Ενθαρρυντική και θετική» χαρακτήρισε την έκθεση για την Ελλάδα ο αντιπρόεδρος της Ευρωπαϊκής Επιτροπής, αρμόδιος για το ευρώ, Βάλντις Ντομπρόβσκις κατά τη σημερινή παρουσίαση των αποφάσεων της Επιτροπής για τους προϋπολογισμούς των χωρών της ευρωζώνης.</p>
      <p>«Πολλοί θυμόμαστε ακόμα την κρίση χρέους του 2015 και σήμερα είμαι ιδιαίτερα ευχαριστημένος που δημοσιεύουμε μια ενθαρρυντική και θετική έκθεση για την Ελλάδα» επισήμανε ο Β. Ντομπρόβσκις, προσθέτοντας ότι το Eurogroup θα συζητήσει το Δεκέμβριο την έκθεση και την ενεργοποίηση της επόμενης δέσμης των μέτρων για την ελάφρυνση του ελληνικού χρέους.</p>
      <p>
        <a href="https://www.in.gr/2019/11/20/economy/paroxes-stin-teliki-eytheia-elafrynseis-gia-noikokyria/">Παροχές : Στην τελική ευθεία ελαφρύνσεις για νοικοκυριά</a>
      </p>
      <p>Όπως είπε, η Ελλάδα για έκτο συνεχόμενο έτος θα ξεπεράσει το στόχο για το πλεόνασμα και αναμένεται να εκπληρώσει το στόχο και το 2020.</p>
      <p>Επιπλέον, αναφέρθηκε στους κεφαλαιακούς ελέγχους που έχουν σταδιακά καταργηθεί, ενώ τόνισε ότι η κυβέρνηση έχει κάνει «σημαντικά βήματα» για την αντιμετώπιση των κόκκινων δανείων, κάτι που θα έχει ως αποτέλεσμα την ενίσχυση των τραπεζών προκειμένου να μπορούν να δίνουν πιστώσεις σε επιχειρήσεις και πρόσωπα.</p>
      <p>Σημείωσε, δε, ότι έχει ενισχυθεί το επιχειρηματικό περιβάλλον και οι δράσεις που έχει αναλάβει η κυβέρνηση εκπληρώνουν τις δεσμεύσεις της για το 2019, εκφράζοντας την ελπίδα να συνεχιστούν προς την ολοκλήρωση της «φιλόδοξης ατζέντας» της.</p>
      <h3>Μοσκοβισί: Η νέα ελληνική κυβέρνηση έκανε τα απαραίτητα</h3>
      <p>Από την πλευρά του και ο επίτροπος Οικονομικών, Πιερ Μοσκοβισί εξέφρασε την ικανοποίησή του για τα «θετικά» συμπεράσματα της έκθεσης, στη βάση των οποίων θα κριθεί και η καταβολή στην Ελλάδα περαιτέρω κεφαλαίων, των κερδών των ευρωπαϊκών κεντρικών τραπεζών από τα ελληνικά ομόλογα.</p>
      <p>«Η νέα ελληνική κυβέρνηση έκανε τα απαραίτητα προκειμένου να επιτύχει όλες τις δεσμεύσεις της για τα μέσα του 2019», είπε, σημειώνοντας επίσης, και την εποικοδομητική συνεργασία των ελληνικών αρχών με τους θεσμούς.</p>
      <p>Ο ίδιος αξιολόγησε ότι σε σύντομο χρονικό διάστημα προχώρησαν σημαντικές μεταρρυθμίσεις που θα έχουν «θετικό» αντίκτυπο στις «επενδύσεις και στην ανάπτυξη».</p>
      <p>Τέλος, και ο Π. Μοσκοβισί υπενθύμισε το δρόμο που έχει διανύσει η Ελλάδα από το 2015, εκφράζοντας, ωστόσο, την επιθυμία να είχε κάνει «περισσότερα» η Επιτροπή για τη χώρα, προκειμένου να έχουν αποφευχθεί κάποια «μέτρα του Eurogroup».</p>
      <p>Παρόλα αυτά, είπε πως η Επιτροπή θα πρέπει να είναι «περήφανη» για το έργο της καθώς αποφεύχθηκε το Grexit, κάτι που αποτελούσε «πολιτική στάση» της Επιτροπής Γιούνκερ η οποία όπως είπε στάθηκε στη «σωστή πλευρά της ιστορίας», προκειμένου «να παραμείνει η Ελλάδα στην καρδιά της ευρωζώνης και να διατηρηθεί η ακεραιότητα της ευρωζωνης».</p>
      <p>«Αυτό ήταν από τα βασικά επιτεύγματα αυτής της Επιτροπής», υπογράμμισε και χαρακτήρισε «θετικό» το τελικό αποτέλεσμα, αφού «όλα τώρα βαίνουν στη σωστή κατεύθυνση» προς «μεγαλύτερη ανάπτυξη» και «περισσότερες θέσεις εργασίας» προς όφελος του ελληνικού λαού.</p>
      <p>
        <a href="https://www.tovima.gr/2019/11/19/vimatv/o-k-iaveris-sto-one-channel-gia-tin-elleipsi-odikis-paideias/">Ο Κ. Ιαβέρης στο One Channel για την έλλειψη οδικής παιδείας</a>
      </p>
    </article>
  </body>
</html>