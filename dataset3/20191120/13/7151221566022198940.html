<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dou.ua/lenta/articles/signing-contract/"/>
    <meta property="og:site_name" content="ДОУ"/>
    <meta property="article:published_time" content="2019-11-20T13:00:00+00:00"/>
    <meta property="og:title" content="На що звернути увагу ІТ-спеціалісту під час підписання договору із замовником. Поради юриста"/>
    <meta property="og:description" content="В ІТ-сфері робота пов’язана з угодами, і людям з далекою від права професією часто хочеться поліпшити свої навички читати юридичні тексти й оцінювати наслідки їхнього підписання. Дехто навіть пише собі шпаргалки: на що звернути увагу? Що перевірити насамперед? Юрист Катерина Дубас відповідає на ці запитання."/>
  </head>
  <body>
    <article>
      <h1>На що звернути увагу ІТ-спеціалісту під час підписання договору із замовником. Поради юриста</h1>
      <address><time datetime="2019-11-20T13:00:00+00:00">20 Nov 2019, 13:00</time> by <a rel="author" href="https://dou.ua/users/it-lawyer/" target="_blank">Катерина Дубас</a></address>
      <p>Договори без звички читати складно. Їх написано формалізованою мовою, вони довгі й часто містять фрактальні уточнення та купу посилань на інші пункти... У них легко заплутатися. Окрім того, якщо ваша робота не пов’язана з договорами, легко прогледіти щось важливе й не завжди можна тверезо оцінити, чому якісь із пунктів дійсно істотно впливають на процес роботи з контрагентом, а якісь уписано лише для залякування чи формальності. Проте в ІТ-сфері більшість роботи все-таки пов’язана з угодами, і людям з далекою від права професією часто хочеться поліпшити свої навички читати юридичні тексти й оцінювати наслідки їхніх положень. Дехто навіть пише собі шпаргалки: на що звернути увагу? Що перевірити насамперед?</p>
      <p>Я юрист і переважно працюю з контрактами, GDPR/ССРА (тобто персональними даними) й інтелектуальною власністю. У цій статті поговоримо про укладення договорів на розробку програмного забезпечення. Ми пройдемо по ключових, типових та страшних пунктах і розберемося, що це все означатиме для розробника. Стаття буде корисна девелоперам, які укладають договори з ІТ-компаніями на постійній основі чи у проектному режимі.</p>
      <h3>FAQ</h3>
      <p>Перш ніж розпочати екскурс у договори, ми швидко пройдемося найчастішими запитаннями й дамо на них відповіді.</p>
      <h4>Чому одні договори двомовні, а інші одномовні?</h4>
      <p>Тому що під час укладання договорів у межах України (наприклад, якщо замовник і виконавець — українські компанії, ФОПи чи громадяни) договори все-таки ліпше укладати українською. Тоді не буде складнощів у роботі з державними органами чи банками, які надають перевагу державній мові й під час проведення платежів за договором регіональною мовою можуть вимагати (завірений) переклад.</p>
      <p>Якщо одна зі сторін іноземна (тобто договір укладено між, наприклад, українським ФОПом та американською компанією), то звичною діловою практикою стало вкладання двомовного договору (зазвичай українсько- й англомовною версією): так державні органи й банки відразу матимуть погоджений переклад українською мовою. Багато банків також приймають російськомовні тексти, але, щоб запобігти затримкам, найбезпечнішим буде вписати паралельний український переклад.</p>
      <p>Хоч американська компанія й може підписати з українським розробником договрі лише англійською мовою, але дуже ймовірно, що під час зарахування коштів, український банк попросить українську версію договору (хоч це і не зовсім законно), тому простіше одразу підписувати ще й українську версію.</p>
      <h4>Чим надання послуг відрізняється від виконання робіт?</h4>
      <p>Послуга, у більшості випадків, споживається у процесі її надання. Наприклад, консультування — це послуга, бо інформацію надають у процесі виконання договору.</p>
      <p>Але робота має певний утілений у матерії результат: якщо підрядник має виконати якісь дії для створення об’єкта, і замовник потім має результат роботи оглянути й прийняти, то в більшості випадків це вважатимуть роботою.</p>
      <p>Що дійсно важливо знати, так це те, що акти після виконання договору ліпше підписувати як під час надання послуг, так і під час виконання робіт.</p>
      <p>Однак у більшості випадків назва договору важить не надто багато: програмне забезпечення з огляду на своє часто нематеріальне втілення залишається питанням, про яке юристи люблять дебатувати на конференціях.</p>
      <h4>Яким завтовшки має бути договір за стандартом?</h4>
      <p>ДСТУ щодо кількості сторінок у договорах немає. Вони можуть бути великі й докладні, а можуть бути стислі та небагатослівні: усе визначають природа послуг чи робіт і роль кожної сторони. Однак договір — це правила гри: що докладніша інструкція, то менше запитань у процесі співпраці щодо невиправданих сподівань.</p>
      <p>Вимог щодо розміру шрифту немає. Тут скоріше діє логіка: кожен пункт в договорі має бути читабельним з точки зору розміру шрифту.</p>
      <h4>Яка різниця між ФОПом і працівником? Чи є ці слова синонімами?</h4>
      <p>Ні. Працівників захищають права (і вони несуть обов’язки) не лише відповідно до трудового договору або контракту, а й згідно з трудовим законодавством (славнозвісним КЗпП). Вони мають право на відпустки, лікарняні й оплату за роботу понад установлений робочий день чи у вихідні та святкові дні.</p>
      <p>Абсолютна більшість ІТ-індустрії в Україні пропонує розробникам надавати послуги через формат співпраці з ФОП. ФОП — суб’єкт господарювання, що укладає господарський договір, і тому в такому договорі можна писати все, що можна писати в межах свободи договору, і такі пункти будуть діяти. Наприклад, досить проблемним є одностороннє розірвання договору з боку розробника, якщо це прямо заборонено договором, і за це є штраф.</p>
      <p>Фізичні особи-підприємці — такі самі підрядники, якими можуть бути й, скажімо, компанії. ФОП, за рідкісними винятками, сам установлює, працювати йому у вихідний день чи ні, й отримує винагороду не за факт установлення відносин із замовником і виконання поточних робочих завдань, а за надані конкретні послуги чи виконані роботи. Окрім того, компанії робота з підрядниками часто вигідніша, аніж із працівниками, але сильне захоплення підрядами й ставлення до своїх ФОПів уже як до своїх працівників можуть стати прикрим відкриттям для податківців і Держпраці.</p>
      <p>У нормі ФОП сплачує єдиний податок у 5% (або ж 3% + ще ПДВ). У багатьох ІТ-компаніях, що наймають працівників, із зарплати зі свого боку утримують ПДФО (18%) і військовий збір (1,5%). Водночас не зникає потреба платити ЄСВ: у ФОПа він не має бути меншим за 22% від мінімальної заробітної плати, а під час працевлаштування компанія нараховуватиме ЄСВ на заробітну плату працівника.</p>
      <p>Але вигідним може бути не лише оподаткування: у випадку з договорами на розробку й авторськими договорами отримувач послуг має зручніший інструмент впливу на підрядників, ніж на працівників за трудовими: наприклад, може розірвати договір з підрядником у найкоротші строки з мінімальними формальностями (звісно, якщо це прописано в договорі) чи навіть притягти його до відповідальності за неотриманий прибуток (якщо зможе довести в суді причинно-наслідковий зв’язок між поведінкою підрядника та неотриманим прибутком і надати переконливі аргументи щодо існування таких можливостей та завданих компанії збитків). Інакше кажучи, за наявності по суті умов відносин працевлаштування той, хто бажає отримати певні послуги, може перебувати в привілейованому становищі з погляду законодавства про працю. Тому держава намагається відстежувати приховані трудові відносини.</p>
      <h4>Якщо в мене договір з іноземною компанією, то закони якої країни застосовуються?</h4>
      <p>Це треба точно перевірити в договорі: зазвичай там є розділ, де вказано право держави однієї зі сторін або навіть третьої держави (наприклад, якщо це договір про розподіл акцій між українським інвестором і кіпрською компанією, то там часто можна знайти посилання на англійське право). В ідеалі слід консультуватися з юристом, перш ніж підписувати договір, що його складали відповідно до незнайомого правопорядку.</p>
      <p>Однак ми цим не обмежимося. Далі — дещо більше про пункти договорів, які зазвичай перевіряють передусім після отримання драфту від нового замовника.</p>
      <figure>
        <img src="https://s.dou.ua/storage-files/77013148_445894416068606_6005830216570634240_n.jpg"/>
        <figcaption>
          <i>Ілюстрації: Каталіна Маєвська</i>
        </figcaption>
      </figure>
      <h3>Non-disclosure</h3>
      <p>Страшно, коли тебе зв’язує NDA: ніколи не знаєш, як багато можеш розповісти друзям у барі після важкого тижня. Запитання «Як справи? Що на роботі?» й сухе «NDA» у відповідь можуть згубити чудову дружбу! (А скільки ж запитань чують юристи, коли ввечері святкують у барі прийнятий другом офер!)</p>
      <p>Випереджаю запитання: так, NDA дійсно в окремих випадках загрожують неприємностями. Однак не слід плутати Non-disclosure agreement (NDA) з Non-compete agreement (NCA). У наступному пункті ми зупинимося на цьому докладніше, але поки що:</p>
      <p>
        <b>NDA = NCA</b>
      </p>
      <p>NDA (non-disclosure agreement) традиційно перекладають українською як договір про нерозголошення конфіденційної інформації. Це може бути окремий договір або ж розділ в іншому, загальнішому договорі (наприклад, договорі про надання послуг (чи виконання робіт) з розробки програмного забезпечення). Інколи трапляється, що треба спочатку погодитися із цим пунктом, відтак підписати договір, а потім ще й у журналі компанії-замовника розписатися! Тому перевіряти, що перед вами NDA, ліпше не за формою, а за змістом.</p>
      <p>У договорі про конфіденційність одна сторона (зазвичай замовник, або конфідент, Discloser, Disclosing Party) розкриває, а інша (виконавець, конфіденціал, Recipient, Receiving Party) дістає доступ до певної інформації й зобов’язується не розголошувати та не використовувати її поза межами виконання договору з першою стороною.</p>
      <p>NDA можуть слугувати і як засіб залякування, і як ефективний інструмент: саме тому до них таке змішане ставлення. Однак якщо залишити етичну сторону й говорити про перспективи потрапити до суду за порушення конфіденційності, то тут приходить і велика відповідальність: щоб розраховувати на шанс дійсно захиститися з допомогою NDA в суді, замовникові послуг доведеться пропрацювати текстову та організаційну частини, тобто уважно підійти до (1) складання самого тексту NDA (до самих формулювань), і (2) комплексного використання NDA.</p>
      <p><b>Текстова частина:</b> NDA потребує обережного формулювання. Ліпше ні угоду, ні пункт контракту не брати з Інтернету чи іншого договору. Поганою ідеєю є також скористатися автоматичним перекладом іншого (хай навіть англомовного та підготованого найліпшими британськими юристами) договору. NDA — річ тонка, і в хорошому пункті чітко зазначать, зокрема:</p>
      <ul>
        <li>яка інформація вважається конфіденційною (завершені й незавершені комп’ютерні програми, програмний код чи об’єктний модуль, сценарії, алгоритми,</li>
        <li>об’єкти дизайну, бази даних, ноу-хау, плани майбутніх програм, застосунків, ціни, технології виробництва тощо — деталізація не завадить!);</li>
        <li>від яких дій треба утриматися (тобто способи розголошення: усно, письмово, через пошту чи поштових голубів, через операції зі своїм акаунтом у хмарі чи флешносіями тощо);</li>
        <li>які дії для захисту даних треба виконувати (дотримуватися політик безпеки даних, що застосовуються в компанії, не виносити техніку чи не приносити свою й не користуватися незахищеними мережами);</li>
        <li>відповідальність (умисні дії або витік даних через грубу необережність, штраф або обов’язок відшкодувати вартість утраченої інформації).</li>
      </ul>
      <p>Водночас усі ці деталі припасують до конкретної домовленості. Наприклад, у сейлза й розробника буде доступ до різної інформації: оскільки конфіденційності зазвичай найліпше відповідає принцип need-to-know як передумова доступу до інформації, то для різних ролей підрядників і посад працівників ліпше скласти окремі редакції NDA (і вносити туди лише ті види інформації, способи захисту та санкції, які відповідають конкретним завданням підрядника або посадовій інструкції працівника).</p>
      <p><b>Організаційна частина:</b> окрім власне NDA, замовникові треба буде подбати про налагодження процесів і процедур, які сприяли б реальному захисту інформації. Інакше кажучи, просто задекларувати наявність конфіденційної інформації недосить: слід підтвердити, що вона дійсно цінна, і її охороняє замовник.</p>
      <p>Тобто, окрім власне договору про послуги (або окремого договору про нерозголошення), компанії потрібно також буде скласти й затвердити Положення про відомості, які належать до конфіденційної інформації, і згодом ознайомлювати (під підпис) із цим положенням усіх своїх працівників та підрядників, які мають або можуть дістати доступ до таких відомостей. Тому й виходить, що треба підписувати три папірці зі схожим змістом, перш ніж починається власне робота.</p>
      <p>Однак на практиці NDA можуть принести несподівані радощі ні в чому не винному підрядникові чи працівникові. У ситуації, якщо, скажімо, дизайнер підпише договір, який підпорядковано праву США, то саме замовник буде зобов’язаний доводити витік даних і зв’язок між злитими в канали Telegram скринами редизайну гри й виною саме цього українського дизайнера. Схожі моменти існують і з працевлаштуванням: хоча в багатьох юрисдикціях підписання NDA є нормальною практикою (у тих самих Штатах), в Україні спробу роботодавця через суд виконати положення договору про конфіденційність можуть сприймати як порушення КЗпП (стаття 9 якого забороняє вкладати з працівниками договори, умови яких погіршують становище працівників, як порівняти із чинним законодавством), і суди переважно відмовляються визнавати такі NDA дійсними.</p>
      <p>Ще один плюс роботи з підрядниками в такому разі: до працівників не можна застосувати відповідальність, яку передбачає стаття 24 Закону України «Про захист від недобросовісної конкуренції»: цей закон поширюється тільки на суб’єктів господарювання (зокрема компанії й ФОПів). Тобто в разі, якщо конфіденційність порушив працівник, то позов можна засновувати на загальних засадах, передбачених Цивільним кодексом, але не Господарським кодексом чи законодавством про захист конкуренції.</p>
      <p>Загалом договори про конфіденційність, які склали без дотримання організаційної й технічної частин, досить важко виконати через суд. Зокрема, судова практика неодноразово звертала увагу позивача на брак аргументації щодо того, що:</p>
      <ul>
        <li>відповідача ознайомили з положенням підприємства про інформацію, що належить до конфіденційної;</li>
        <li>позивач не надав доказів розкриття конфіденційної інформації;</li>
        <li>позивач не надав будь-яких обґрунтувань суми неотриманого прибутку (тобто чи дійсно позивач отримав би цей дохід і в заявленому позивачем розмірі);</li>
        <li>позивач не надав доказів причинно-наслідкового зв’язку (тобто що саме відповідач своїми діями чи бездіяльністю спричинив розкриття інформації і що таке розкриття дійсно завдало шкоди позивачеві);</li>
        <li>договір був безстроковий або укладений на нераціональний (з огляду на цінність самої інформації, спосіб її обробки або технічний прогрес) строк (що досить поширено в судових органах країн, де NDA широковживаний) тощо.</li>
      </ul>
      <p>Але є й успішні кейси. Наприклад, якщо колишній працівник позивача міг завдяки своєму службовому становищу дістати доступ до конфіденційної інформації про клієнтів позивача й скористався нею, перейшовши до іншої компанії (щоб переманити клієнтів), то позивач має всі шанси стягти з відповідача вартість неукладених з колишніми клієнтами контрактів, які він інакше зміг би укласти.</p>
      <p>Попри це, ліпше відразу оцінити свої шанси поповнити вітчизняну судову практику власним прикладом, перш ніж (1) підписувати NDA і (2) розголошувати конфіденційну інформацію. З питаннями збереження конфіденційності також інколи пов’язують захист ділової репутації, і часто репутація може бути куди ціннішим ресурсом для потенційного відповідача, аніж прибуток від частково проданої клієнтської бази попереднього замовника послуг.</p>
      <p>Зверніть увагу на правопорядок: цілком імовірно, що доведеться брати участь в іноземному судовому провадженні й за іноземним правом, яке доволі добре розвинуло і регулювання, і судову практику з питань збереження конфіденційності інформації.</p>
      <h3>Non-compete/Non-solicit</h3>
      <p>Non-compete (NCA), або договір про неконкуренцію, частіше вживають для опису домовленості між замовником і працівником/підрядником про те, що колишній працівник або підрядник не конкуруватиме зі своїм замовником або роботодавцем, зокрема в тій самій сфері або на тій самій території, протягом певного часу — кількох місяців або навіть років. Non-solicitatiton (NSA) зі свого боку стосується й (не)переманювання працівників і підрядників одна в одної, і заборони впливати на клієнтів іншої компанії з умовляннями відмовитися від послуг конкурента. Обидві використовують зазвичай для досягнення таких цілей:</p>
      <ol>
        <li>Виграти час, протягом якого колишній працівник чи підрядник утратить кваліфікацію або актуальність інформації чи навичок, які здобув за час співпраці.</li>
        <li>Здобути виключні права на виробництво певного товару чи надання послуг протягом кількох років (і не зміцнювати конкуренцію кількістю своїх підрядників та колишніх працівників).</li>
        <li>Запобігти витоку конфіденційної таємниці.</li>
        <li>Утримати талановитих підрядників і працівників біля себе.</li>
      </ol>
      <p>Тут усе просто: суди в Україні тепер не визнають ніяких NCA чи NSA, які вклали відповідно до українського законодавства. То чи можна підписувати їх без жодної задньої думки? Спойлер: ліпше не треба.</p>
      <p>Традиційно українські суди вважають NCA й NSA формою обмеження права на працю, яке гарантує Конституція, і погіршенням становища працівника, що забороняє КЗпП. Однак у разі, якщо NCA або NSA укладено відповідно до іноземного закону, то вони можуть бути дійсними, оскільки є легальними і їх застосовують у правовій системі, праву якої належить цей договір. Наприклад, французькі працівники будуть зв’язаними NSA/NCA, якщо їх передбачено в колективній угоді.</p>
      <p>Заразом не слід скидати з терезів також інші особливості:</p>
      <ul>
        <li>Територію, на яку поширено вимогу неконкуренції (перевага надається території населеного пункту або його частини, але водночас не слід плутати договір про неконкуренцію з дистриб’юторськими договорами, які теж часто містять обмеження території).</li>
        <li>Період часу, протягом якого слід утримуватися від конкуренції або переманювання (американські суди в низці штатів зазвичай допускають період від кількох місяців до року або двох, водночас наполягаючи на додаткових обмеженнях заборони).</li>
        <li>Оплата або відшкодування наданих послуг чи виконаних робіт, які отримував підрядник або працівник за час співпраці (деякі юрисдикції у Європі й Штатах мають нижню межу оплати праці або послуг: якщо заробітна плата або сукупний дохід були меншими за цей поріг, то вкладати з нею NCA/NSA законодавство або судова практика не заохочують).</li>
        <li>Право ініціювати розрив угоди про неконкуренцію або непереманювання.</li>
        <li>Право перевідступу договору про NCA (оскільки продавець, наприклад, не може перевідступати право покупцю компанії, якщо працівник не надав на це окремої згоди) тощо.</li>
      </ul>
      <p>Тому ліпше ознайомитися з текстом. А якщо договір іноземний, пошукати інформацію про стан судової практики у відповідній державі.</p>
      <figure>
        <img src="https://s.dou.ua/storage-files/74638450_2850237141675820_4907119067619393536_n.jpg"/>
      </figure>
      <h3>Оплата</h3>
      <p>У працівників зарплата щомісяця (зазвичай), а в підрядника може бути по-різному. Зазвичай форми оплат діляться на категорії time-and-material, fixed price та екзотичні форми.</p>
      <p>За умови оплати time-and-material підрядник (сейлз, дизайнер, розробник, тестер тощо) отримує оплату не як фіксовану щомісячну суму, а за результатами наданих послуг. Наприклад, її можна вимірювати в ефективних годинах: якщо на новий дизайн або цикл тестування підрядник витратив у сумі орієнтовно двісті годин, то йому оплатять кількість цих годин (помножену на погодинну ставку). Тобто оплачують не вартість проекту, а певну кількість витраченого на надання послуг часу (а також витрати на купівлю матеріалів: програмного забезпечення й техніки, послуги хмарного зберігання тощо). Їх можна розбивати на оплату кількості годин, які витратили за певний період. Водночас слід уважно відстежувати, чи несе відповідальність, наприклад, компанія-аутстафер за результати послуг, чи ж просто надає послугу: години послуг своїх працівників або підрядників. Тоді як для підрядника-аутстафера важливо з’ясувати:</p>
      <ul>
        <li>чи оплачуватимуть йому простій (бенч), у якому розмірі й хто — компанія-аустафер чи замовник;</li>
        <li>чи діє на нього умова про buyout (так званий викуп), якщо підрядник захоче працювати не з компанією-аутстафером, а з клієнтом напряму (buyout також зацікавить, наприклад, сейлзів з уже напрацьованою базою: він дасть можливість залишити свої контакти й перейти з ними до іншої компанії, продовжуючи співпрацю без порушення договорів про неконкуренцію, непереманювання або конфіденційність);</li>
        <li>які потрібні знання, досвід, кваліфікація й рівень володіння фреймворками (оскільки до них часто прив’язують гарантії щодо якості фінального продукту: такий підхід поширений, наприклад, у Штатах, де від розробника, системного адміністратора або тестувальника конкретного рівня залежать сподівання щодо результату наданих ним послуг або реальність виконання ним implied warranties компанії щодо фінального продукту);</li>
        <li>кому належать розроблені права інтелектуальної власності (програми, винаходи тощо) і якої миті ці права переходять до замовника — відразу після створення (що вигідно замовникові) чи оплати (що вигідно підрядникові).</li>
      </ul>
      <p>Інша умова — fixed price: увесь проект оцінюють у єдину суму, водночас оплату здійснюють не за кількість залучених спеціалістів або витрачених на роботу годин, а за виконання конкретного завдання й передавання результатів замовникові. Зазвичай у такому разі підрядник несе відповідальність не за кількість витраченого часу (окрім, звісно, дедлайну проекту), а за кінцевий результат послуг (щоб він відповідав наданому замовником ТЗ).</p>
      <p>Водночас найбільше суперечок під час обговорення умов співпраці зазвичай виникає через:</p>
      <ul>
        <li>дедлайни (звісно ж);</li>
        <li>оплату частинами (milestone schedule — попри те, що фінальну вартість уже узгоджено, сторони поділяють її на кілька платежів, які прив’язано до часових інтервалів або інтервалів передавання замовникові вже готових результатів);</li>
        <li>передавання інтелектуальної власності (як і в попередньому абзаці);</li>
        <li>додаткові послуги й прив’язку до ТЗ (оскільки зазвичай завдання, як-от кількість user stories абощо, узгоджують у повному переліку й оцінюють у певний кост;</li>
        <li>якщо в процесі треба додати нові послуги або прибрати частину з них, сторони можуть домовлятися про переоцінку проекту з огляду на те, що його вартість падає або зростає);</li>
        <li>порядок прийняття-передання результатів робіт і послуг.</li>
      </ul>
      <p>Однак є й інші способи. Є абонентські тарифи (коли передбачено стандартне навантаження за певну вартість, і платежі за такої умови є щомісячними, щоквартальними тощо) і капи (тобто як буде досягнуто певну вартість або кількість годин, сторони можуть укласти новий договір, просто передати вже розроблені до цієї миті об’єкти й розійтися або узгодити інші умови чи встановити новий ліміт годин). Можна використовувати будь-яку систему оплати послуг, головне переконатися, що вона охоплює передавання об’єктів інтелектуальної власності (а якщо ні, то скільки підрядник або працівник отримуватимуть додатково за кожну програму, малюнок чи модуль?).</p>
      <h3>Права інтелектуальної власності</h3>
      <p>Пул запитань виникає відразу:</p>
      <h4>Кому належать права інтелектуальної власності (авторові, замовникові, роботодавцеві, клієнтові чи всім порівну?)</h4>
      <p>Це питання ліпше прописувати в договорі чітко: автор може опинитися в незручній ситуації, коли він як підрядник створить у вільний час на бенчі програму, а потім виявиться, що оскільки він використовував обладнання замовника, то останньому й належать усі майнові права на цей твір. Або ж навпаки: замовник вважатиме, що йому перейшли всі права на створений бренд-бук, а насправді підрядник-дизайнер не прописав чітко цей пункт і права їм належать у рівних частинах (50 на 50%). Якщо ж цей малюнок, програму чи інший матеріал створив працівник у межах службових обов’язків, то ці результати, найімовірніше, належатимуть роботодавцеві.</p>
      <h4>Що передають у межах цього договору?</h4>
      <p>Українське право не дозволяє забрати в автора його немайнові права (наприклад, право бути згаданим як автор цього зображення). Водночас право на створення похідних творів, на переклад або використання не тільки в бренд-буку, а й на сайті та в літературних творах можна монетизувати (тобто воно є майновим правом) і передавати. У такому разі в договорі з підрядником слід чітко описати, які саме права передають, наприклад: виготовлення копій програмного забезпечення, публічна демонстрація дизайну, модифікація й переробка об’єктів, розповсюдження (тобто продаж і безплатне передання конкретних екземплярів ліцензій), здавання в найм, ліцензування тощо.</p>
      <h4>Ці об’єкти оплачують окремо чи разом з іншими послугами?</h4>
      <p>За загальним правилом, передавання прав інтелектуальної власності підлягає оплаті. Щоб уникнути цього, якщо об’єкти розробили під час надання інших послуг (або виконання суміжних робочих обов’язків, які в нормі не передбачають створення об’єктів інтелектуальної власності), договори передбачають формулювання на кшталт «винагорода за цим договором охоплює також вартість розроблених у межах надання послуг об’єктів інтелектуальної власності». Якщо це не передбачено, то можуть укладатися окремі цивільно-правові угоди про передання об’єктів інтелектуальної власності (ліцензії або угоди купівлі-продажу). Якщо ж ці програми або зображення створили в межах авторського договору, то ситуація інша: такий договір саме й передбачає створення об’єкта інтелектуальної власності і його передавання замовникові.</p>
      <h4>Чи можу я потім використовувати шматочки коду або намальовані бренд-буки для свого портфоліо?</h4>
      <p>Це ліпше відразу обговорити в договорі. Наприклад, якщо договір міститиме вказівку, що замовник здобуває права на всі об’єкти інтелектуальної власності або всі майнові права, то замовник матиме цілком логічне право заперечувати проти будь-якого показу розробленого для нього продукту з метою подальшого продажу автором своїх аналогічних послуг.</p>
      <p>Якщо договір описано з урахуванням усіх тонкощів, то сторона, що складала договір, може мати перевагу в суді: просто тому, що договори складають з метою якщо не уникнути судового розгляду, то принаймні зробити його мінімально витратним і складним для сторони, що складала договір. І якщо підрядник або працівник не намагатиметься зменшити кількість зв’язків між розробленим ним сайд-продуктом і його замовником чи одним із замовників (через використання власної техніки й особистих облікових записів у SaaS-софті, у час, вільний від надання послуг, без оплати замовником витратних матеріалів чи потрібних даних та без використання інтелектуальної власності замовника), то цілком імовірно, що в разі успіху йому доведеться позмагатися в суді з озброєним логами, чеками й виписками колишнім замовником.</p>
      <h3>Дедлайни і строк надання послуг</h3>
      <p>Цілком логічно боятися ексклюзивності: може статися, що замовник наполягатиме, щоб ви відмовилися працювати з його прямими конкурентами або займатися іншими проектами під час дії договору. Це може бути обмеженням свободи торгівлі й практикою порушення конкуренції, але завжди є ризик того, що договір підлягатиме правопорядку, де таке обмеження є цілком законним.</p>
      <p>Важливо переконатися, що цей договір не завадить потім вашому кар’єрному зростанню чи розширенню бізнесу. До речі, чи встигнете ви напевне надати послуги в строк? Чи охоплює дедлайн припущення, що строк подовжать у разі виявлення дефектів ПЗ чи артефактів коду або з причин, що не залежать від сторони? А якщо виникне потреба наново зібрати команду (бо клієнт попрохав усунути одного з мідлів, а за договором послуги має надавати команда в повному складі) і це займе час?</p>
      <p>Ліпше передбачити ці ризики й залишити собі можливість відкласти дедлайн.</p>
      <h3>Порядок розірвання договору</h3>
      <p>Зауважте, що безстрокові договори з іноземними партнерами викликають (часто обґрунтовану, з огляду на досвід) підозру вітчизняних податківців і банків. Тому виникає потреба встановити ліміт часу надання послуг: наприклад, стандартом часто встановлюють рік і пролонгацію (продовження договору) за умови виконання певних формальних умов. Інший спосіб — укладати генеральний рамковий договір і погоджувати його продовження додатковими угодами до нього (які, наприклад, фіксують конкретний проект і склад команди).</p>
      <p>Інколи життєво важливо прописати порядок виходу з договору:</p>
      <ul>
        <li>строк і спосіб повідомлення про бажання припинити угоду;</li>
        <li>порядок оплати вже виконаної роботи або наданих послуг;</li>
        <li>порядок погодження та прийняття в роботу завдань (tasks) і чіткі критерії їхнього завершення;</li>
        <li>порядок вирішення суперечок і виправлення дефектів у раніше наданих послугах чи виконаних роботах;</li>
        <li>ідеально — фіксування переходу всіх оплат за допомогою актів передання результатів робіт чи робіт, де вказано, що сторони не мають претензій одна до одної.</li>
      </ul>
      <p>Це може значно полегшити життя підрядникові, якщо той захоче змінити діяльність та уникнути маніпуляцій (а часто й погроз судовими провадженнями) з боку колишніх замовників.</p>
      <figure>
        <img src="https://s.dou.ua/storage-files/75310389_518925091994377_4518066657771388928_n.jpg"/>
      </figure>
      <h3>Продуктивність</h3>
      <p>Якщо це дійсно важливо, ліпше все звести до певної цифри. Чи то буде кількість ідей для рекламного ролика в межах однієї комерційної пропозиції, чи кількість рядків коду, чи кількість модулів, чи кількість зображень у концепті персонажа, чи кількість способів розміщення реклами на огорожі футбольного поля в комп’ютерній грі, чи варіантів малюнка для реєстрації як знака для товарів і послуг...</p>
      <p>Також ліпше чітко передбачити відповідальність, скажімо, хто має надавати ідеї: замовник (а підрядник — шляхи реалізації) чи підрядник? Чи повинен потім підрядник створювати прототипи, чи відразу готовий об’єкт? Як довго може тривати погодження ідеї в компанії замовника (і хто з його боку відповідає за погодження результатів послуг)? До якого етапу реалізації замовник може вносити чи пропонувати зміни?</p>
      <p>А головне: хто оплачує брак креативності чи спад продуктивності? Що робити, якщо агентство створило прототипи чітко за ТЗ замовника, але не отримало обґрунтованої відмови: покинути неуспішний проект, надати інвойс за фактично надані послуги й сконцентруватися на пошуку нових замовлень чи працювати на гонорар успіху без сподівань будь-коли відшкодувати хоча б витрачений час і матеріали? А що як перспективний замовник узяв розроблену схему чи архітектуру проекту й замовив реалізацію іншим підрядникам?</p>
      <p>Невдалі спроби виконати побажання замовника можуть стомити й розчарувати команду (особливо якщо оплата залежить від успіху чи розподіл частини оплати за етап проекту затримується до фінального погодження з усіма менеджерами замовника та триває вже кілька місяців) і це вплине на інші проекти (або ж і репутацію), що ще більше погіршить стан справ.</p>
      <h3>На десерт: відповідальність</h3>
      <p>Договори можуть передбачати вкрай цікаві способи притягти особу до відповідальності: штрафи з вимогою повернути сплачені за цим договором кошти, відшкодувати всі збитки та недоотримані прибутки, а то й безплатно завершити роботу над продуктом...</p>
      <p>Головне не панікувати і вчасно оцінити свої можливості. І звісно, внести правки в люб’язно наданий замовником договір.</p>
      <p>По-перше, уникайте використання штрафів як карних функцій: багато правопорядків забороняє використовувати їх для покарання контрагента. Ліпше розглядати штраф як зручний інструмент стягнення збитків. Тобто ліпше вибирати щось одне: або відшкодування збитків (тоді в постраждалого з’являється ще завдання не лише оцінити збитки, а й довести, що вони виникли з вини підрядника), або (розумний) штраф.</p>
      <p>Інколи для справедливого розподілу оплати й відповідальності використовують систему авансу та розрахунку: попередній платіж може слугувати водночас і як частина оплати, і як відповідальність підрядника в разі його нездатності виконати договір незалежно від причин.</p>
      <p>По-друге, не беріть на себе відверто несправедливий обов’язок компенсувати чужі помилки: якщо потім інші програмісти змінюватимуть частину розроблених об’єктів або інхауз-маркетологи підтримуватимуть чи переналаштовуватимуть маркетингові кампанії, то ліпше відразу обговорити відмову від відповідальності в разі, якщо вони припинять діяти або порушуватимуть права й інтереси (чи законодавство загалом) іншої країни. Кому хочеться нести відповідальність за рекламу (чи пропагування) алкоголю й контенту для дорослих у країнах, де вони під забороною, оскільки внаслідок цього підготований для реалізації на цій території тираж ігор залишився незапитаним або його конфіскували на митниці?</p>
      <p>По-третє, приймаючи офер, не підписуйте ніяких боргових розписок! Адвокати чудово дають раду з такими ситуаціями, але ліпше заощадити собі нерви й кошти та просто запобігти несподіваному запрошенню відвідати судове засідання.</p>
      <p>По-четверте, оберіть спосіб вирішення суперечок: переговори, альтернативні способи вирішення спорів (наприклад медіацію), третейський суд чи державний суд (а якщо договір має іноземний елемент, то в якій країні і який саме суд в ієрархії судів, якщо це дозволяють міжнародні угоди). Тут може знадобитися порада юриста, але загальне правило — тверезо зважити свої знання місцевих законів і можливість винести певну частину питань на розгляд вітчизняного суду (а також схильність замовника погодитися з вибором українського суду).</p>
      <p>Звісно, це не звільняє від потреби читати договір повністю (а ще ліпше з олівцем). Але ліпше відразу оцінити баланс витрат і доходів, можливість вийти з договору (особливо якщо стосунки зіпсуються) та наслідки для репутації. Можливо, ліпше витратити більше часу на відшліфовування комфортних умов співпраці?</p>
      <h3>Підсумки</h3>
      <p>Однак це не применшує важливість і тих положень, про які ми говорили раніше. Отже, чеклистом на сьогодні може бути:</p>
      <ol>
        <li>Переконатися, чи впливають NDA й NCA на можливість приймати інші, потенційно цікавіші офери та замовлення.</li>
        <li>Передбачити, яку частину оплати й до якої дати слід чекати та чим погрожує затримка оплати послуг чи праці.</li>
        <li>Подбати про свою інтелектуальну власність: робити пет-проекти на власній техніці, поза офісом роботодавця або замовника й у позаробочий час.</li>
        <li>Скласти собі графік дедлайнів і підготувати шлях виходу з договору, що став забирати забагато часу.</li>
        <li>Пам’ятати, що кожен запис у логах і кожна авторизація може бути чудовим аргументом замовника/роботодавця проти вас у суді.</li>
      </ol>
      <p>Останній пункт здається особливо страшним. Але не варто хвилюватися: Європейський суд з прав людини вказав, що кожен може цілком законно використовувати техніку й електронну пошту на веб-сервері роботодавця для реалізації свого права на особисте життя та таємницю кореспонденції і кілька особистих імейлів (без зловживання) з корпоративної пошти не можуть слугувати причиною для звільнення чи вибачати надмірне втручання працедавця в особисте життя працівника (наприклад, публікувати зміст листів для загального ознайомлення). Водночас ознайомтеся з хенд-буком або документацією замовника чи роботодавця, що стосуються інформаційної безпеки (а ще ліпше — проконсультуйтеся з місцевим юристом): цілком імовірно, що право держави дозволяє йому вводити моніторинг поведінки працівників, збирати їхні біометричні дані й проводити бекграунд-чеки (навіть якщо це стосується лише деяких посад в особливо важливих для держави підприємствах чи службах).</p>
      <p>Темы: <a href="https://dou.ua/lenta/tags/%D0%B4%D0%BE%D0%B3%D0%BE%D0%B2%D0%BE%D1%80/">договор</a></p>
    </article>
  </body>
</html>