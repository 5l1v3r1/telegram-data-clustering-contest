<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2822026-u-budzeti-na-ukrainskij-institut-zaklali-80-miljoniv.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T13:02:00+00:00"/>
    <meta property="og:title" content="У бюджеті на Український інститут заклали 80 мільйонів"/>
    <meta property="og:description" content="У державному бюджеті на 2020 рік на потреби Українського інституту передбачено близько 80 млн грн."/>
  </head>
  <body>
    <article>
      <h1>У бюджеті на Український інститут заклали 80 мільйонів</h1>
      <h2>У державному бюджеті на 2020 рік на потреби Українського інституту передбачено близько 80 млн грн.</h2>
      <address>
        <time datetime="2019-11-20T13:02:00+00:00">20 Nov 2019, 13:02</time>
      </address>
      <p>Про це в <a href="https://www.ukrinform.ua/rubric-society/2821137-volodimir-sejko-generalnij-direktor-ukrainskogo-institutu.html">інтерв’ю</a> Укрінформу повідомив генеральний директор Українського інституту Володимир Шейко.</p>
      <p>"На наступний рік у державному бюджеті на потреби Українського інституту закладено близько 80 млн грн. Приблизно стільки ми мали поточного року. І це той рівень, який нам дасть змогу здійснити практично всі заплановані програми і події наступного року, але не дозволить відкрити філію", - сказав він.</p>
      <p>За словами Шейка, нині в Українському інституті працюють 35 людей, а взагалі штатним розписом передбачено 60 працівників, і процес добору людей триває.</p>
      <p>Гендиректор Українського інституту зазначив, що інституція не є грантодавчою організацією: "Більшість проєктів ми ініціюємо і придумуємо самі. Ми не є грантодавчою організацією, як, наприклад, Український культурний фонд, де в конкурсному порядку виділяється державне фінансування на культурні проєкти і рішення про фінансування ухвалюється зовнішніми експертами".</p>
      <p>За словами керівника, Український інститут визначив для себе кілька напрямків діяльності: музика, література, театр,<a href="https://www.ukrinform.ua/tag-kino"> кіно</a>, візуальне мистецтво, перформативне мистецтво, українські студії, іміджеві проєкти.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2821913-ukrainskij-institut-moze-stvoriti-zakordonni-filii.html">Український інститут може створити закордонні філії</a>
      </blockquote>
      <p>"У кожному із цих секторів за кордоном ми вивчаємо культурну інфраструктуру (іноді шукаємо, іноді вже знаємо – з ким і над яким проєктом варто співпрацювати). Важливо встановлювати саме інституційні зв’язки за кордоном. Оскільки завжди потрібен партнер, який буде стороною, що приймає проєкт або вкладається в нього організаційно чи фінансово. Місцеві партнери також є джерелом експертизи і знань про локальну ситуацію", - заявив Шейко.</p>
      <p>Водночас, зауважив він, відбувається вивчення інституції та культурного контенту в Україні, який може відповідати очікуванням закордонних партнерів. "Якщо конкретно, то в сфері театру ми, наприклад, фокусуємося на ширшому представленні України на закордонних театральних фестивалях: ми контактуємо з ними, з’ясовуємо їхню програмну політику – які жанри вони вподобали, з якими практиками у перформативному мистецтві працюють, які їхні очікування щодо участі України в цих фестивалях. Далі ми вже підбираємо 5-10 актуальних українських вистав, які відповідають їхньому формату, надсилаємо інформацію, відеозаписи вистав, світлини, критику – і даємо їм можливість обрати те, що їм найбільше пасує", - уточнив директор Українського інституту.</p>
      <p>В інших сферах, за його словами, це може відбуватися процесуально інакше, але завжди є бажання "вдало одружити" українську та закордонну сторону.</p>
    </article>
  </body>
</html>