<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/598285/pyra-kata-ton-toris-me-aformi-tweets-kata-tin-diarkei-debate"/>
    <meta property="og:site_name" content="SIGMALIVE"/>
    <meta property="article:published_time" content="2019-11-20T13:18:00+00:00"/>
    <meta property="og:title" content="Πυρά κατά των Τόρις με αφορμή tweets κατά τη διάρκεια debate"/>
    <meta property="og:description" content="Η κίνηση του αρχηγείου του Συντηρητικού Κόμματος να αλλάξει το όνομα του λογαριασμού του στο Twitter σε factcheckUK κατά τη διάρκεια του χθεσινοβραδινού..."/>
  </head>
  <body>
    <article>
      <h1>Πυρά κατά των Τόρις με αφορμή tweets κατά τη διάρκεια debate</h1>
      <address><time datetime="2019-11-20T13:18:00+00:00">20 Nov 2019, 13:18</time> by <a rel="author">SigmaLive</a></address>
      <p>Η κίνηση του αρχηγείου του Συντηρητικού Κόμματος να αλλάξει το όνομα του λογαριασμού του στο Twitter σε factcheckUK κατά τη διάρκεια του χθεσινοβραδινού debate μεταξύ Μπόρις Τζόνσον και Τζέρεμι Κόρμπιν προκαλεί την εντονότερη συζήτηση την επομένη της τηλεμαχίας.<br/><br/>Το κυβερνών κόμμα δέχεται σφοδρές επικρίσεις, κατηγορούμενο ότι επιχείρησε να παραπλανήσει τους χρήστες δίνοντας την εντύπωση ότι ο συγκεκριμένος λογαριασμός ήταν κάποια ανεξάρτητη σελίδα διασταύρωσης της ακρίβειας και γνησιότητας των απαντήσεων του Τζέρεμι Κόρμπιν.<br/><br/>Ο υπουργός Εξωτερικών Ντόμινικ Ράαμπ υπερασπίστηκε την κίνηση την διαχειριστών του λογαριασμού του κόμματος στο Twitter, λέγοντας ότι διατηρήθηκε το handle του λογαριασμού (@CCHQPress) και ότι ήταν σαφές πως επρόκειτο για έναν στιγμιαίο μηχανισμό επισήμανσης των ανακριβειών του ηγέτη των Εργατικών κατά τη διάρκεια του debate.<br/><br/>Η κίνηση επικρίθηκε ως παραπλανητική από τον γνωστό οργανισμό διασταύρωσης της ακρίβειας των λεγομένων πολιτικών FullFact UK.<br/><br/>Σε δήλωσή του το Twitter προειδοποίησε ότι θα λάβει «αποφασιστική διορθωτική δράση» αν κάτι τέτοιο επαναληφθεί στο μέλλον, κάνοντας λόγο για κίνηση που μπορούσε να παραπλανήσει τους χρήστες.<br/><br/>Η Εκλογική Επιτροπή του Ηνωμένου Βασιλείου επισήμανε την ανάγκη διαφάνειας στην προεκλογική περίοδο.</p>
    </article>
  </body>
</html>