<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919271/%D9%BE%D8%A7%D8%B3%D8%AE-%D8%A7%D8%B3%D8%AA%D8%A7%D9%86%D8%AF%D8%A7%D8%B1-%D8%B3%D9%85%D9%86%D8%A7%D9%86-%D8%A8%D9%87-%DA%86%D8%B1%D8%A7%DB%8C%DB%8C-%D8%B9%D8%AF%D9%85-%D8%A7%D9%86%D8%AA%D8%B5%D8%A7%D8%A8-%D9%81%D8%B1%D9%85%D8%A7%D9%86%D8%AF%D8%A7%D8%B1-%D8%A8%D9%88%D9%85%DB%8C-%D8%AF%D8%B1-%D8%B4%D8%A7%D9%87%D8%B1%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-20T13:24:54+00:00"/>
    <meta property="og:title" content="پاسخ استاندار سمنان به چرایی عدم انتصاب فرماندار بومی در شاهرود"/>
    <meta property="og:description" content="ایسنا/سمنان استاندار سمنان با اشاره به وعده چند وقت پیش خود به مردم شاهرود در خصوص انتصاب یک فرماندار بومی به چرایی علت تحقق این وعده پرداخت و گفت: هفت گزینه بومی با همفکری مسوولان  برای تصدی‌گری فرمانداری شاهرود معرفی شد اما متاسفانه هیچکدام سوابق کافی برای سپردن این مسوولیت را نداشتند."/>
  </head>
  <body>
    <article>
      <h1>پاسخ استاندار سمنان به چرایی عدم انتصاب فرماندار بومی در شاهرود</h1>
      <address><time datetime="2019-11-20T13:24:54+00:00">20 Nov 2019, 13:24</time> by <a rel="author">هوشنگ حبيبی بسطامی</a></address>
      <p>ایسنا/سمنان استاندار سمنان با اشاره به وعده چند وقت پیش خود به مردم شاهرود در خصوص انتصاب یک فرماندار بومی به چرایی علت تحقق این وعده پرداخت و گفت: هفت گزینه بومی با همفکری مسوولان  برای تصدی‌گری فرمانداری شاهرود معرفی شد اما متاسفانه هیچکدام سوابق کافی برای سپردن این مسوولیت را نداشتند.</p>
      <p>علیرضا آشناگر در معارفه فرماندار جدید شاهرود اظهار کرد: وزارت کشور پس از بررسی‌ سوابق گزینه‌های معرفی شده، سوابق آنها را برای فرمانداری ویژه شاهرود ناکافی دانست.</p>
      <p>وی با بیان اینکه برای فرمانداری این شهرستان به دنبال چهره‌ای مجرب و بانگیزه بودیم افزود: فرماندار جدید شاهرود از نیروهای باسابقه و ارزشی است.</p>
      <p>استاندار سمنان با تمجید از عملکرد فرماندار سابق شاهرود گفت: بنده با انتقال ایشان موافق نبودم اما متاسفانه ایشان به دلیل مشکلات خانوادگی ناچار منتقل شدند.</p>
      <p>وی با بیان اینکه محمدی فرماندار پیشین شاهرود از مجرب ترین فرمانداران کشور بود خاطرنشان کرد: فرمانداری شاهرود دهمین سابقه کاری فرمانداری پیشین شاهرود بود و از همین رو حضور ایشان یک ظرفیت خوب در شهرستان شاهرود بود.</p>
      <p>آشناگر با اشاره به سوابق ارزشمند فرماندار جدید شاهرود گفت: نادر فخری از رزمندگان و ایثارگران دوران دفاع مقدس و دارای تجربه اجرایی مناسب در چند استان است.</p>
      <p>وی با اشاره به اهمیت شهرستان شاهرود از فرماندار جدید خواست که با دوری جستن از حواشی، به توسعه و پیشرفت این شهرستان بی‌اندیشد.</p>
      <p>وی با بیان اینکه فرماندار باید از مشاورزه و نصیحت‌های موثرین بهره‌مند شود گفت: از فرماندار ویژه شاهرود انتظار می‌رود که همه تمرکزها معطوف به توسعه این شهرستان و رفع مشکلات آن باشد و با دوری جستن از حواشی ،همه توان و همت و ظرفیت خود را به خدمت به مردم این شهرستان معطوف کند.</p>
      <p>به گزارش ایسنا- کرم محمدی فرماندار پیشین شاهرود چندی پیش با استعفا از فرمانداری شاهرود به عنوان مدیرکل امنیتی استانداری تهران منصوب شد. چند روز پیش با حکم وزیر کشور نادر فخری به عنوان معاون استاندار و فرماندار ویژه شاهرود منصوب شد.</p>
      <p>انتهای پیام</p>
    </article>
  </body>
</html>