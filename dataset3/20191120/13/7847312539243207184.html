<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/473833-a-jednak-kidawa-blonska-bedzie-miala-kontrkandydata"/>
    <meta property="og:site_name" content="wPolityce.pl"/>
    <meta property="article:published_time" content="2019-11-20T13:28:24+00:00"/>
    <meta property="og:title" content="A jednak! Kidawa-Błońska będzie miała kontrkandydata. Posłanka PO nie kryje zdziwienia: Powinno być nazwisko, a nie koperta"/>
    <meta property="og:description" content="Warunkiem zgłoszenia było zebranie podpisów 30 członków Rady Krajowej PO. Dotąd, w poniedziałek, zgłosiła się tylko Małgorzata Kidawa-Błońska, która zebrała 150 podpisów."/>
  </head>
  <body>
    <article>
      <h1>A jednak! Kidawa-Błońska będzie miała kontrkandydata. Posłanka PO nie kryje zdziwienia: Powinno być nazwisko, a nie koperta</h1>
      <address><time datetime="2019-11-20T13:28:24+00:00">20 Nov 2019, 13:28</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Jest kolejne zgłoszenie w prawyborach prezydenckich w PO, poza Małgorzatą Kidawą-Błońską - poinformował w środę PAP szef komisji wyborczej Rafał Grupiński.</b>
      </p>
      <p>CZYTAJ TAKŻE: <a href="https://wpolityce.pl/polityka/473751-budka-postuluje-blizszy-termin-konwencji-jest-jeden-warunek">Budka: Jeżeli Kidawa-Błońska okaże się być jedyną kandydatką na prezydenta, należałoby przyspieszyć termin konwencji PO</a></p>
      <p>
        <a href="https://wpolityce.pl/polityka/473563-kto-rzuci-rekawice-kidawie-blonskiej">Kto rzuci rękawicę Kidawie-Błońskiej? Dziś ostatni dzień na zgłaszanie kandydatów w prawyborach w Platformie Obywatelskiej</a>
      </p>
      <p>Nie ujawnił, kto jest tym kandydatem. Termin zgłaszania kandydatów w prawyborach minął we wtorek o północy.</p>
      <p>Warunkiem zgłoszenia było zebranie podpisów 30 członków Rady Krajowej PO. Dotąd, w poniedziałek, zgłosiła się tylko Małgorzata Kidawa-Błońska, która zebrała 150 podpisów.</p>
      <p>Analizy zgłoszeń ma w piątek dokonać zarząd Platformy.</p>
      <p>Informację potwierdził szef Platformy Obywatelskiej Grzegorz Schetyna. Dodał jednak, że nie wie, kim jest drugi kandydat.</p>
      <blockquote>Z informacji, które otrzymałem dzisiaj rano, informacja jest taka, że jest drugie zgłoszenie i są dwie osoby. W piątek będziemy informować kto to jest, bo komisja wyborcza zapozna się z tą rekomendacją czy aplikacją. Jesteśmy w Zagrzebiu dzisiaj, a nie Warszawie. Nie wiem kto jest drugą osobą, kto się zgłosił, ale wszystko jest dopięte jeśli chodzi o termin. Została zgłoszona oferta wczoraj wieczorem</blockquote>
      <p>— stwierdził Grzegorz Schetyna w rozmowie z dziennikarzami w Zagrzebiu.</p>
      <p>Sama Kidawa-Błońska nie kryła zaskoczenia.</p>
      <blockquote>Wczoraj posłowie długo w nocy byli na sali sejmowej i dopiero dzisiaj rano dowiedziałam się, że jest zgłoszona kandydatura</blockquote>
      <p>— powiedziała dziennikarzom w Zagrzebiu.</p>
      <blockquote>Wydaje mi się, jeśli ktoś poważnie traktuje prawybory, to powinien to ogłosić, a nie składać kopertę</blockquote>
      <p>— dodała.</p>
      <p>ZOBACZ TEŻ: <a href="https://wpolityce.pl/polityka/473660-prawybory-w-po-to-ustawka-sikorski-i-arlukowicz-rezygnuja">Prawybory w PO to ustawka? Sikorski i Arłukowicz rezygnują! „Każda nasza polemika byłaby bezwzględnie wykorzystana”</a></p>
      <p>wkt/PAP</p>
    </article>
  </body>
</html>