<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/den_v_istorii__progoloshennya_ukrainskoi_narodnoi_respubliky_331223.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-20T13:45:00+00:00"/>
    <meta property="og:title" content="День в історії - проголошено Українську Народну Республіку"/>
    <meta property="og:description" content="20 листопада 1917 року Українська Центральна Рада прийняла Третій Універсал, яким проголошувалася Українська Народна Республіка (УНР)."/>
  </head>
  <body>
    <article>
      <h1>День в історії - проголошено Українську Народну Республіку</h1>
      <h2>20 листопада 1917 року Українська Центральна Рада прийняла Третій Універсал, яким проголошувалася Українська Народна Республіка (УНР).</h2>
      <address>
        <time datetime="2019-11-20T13:45:00+00:00">20 Nov 2019, 13:45</time>
      </address>
      <figure>
        <img src="https://galinfo.com.ua/media/gallery/intxt/d/2/d2b1574239270jdh.jpeg"/>
        <figcaption>Проголошення Третього Універсалу на Софійській площі у Києві. У центрі - Симон Петлюра, Михайло Грушевський, Володимир Винниченко. Фото: www.encyclopediaofukraine.com.</figcaption>
      </figure>
      <p><i>“Для того, щоби крайова власть стала справжньою фактичною властю, під нею повинна бути міцна підвалина, і такою може бути тільки проголошення Української Народної Республіки”</i>, - такими словами <b>Михайло Грушевський</b> відкрив 20 листопада засідання Малої ради.</p>
      <figure>
        <img src="https://uinp.gov.ua/storage/app/public/uploads/2019-11-20/10/ts41574239256Ren.jpeg"/>
      </figure>
      <p>
        <i>Фото тексту Третього Універсалу. Джерело: конституция.org.uа</i>
      </p>
      <p>Через два дні у Софійському соборі відбувся святковий молебен, а на площі біля нього вишикувалися військові частини. В урочистій обстановці, під час великого народного віче було зачитано текст Універсалу. <br/>У документі були окреслені кордони УНР включно з Київщиною, Поділлям, Волинню, Чернігівщиною, Полтавщиною, Харківщиною,  Катеринославщиною,  Херсонщиною, Таврією (без Криму).</p>
      <p>
        <i>“Остаточне визначення границь… що до прилучення частин Курщини, Холмщини, Вороніжчини і суміжних губерній та областей, де більшість населення українське, має бути встановлено по згоді організованої волі народу”.</i>
      </p>
      <p>Уся влада в країні, до проведення Установчих зборів належала Центральній Раді та Генеральному Секретаріату.</p>
      <p>Проголошувалося збереження федеративного зв’язку із Росією, яка б стала <i>“федерацією рівних і вільних народів”</i>. Йшлося не про Російську Радянську Республіку, яку УЦР не визнала, а про буржуазну республіку. <br/>Скасовувалася приватна власность на поміщицькі, удільні, монастирські, кабінетні, церковні та інші землі.</p>
      <p>
        <i>“Право власності на землі поміщицькі й інші землі нетрудових хозяйств сільськогосподарського значення, а також на удільні, монастирські, кабінетські та церковні землі касується”.</i>
      </p>
      <p>Рада обіцяла добиватися якнайшвидшого встановлення миру, запровадження державного контролю на виробництві, встановлення восьмигодинного робочого дня.</p>
      <p>Проголошувалися демократичні права та свободи: слова, друку, віросповідань, зборів, спілок, страйків, недоторканність особи та житла, право використовувати місцеві мови у стосунках з державними установами, скасування смертної кари, амністію для всіх політичних в'язнів, незалежний суд.</p>
      <figure>
        <img src="https://uinp.gov.ua/storage/app/public/uploads/2019-11-20/10/8bL1574239283CQ6.jpeg"/>
      </figure>
      <p>
        <i>Маніфестація в Києві з нагоди проголошення Української Народної Республіки. 20 листопада 1917 року. Фото: www.memory.gov.ua</i>
      </p>
      <p>Принципи, сформульовані в цьому документі, було розвинуто й закріплено в окремих законах УНР. Зокрема, на початку грудня 1917 року ухвалено низку законів про реорганізацію судів, а 9 січня 1918 року – закон про охорону прав національних меншин.</p>
      <p>
        <b>
          <i>Підготувала Леся Бондарук, <a href="https://uinp.gov.ua/istorychnyy-kalendar/lystopad/20/1917-progoloshennya-ukrayinskoyi-narodnoyi-respubliky">УІНП</a>.</i>
        </b>
      </p>
    </article>
  </body>
</html>