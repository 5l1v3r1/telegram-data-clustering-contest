<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-2/media_e_tv/ma-rsquo-ldquo-gazzetta-sport-rdquo-brochure-219551.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-20T13:18:36+00:00"/>
    <meta property="og:title" content="La 'gazzetta' oggi regala ai lettori una paginata spot al 'j hotel', la struttura della juventus..."/>
    <meta property="og:description" content="MA E’ LA “GAZZETTA DELLO SPORT” O UNA BROCHURE DELLA CONTINASSA? - LA &quot;ROSEA&quot; REGALA AI LETTORI UNA PAGINATA DEVOTA AL “J HOTEL”, LA STRUTTURA ALBERGHIERA DELLA JUVENTUS - TARIFFE, PREZZI, SUGGERIMENTI E CONSIGLI PER LA DEGUSTAZIONE. MANCA SOLO IL NUMERO VERDE PER LA PRENOTAZIONE - PERLE DI GIORNALISMO: “LA J STILIZZATA RICORRE OVUNQUE, PERSINO SULLE CIABATTE E GLI ACCAPPATOI APPESI IN OGNI STANZA. I CLIENTI, POTRANNO VIVERE UN’ESPERIENZA UNICA, IMMERSA NELLA JUVENTINITÀ…”"/>
  </head>
  <body>
    <article>
      <h1>La 'gazzetta' oggi regala ai lettori una paginata spot al 'j hotel', la struttura della juventus...</h1>
      <address>
        <time datetime="2019-11-20T13:18:36+00:00">20 Nov 2019, 13:18</time>
      </address>
      <p>
        <b>MA E’ LA “GAZZETTA DELLO SPORT” O UNA BROCHURE DELLA CONTINASSA? - LA "ROSEA" REGALA AI LETTORI UNA PAGINATA DEVOTA AL “J HOTEL”, LA STRUTTURA ALBERGHIERA DELLA JUVENTUS - TARIFFE, PREZZI, SUGGERIMENTI E CONSIGLI PER LA DEGUSTAZIONE. MANCA SOLO IL NUMERO VERDE PER LA PRENOTAZIONE - PERLE DI GIORNALISMO: “LA J STILIZZATA RICORRE OVUNQUE, PERSINO SULLE CIABATTE E GLI ACCAPPATOI APPESI IN OGNI STANZA. I CLIENTI, POTRANNO VIVERE UN’ESPERIENZA UNICA, IMMERSA NELLA JUVENTINITÀ…”</b>
      </p>
      <hr/>
      <p>
        <b>Dagoreport</b>
      </p>
      <figure>
        <a href="https://www.dagospia.com/mediagallery/Dago_fotogallery-255976/1240917.htm">
          <img src="https://cdn-static.dagospia.com/img/foto/11-2019/articolo-della-gazzetta-dello-sport-sul-j-hotel-della-juventus-1240917.jpg"/>
        </a>
        <figcaption>ARTICOLO DELLA GAZZETTA DELLO SPORT SUL J HOTEL DELLA JUVENTUS</figcaption>
      </figure>
      <p>C’era una volta la Gazzetta dello Sport. Della "rosea", ormai, sono rimaste solo le spine: oggi, a pagina 9, il quotidiano regala una devota sventolata di cipria ai bianconeri. Una paginata intera, che passerà alla storia non del giornalismo, ma del lirismo da depliant: un articolo che i più maligni potrebbero scambiare per uno spot all’albergo della Juventus, il J Hotel, con tanto di tariffe e consigli per le prenotazioni. Leggiamola insieme, questa perla di giornalismo d’assalto, assaporandone i passaggi più intensi.</p>
      <figure>
        <a href="https://www.dagospia.com/mediagallery/Dago_fotogallery-255976/1240918.htm">
          <img src="https://cdn-static.dagospia.com/img/foto/11-2019/j-hotel-hotel-della-juventus-1240918.jpg"/>
        </a>
        <figcaption>J HOTEL - HOTEL DELLA JUVENTUS</figcaption>
      </figure>
      <p>“Lo slogan dice tutto: Not an ordinary hotel. La J stilizzata ricorre ovunque, persino sulle ciabatte e gli accappatoi appesi in ogni stanza”: l’attacco del pezzo mette già i brividi, ciabatte e accappatoi appesi in ogni stanza, il lettore è già ingolosito, lo scoop sembra valere il prezzo del giornale, del resto il J Hotel “è anche la seconda casa dei giocatori della Juventus. Qui Ronaldo e compagni preparano le gare casalinghe, qui ha vissuto Maurizio Sarri quando non aveva ancora dimora fissa a Torino, qui la squadra è stata in ritiro prima di partire per la tournée in Oriente”.</p>
      <figure>
        <a href="https://www.dagospia.com/mediagallery/Dago_fotogallery-255976/1240919.htm">
          <img src="https://cdn-static.dagospia.com/img/foto/11-2019/j-hotel-hotel-della-juventus-1240919.jpg"/>
        </a>
        <figcaption>J HOTEL - HOTEL DELLA JUVENTUS</figcaption>
      </figure>
      <p>Qui il lettore inizia a sbandare, a chiedersi se quello che si ritrova per le mani è il giornale che acquista da decenni o una brochure della Continassa. Ma siamo appena all’inizio: “Delle 138 stanze della struttura a 4 stelle, gestita dal gruppo Lindbergh Hotels, 35 sono occupate tutto l’anno, a uso esclusivo della Juve. La Signora ha un’area dedicata, con accesso diretto ai campi d’allenamento, e soggiorna separata dal resto dei clienti, che però potranno vivere un’esperienza ugualmente unica, immersa nella juventinità, oltre a gustare i piatti dello chef pluripremiato Davide Scabin e i cocktail di Salvatore Romano”.</p>
      <figure>
        <a href="https://www.dagospia.com/mediagallery/Dago_fotogallery-255976/1240920.htm">
          <img src="https://cdn-static.dagospia.com/img/foto/11-2019/j-hotel-hotel-della-juventus-1240920.jpg"/>
        </a>
        <figcaption>J HOTEL - HOTEL DELLA JUVENTUS</figcaption>
      </figure>
      <p>Manca solo il menù del giorno, sembra di sentire il rumore delle pentole e la voce di Giorgio Mastrota che invita a prenotare al più presto. La soave descrizione procede toccando vette altissime: “Il J Hotel - si legge ancora nell’articolo - è uno spazio di 11.200 metri quadrati nel cuore del J Village, accanto all’Allianz Stadium, nella periferia nord ovest di Torino: le camere (con tecnologie all’avanguardia, tra i vari servizi c’è anche la ricarica delle auto elettriche), personalizzate con ritratti dei giocatori, sono divise in 4 tipologie, tutte con l’affaccio sul giardino interno (impossibile vedere i campi d’allenamento dalle stanze)”.</p>
      <figure>
        <a href="https://www.dagospia.com/mediagallery/Dago_fotogallery-255976/1240921.htm">
          <img src="https://cdn-static.dagospia.com/img/foto/11-2019/j-hotel-hotel-della-juventus-1240921.jpg"/>
        </a>
        <figcaption>J HOTEL - HOTEL DELLA JUVENTUS</figcaption>
      </figure>
      <p>Prenota subito! Manca il numero verde, magari domani attiveranno quello rosa per informazioni e sconti-comitiva. Ma i prezzi? “I prezzi - informa la Gazzetta - variano dagli 80 (standard) ai 250 (suite) euro a notte. Quando ci sono le partite, però, è difficilissimo trovare posto e il costo sale: per Juve-Lokomotiv l’ultima stanza è stata venduta a più di 700 euro. A chi prenota in occasione di una gara viene garantita la possibilità di acquistare il biglietto, in più sono disponibili pacchetti con pernottamento weekend più visita al Museo e allo Stadium. Un paradiso per i tifosi bianconeri”. Affrettatevi, gente, prenotate subito la vostra camera al J Hotel, sarete in paradiso. Garantisce la Gazzetta dello Sport: soddisfatti o rimborsati…</p>
    </article>
  </body>
</html>