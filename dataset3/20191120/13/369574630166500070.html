<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/staty-vychodni-evropy-za-par-let-zbohatnou-a-zvazi-odchod-z/r~4e583f4a0b9c11eaa24cac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-20T13:47:46+00:00"/>
    <meta property="og:title" content="Státy východní Evropy za pár let zbohatnou a zváží odchod z EU, předpovídá Putin"/>
    <meta property="og:description" content="Stane se to podle něj kolem roku 2028, až se z nynějších příjemců peněz z unijní pokladny některé z nich stanou plátci."/>
  </head>
  <body>
    <article>
      <h1>Státy východní Evropy za pár let zbohatnou a zváží odchod z EU, předpovídá Putin</h1>
      <address>
        <time datetime="2019-11-20T13:47:46+00:00">20 Nov 2019, 13:47</time>
      </address>
      <p>Uvnitř <a href="https://www.aktualne.cz/wiki/zahranici/eu-evropska-unie/r~i:wiki:1104/">Evropské unie</a> vznikly kvůli zvláštnostem při rozdělování financí protiklady, upozornil <a href="https://www.aktualne.cz/wiki/zahranici/putin-vladimir/r~i:wiki:1106/">Putin</a>. Značná část daňových prostředků nejvyspělejších evropských států "jde na to, aby se udrželi nad vodou ti, kdo zatím nedosáhli určité úrovně hospodářského rozvoje," konstatoval. Dodal, že jde o desítky miliard eur.</p>
      <p>"Někde na začátku roku 2028 některé země východní Evropy dosáhnou takové úrovně ekonomického rozvoje, že přestanou být příjemci grantů a nejrůznějších podpor z evropského rozpočtu a budou muset platit tak, jak to dělá Velká Británie," pokračoval prezident. "A nejsem si jist, zda je nenapadne totéž, co dnes Británii," prohlásil v narážce na záměr Londýna opustit Evropskou unii.</p>
      <p>Evropská unie nyní debatuje o podobě svého příštího dlouhodobého rozpočtu pro roky 2021 až 2027. Země ze středu a východu bloku v něm zůstanou příjemci unijních peněz, velmi pravděpodobně ale získají méně než ve stávajícím období. O hlavních parametrech víceletého rozpočtu by měli šéfové států a vlád bloku jednat na summitu v prosinci.</p>
      <p>Velká Británie, která by z EU měla odejít na konci ledna 2020, patří k čistým plátcům do unijní kasy, vyjednanou však má výraznou slevu svých odvodů.</p>
      <p><a href="https://www.aktualne.cz/wiki/zahranici/rusko/r~i:wiki:1888/">Ruský</a> prezident taky popřel, že by jeho země, obviňovaná po vpádu do Gruzie a Ukrajiny z rozpínavosti, kohokoli ohrožovala. Je prý zcela zjevné, že evropští vůdci tvrzení o ruské hrozbě už nevěří. Podle Putina je to legenda vymyšlená těmi, kdo se na ní chtějí přiživit.</p>
      <p>"Dnes už to ale nefunguje. Nehledě na všechny problémy s Ukrajinou, na spekulace s Krymem a Donbasem, všichni jasně pochopili, že Rusko se na nikoho nehodlá vrhnout. Je to prostě hloupost, hovadina," citovala prezidenta agentura TASS.</p>
      <p>"Ruská hrozba je výmysl těch, kdo se chtějí přiživit na roli předsunuté hlídky v boji s Ruskem a získat nějaké bonusy a preference. Všem je to jasné, vůdcům hlavních evropských zemí je to absolutně jasné," prohlásil kremelský šéf.</p>
      <p>Putin pochválil Čínu, které se podle něj nejlépe podařilo sloučit možnosti centralizované správy s rozvojem prvků tržní ekonomiky. V bývalém Sovětském svazu se nic takového nestalo a následky rozpadu pak prý překonaly ta nejhorší očekávání. "Výsledky neefektivní hospodářské politiky v SSSR se projevily i v politické sféře. Následky rozpadu byly horší než cokoli, co si lidé mysleli a co mohli v nejhorších představách očekávat," řekl prezident.</p>
    </article>
  </body>
</html>