<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/btmeninger/kommentar/i/2GgMKR/Dei-kranglar-som-om-det-er-2014"/>
    <meta property="og:site_name" content="Bergens Tidende"/>
    <meta property="article:published_time" content="2019-11-20T13:08:00+00:00"/>
    <meta property="og:title" content="«Same dag som Bybanen fraktar sin passasjer nummer 100 millionar, starta Bryggen-omkampen i bystyret»"/>
    <meta property="og:description" content="Same dag som Bybanen fraktar sin passasjer nummer 100 millionar, starta Bryggen-omkampen i bystyret."/>
  </head>
  <body>
    <article>
      <h1>«Same dag som Bybanen fraktar sin passasjer nummer 100 millionar, starta Bryggen-omkampen i bystyret»</h1>
      <h2>Same dag som Bybanen fraktar sin passasjer nummer 100 millionar, starta Bryggen-omkampen i bystyret.</h2>
      <address><time datetime="2019-11-20T13:08:00+00:00">20 Nov 2019, 13:08</time> by <a rel="author">Morten Myksvoll</a></address>
      <p><b>Då onsdagens</b> bystyremøte starta, leverte Høgre og Raudt inn kvar sine framlegg som kan tvinge kommunen til å gjennomføre ein full reguleringsplan av tunnelalternativet til Bybanen.</p>
      <p>Resultatet får me om nokre månader. Byrådet må levere ei sak til bystyret om dette innan eit halvt år.</p>
      <p><b>Byrådet har lova</b> ei ny utgreiing av tunnelalternativet bak Bryggen. Det er openbert ikkje godt nok for opposisjonen.</p>
      <p>Roger Valhammer (Ap) leiar eit mindretalsbyråd, som ikkje ser ut til å finne støtte for sitt syn i bystyret. Framlegga dei vart møtt med onsdag var eit tydeleg teikn på det.</p>
      <p>Målet til opposisjonen er at bystyret skal ha to like gode planar når det endelege vedtaket om bygging av Bybanen skal fattast.</p>
      <p>Då må det ein reguleringsplan til.</p>
      <p>
        <a href="https://www.bt.no/nyheter/lokalt/i/g7xg39/slik-skal-dei-tvinge-gjennom-bybanetunnel">Les også<br/>Slik skal dei tvinge gjennom bybanetunnel</a>
      </p>
      <p><b>Det er to vesentlege</b> forskjellar mellom ei utgreiing og ein reguleringsplan. Utgreiinga er mindre detaljert og ein reguleringsplan er mykje meir kostbar.</p>
      <p>Det finst allereie ei utgreiing av tunnelalternativet. Den leverte det Høgre-leia byrådet sist dei styrte byen. Det har òg blitt gjennomført tilleggsutgreiingar.</p>
      <p><b>Den auka kostnaden</b> dobbeltreguleringa fører til, vert belasta bompengeringen. Men det handlar ikkje berre om pengar. Ekstraarbeidet kan òg gå ut over planleggaranes kapasitet til å gjennomføre andre reguleringsplanar.</p>
      <p>Sakshandsamingstida kan gå opp.</p>
      <p><b>Byrådet fryktar</b> at to parallelle reguleringsplanar fører til ei utsetjing av Bybanen til Åsane. Det har dei nok rett i.</p>
      <p>Reguleringsplanen for Bybanen til Åsane vart starta opp i mai 2018. Planen som bystyret ser ut til å tvinge gjennom kan difor ligge to år etter i løypa.</p>
      <p>Traseen i sentrum handlar ikkje berre om 200 meter med skjener langs eller bak Bryggen. Det er ein lang og komplisert trasé, som vil ta tid å planlegge. Ei forseinking er kanskje det einaste sikre utfallet i bybanesaka.</p>
      <p><b>Men Bybanen</b> til Åsane kan bli utsett likevel. For traseen langs Bryggen kan støyte på store problem. Då kan det vere fornuftig med ein nødløysing.</p>
      <p>Ein kan ikkje berre avfeie Riksantikvarens protestar. Dei kan i verste fall føre til at traseen sporar av.</p>
      <p>
        <a href="https://www.bt.no/nyheter/lokalt/i/AdBKKr/foer-valet-var-forskjellane-uoverstigelege-no-vil-krf-samarbeide-med">Les også<br/>Før valet var forskjellane «uoverstigelege». No vil KrF samarbeide med Raudt likevel.</a>
      </p>
      <p><b>Den store utfordringa</b> til byrådet er at dei er veldig få.</p>
      <p>Fleirtalet bestemte i førre periode, og då vann Bybanen langs Bryggen.</p>
      <p>Arbeidet med å realisere det vedtaket har starta for lenge sidan, men fleirtalet i bystyret har endra seg.</p>
      <p>No kan fleirtalet bestemme seg for noko anna.</p>
      <p>På eitt eller anna tidspunkt må bystyret bestemme seg, og det vedtaket må gjelde. Elles blir det ingen Bybane.</p>
      <p><b>Difor er det verdt</b> å dvele ved at fleire av partia som vil endre den vedtekne traseen ikkje vil bygge Bybanen i det heile.</p>
      <p>Det er ikkje rart byrådet er skeptiske. Men no ser det ut til at dei ikkje har eit val.</p>
      <related>
        <h4>Les også</h4>
        <a href="https://www.bt.no/nyheter/lokalt/i/GGXoqB/foer-var-dette-en-bilvei-naa-kan-frigg-5-springe-fritt-rundt"/>
        <a href="https://www.bt.no/nyheter/lokalt/i/6je7eQ/edel-og-mannen-bor-i-en-hytte-mener-kommunen-hjemmet-deres-gjennom-3"/>
        <a href="https://www.bt.no/nyheter/lokalt/i/8mV4rw/mens-poelsekiosken-fikk-tilgivelse-fikk-edel-nei"/>
        <a href="https://www.bt.no/kultur/i/70oz5W/konsertarenaen-i-vaagsbunnen-kan-bli-stoppet"/>
      </related>
      <related>
        <h4>Mest lest akkurat nå</h4>
        <a href="https://www.bt.no/btmeninger/debatt/i/OpXwbV/min-fitte-er-flott"/>
        <a href="https://www.bt.no/nyheter/i/kJxqxX/ber-politiet-om-hjelp-til-aa-stanse-pyramide"/>
        <a href="https://www.bt.no/btmeninger/debatt/i/LAXz71/havarikommisjonen-identifiserer-ikke-hovedaarsakene-til-helge-ingstad-u"/>
        <a href="https://www.bt.no/kultur/i/JoXPWX/de-har-sesongkort-paa-intimkonserter-i-bergen"/>
        <a href="https://www.bt.no/btmeninger/kommentar/i/2GgMKR/dei-kranglar-som-om-det-er-2014"/>
        <a href="https://www.bt.no/sport/i/3Jel4e/johaugs-kjaereste-legger-opp"/>
      </related>
      <ol>
        <li>
          <a href="https://www.bt.no/tag/Bybanen">Bybanen</a>
        </li>
        <li>
          <a href="https://www.bt.no/tag/Bystyret">Bystyret</a>
        </li>
        <li>
          <a href="https://www.bt.no/tag/Bryggen_(Bergen)">Bryggen (Bergen)</a>
        </li>
        <li>
          <a href="https://www.bt.no/tag/Byutvikling">Byutvikling</a>
        </li>
      </ol>
    </article>
  </body>
</html>