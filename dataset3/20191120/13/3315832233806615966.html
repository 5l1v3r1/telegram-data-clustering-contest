<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/d80139b26e016a3e/arestata-in-calitate-de-cetatean-al-rm-fosta-amanta-a-lui-filat-a-cerut-ajutor-de-la-diplomatii-romani.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-20T13:07:25+00:00"/>
    <meta property="og:title" content="Arestată în calitate de cetățean al RM, fosta amantă a lui Filat a cerut ajutor de la diplomații români"/>
    <meta property="og:description" content="Olga Roman, fosta amantă a ex-premierului Vladimir Filat, reținută zilele trecute în Dubai după 4 ani de căutări, a decis să ceară asistență consulară de la diplomații români și nu de la cei din Republica Moldova, având în vedere că are dublă cetățenie."/>
  </head>
  <body>
    <article>
      <h1>Arestată în calitate de cetățean al RM, fosta amantă a lui Filat a cerut ajutor de la diplomații români</h1>
      <address><time datetime="2019-11-20T13:07:25+00:00">20 Nov 2019, 13:07</time> by <a rel="author">Jurnal.md</a></address>
      <p>
        <b>Olga Roman, fosta amantă a ex-premierului Vladimir Filat, reținută zilele trecute în Dubai după 4 ani de căutări, a decis să ceară asistență consulară de la diplomații români și nu de la cei din Republica Moldova, având în vedere că are dublă cetățenie.</b>
      </p>
      <p>În ciuda faptului că asistența este limitată de faptul că aceasta este arestată în calitate de cetățean al Republicii Moldova, Ministerul de Externe al României informează că, la insistențele oficiului consular român, aceasta a fost vizitată în arest de un diplomat și va primi în continuare asistență consulară din partea României.</p>
      <p>„<i>Imediat după semnalarea cazului cetățeanului român reținut pe teritoriul Emiratelor Arabe Unite, Consulatul General al României la Dubai a întreprins, în regim de urgență, demersuri pe lângă autoritățile locale în vederea obținerii unor informații suplimentare cu privire la situația acestuia și acuzațiile care i se aduc. Potrivit datelor obținute de către oficiul consular, persoana în cauză deține și cetățenia Republicii Moldova și a fost reținută de autoritățile emirateze în baza unui mandat internațional de arestare emis de autoritățile acestui stat.</i></p>
      <p><i>MAE precizează că intervenția oficiului consular român este limitată având în vedere că, potrivit autorităților emirateze, persoana este reținută în calitate de cetățean al Republicii Moldova, iar o eventuală asistență consulară, conform acestora, trebuie acordată de Ambasada Republicii Moldova la Abu Dhabi. Cu toate acestea, la insistențele oficiului consular român, autoritățile emirateze au permis vizitarea persoanei în cauză, la locul de detenție, de către un reprezentant al Consulatului General al României la Dubai. Consulatul General al României la Dubai menține legătura atât cu autoritățile locale, cât și cu cetățeanul român și familia acestuia, acordând asistență consulară cu respectarea dreptului internațional și a legislației statului de reședință</i>”, a comunicat Ministerul Afacerilor Externe din România, pentru <a href="https://www.b1.ro/stiri/externe/mae-arestare-olga-roman-306202.html">B1.ro</a>.</p>
      <p>Amintim că Olga Roman a fost reținută zilele trecute în Dubai. Anterior, în presă s-a scris că, după ce a făcut declarații în dosarul ex-premierului Filat, a dat bir cu fugiții în Ucraina, prin punctul de trecere a frontierei Cuciurgani-Pervomaisc, la sfârșitul lunii noiembrie 2015. Din Ucraina, Olga Roman, care deja fusese anunțată în căutare internațională, a fugit în România, iar mai apoi a ajuns în Olanda. De menționat că după ce a fugit din țară, ofițerii CNA au sechestrat un automobil de marca Porsche Cayenne care ar fi fost cumpărat de către Vladimir Filat pentru Olga Roman.</p>
    </article>
  </body>
</html>