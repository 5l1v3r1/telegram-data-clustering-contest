<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622520/%D8%B3%D8%B1%D8%AF%D8%A7%D8%B1-%D8%AE%D8%A7%D9%86%DA%86%D8%B1%D9%84%DB%8C-%D8%B4%D8%B1%D8%A7%DB%8C%D8%B7-%D8%B9%D8%A7%D8%AF%DB%8C-%D9%88-%D8%A2%D8%B1%D8%A7%D9%85%D8%B4-%D8%AF%D8%B1-%D8%BA%D8%B1%D8%A8-%D8%A7%D8%B3%D8%AA%D8%A7%D9%86-%D8%AA%D9%87%D8%B1%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-20T13:44:00+00:00"/>
    <meta property="og:title" content="سردار خانچرلی: شرایط عادی و آرامش در غرب استان تهران"/>
    <meta property="og:description" content="فرمانده انتظامی ویژه غرب استان تهران با اعلام شرایط عادی و آرامش در این محدوده، از دستگیری عوامل و لیدرهای اصلی ناآرامی‌های اخیر در شهرستان‌های غرب استان تهران خبر داد."/>
  </head>
  <body>
    <article>
      <h1>سردار خانچرلی: شرایط عادی و آرامش در غرب استان تهران</h1>
      <address>
        <time datetime="2019-11-20T13:44:00+00:00">20 Nov 2019, 13:44</time>
      </address>
      <p>
        <i>فرمانده انتظامی ویژه غرب استان تهران با اعلام شرایط عادی و آرامش در این محدوده، از دستگیری عوامل و لیدرهای اصلی ناآرامی‌های اخیر در شهرستان‌های غرب استان تهران خبر داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سردار محسن خانچرلی در گفت‌وگو با ایسنا درباره وضعیت شهرستان‌های غرب استان تهران پس از ناآرامی‌هایی چند روز گذشته، گفت: متاسفانه درپی ناآرامی‌ها و اغتشاشاتی که طی چند روز گذشته در چندین شهرستان در حوزه استحفاظی غرب استان تهران رخ داد، خساراتی به اموال و اماکن عمومی و خصوصی وارد شد، اما با حضور ماموران پلیس در محل اقدامات لازم برای تامین امنیت انجام شده و در حال حاضر وضعیت در غرب استان تهران عادی بوده و شهرستان‌ها و شهروندان در آرامش کامل هستند.</p>
      <figure>
        <img src="https://aftabnews.ir/files/fa/news/1398/8/29/361582_887.jpg"/>
      </figure>
      <p>وی از دستگیری شماری از گردانندگان و لیدرهای اصلی این ناآرامی‌ها خبر داد و گفت: این افراد برای انجام تحقیقات در اختیار عوامل قضایی قرار گرفته‌اند. برخی از این افراد نیز متواری شده‌اند که شناسایی شده و بزودی دستگیری خواهند شد.</p>
      <p>فرمانده انتظامی ویژه غرب استان تهران درباره اینکه آیا این افراد جزو عوامل بومی در محل بودند یا خیر؟ اظهار کرد: در دیدارهایی که با برخی از صاحبان صنوف و مردم داشتم عمدتا این مساله مطرح شد که اغتشاشگران و آشوبگران را تا به حال ندیده بودند و جزو ساکنان آن محل نبودند. ضمن اینکه از برخی از این افراد سلاح سرد و در مواردی سلاح جنگی نیز کشف شده است که طبیعتا به نظر نمی‌رسد این افراد جزو مردم عادی باشند و به همین دلیل است که شواهد نشان می‌دهد این افراد سازماندهی شده بودند.</p>
      <p>خانچرلی ادامه داد:‌ در تصاویر موجود از اقدامات این افراد و نیز گفته شاهدان عینی و مردم اغتشاشگران اقدام به آسیب رساندن به اموال عمومی و شهروندان کرده بودند.</p>
      <p>وی با تاکید بر اینکه امنیت مردم خط قرمز پلیس است، گفت: در حال حاضر تمامی شهرستان‌ها در غرب استان تهران نظیر بهارستان، اسلامشهر، نسیم‌شهر، رباط‌کریم، شهریار و ... در امنیت و آرامش کامل است و ماموران پلیس نیز در آمادگی کامل قرار دارند و اجازه هیچگونه ناامنی را به آشوبگران نخواهند داد.</p>
    </article>
  </body>
</html>