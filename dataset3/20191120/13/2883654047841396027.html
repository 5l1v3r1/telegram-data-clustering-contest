<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ditjesendatjes.nl/jan-dulles-zorgen-om-jan-smit-het-is-onmenselijk/"/>
    <meta property="og:site_name" content="Ditjes &amp; Datjes"/>
    <meta property="article:published_time" content="2019-11-20T13:55:21+00:00"/>
    <meta property="og:title" content="Jan Dulles’ zorgen om Jan Smit: ‘Het is onmenselijk’"/>
    <meta property="og:description" content="Het gaat niet goed met Jan Smit. Hij heeft problemen met zijn keel. Maar 3J's-zanger Jan Dulles vertelt dat er nog meer speelt in het leven van Jan Smit."/>
  </head>
  <body>
    <article>
      <h1>Jan Dulles’ zorgen om Jan Smit: ‘Het is onmenselijk’</h1>
      <address><time datetime="2019-11-20T13:55:21+00:00">20 Nov 2019, 13:55</time> by <a rel="author" href="https://www.ditjesendatjes.nl/author/tbrouwer/" target="_blank">Tanja Brouwer</a></address>
      <p>Het gaat niet goed met Jan Smit. Hij heeft problemen met zijn keel. Maar 3J’s-zanger Jan Dulles vertelt dat er nog meer speelt in het leven van Jan Smit. Volgens hem is de Volendamse zanger uitgeput.</p>
      <h3>Agenda</h3>
      <p>,,Ik heb hem in de afgelopen periode wel een paar keer gezien, toen zag hij er niet goed uit”, zegt Jan Dulles in de ochtendshow van Barry Paf op radio 100% NL. ,,Zo is hij een kilo of 13 afgevallen, op een gegeven moment houdt je lichaam dat niet meer vol.”</p>
      <p>Een van de redenen waarom Jan zo is afgevallen is het schaatsprogramma waaraan hij meedeed. Drie maanden lang stond hij bijna iedere dag op het ijs en daarnaast presenteerde hij ook nog het programma De Beste Zanger én stond hij regelmatig op het podium. ,,Dat doe ik hem sowieso niet na, maar Jan doet dat naast zijn agenda die al zó druk is dat het onmenselijk wordt”, zegt Dulles.</p>
      <h3>Afzeggen</h3>
      <p>Jan heeft besloten om alle optredens en andere afspraken tot het nieuwe jaar af te zeggen. Een besluit waar Dulles alleen maar respect voor kan hebben. ,,Ik heb daar zelf ook last van, als ik vermoeid ben dan houdt mijn stem ermee op. En dat is bij hem nu ook gebeurd. Ik vind het een heel wijs en dapper besluit dat hij nu tot het einde van het jaar zijn agenda leeg heeft gemaakt. En ik ben eigenlijk ook een beetje jaloers op hem, hij heeft tot het einde van het jaar gewoon lekker vrij nu.”</p>
      <p>De Volendammer heeft zelfs evenementen afgezegd waar hij normaal enorm naar uitkijkt. Zo is hij al jaren commentator bij het Eurovisie Songfestival, maar mist hij volgende maand het Grote Songfestivalfeest.</p>
      <related>
        <h4>GERELATEERDE ARTIKELEN</h4>
        <a href="https://www.ditjesendatjes.nl/chantal-janzen-pyjama-party-nooit-meer/"/>
        <a href="https://www.ditjesendatjes.nl/jan-smit-verplaatst-optredens-wegens-keelprobleem/"/>
        <a href="https://www.ditjesendatjes.nl/jan-smit-breekt-met-zus-monique/"/>
      </related>
    </article>
  </body>
</html>