<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/avtokrislo-u-taksi-yak-pracyuye-noviy-zakon-novini-ukrajini-50054632.html"/>
    <meta property="og:site_name" content="НВ"/>
    <meta property="article:published_time" content="2019-11-20T13:24:00+00:00"/>
    <meta property="og:title" content="З дитиною не повезу. В Україні впровадили нові правила перевезення дітей у таксі - всі подробиці"/>
    <meta property="og:description" content="Закон про безпеку перевезення дітей в машині набув чинності в Україні. За перевезення дітей без автокрісла вперше доведеться заплатити 510 гривень. За повторне — 850 гривень."/>
  </head>
  <body>
    <article>
      <h1>З дитиною не повезу. В Україні впровадили нові правила перевезення дітей у таксі - всі подробиці</h1>
      <h2>Закон про безпеку перевезення дітей в машині набув чинності в Україні. За перевезення дітей без автокрісла вперше доведеться заплатити 510 гривень. За повторне — 850 гривень.</h2>
      <address>
        <time datetime="2019-11-20T13:24:00+00:00">20 Nov 2019, 13:24</time>
      </address>
      <p>Машину може зупинити патрульна поліція. Інспектор матиме право перевірити, чи дотримуються правил перевезення дітей в авто.</p>
      <h3>Не зацікавлені</h3>
      <p>Львів'янка Олена Кулигіна розповіла в коментарі Радіо НВ, що таксист погодився везти її з дитиною, але лише за умови, що вона сплатить штраф у 500 гривень, якщо їх зупинить поліція. Кулигіна відзначила, що викликала таксі разом із подругою, яка була з дитиною. Водій побачив трирічного малюка та висунув умови.</p>
      <p>Натомість, коли клієнтки запропонували встановити власне автокрісло, він відмовив, попри те, що технічна можливість була. Олена з подругою одразу в машині зателефонували до служби підтримки та поскаржились. Проте, співробітники стали на бік таксиста.</p>
      <p>«Коли водій під'їхав і побачив, що ми з дитиною, він одразу сказав досить безапеляційно: Я вас з дитиною не повезу. Але одразу поїхав і говорить: Якщо ви готові оплатити штраф у 500 гривень. На що ми говоримо: Окей, ми готові надати своє автокрісло, тому що ми їдемо від будинку, і є можливість встановити своє. На що водій сказав, що він не буде чекати, він не зацікавлений, і одразу зателефонував у службу підтримки. Оператор одразу без подальших розмов скасувала цей виклик», — зауважила Олена.</p>
      <p>Журналістка Радіо НВ зателефонувала до кількох київських служб таксі, аби дізнатись, чи готові вони перевозити дітей із автокріслами. За легендою, потрібно було перевезти малюків п’яти та семи років.</p>
      <p>В одній службі зауважили, що для цього потрібно викликати авто принаймні за три години, в інших попросили робити замовлення за добу, і навіть за такої умови не пообіцяли знайти машину одразу з двома автокріслами. За одне крісло доведеться доплатити 70 грн до вартості поїдки або ж навіть подвійний тариф.</p>
      <h3>Обов’язково дорожче</h3>
      <p>Зазвичай люди з дітьми не часто замовляють таксі, зазначив у коментарі Радіо НВ голова асоціації інформаційно диспетчерських служб Сергій Старцев. Він припустив, що після того, як закон набуде чинності, більшість водіїв відмовлятимуться перевозити дітей.</p>
      <p>По-перше, якісне автокрісло коштує близько 2 тисяч гривень і до таких витрат водії не готові. По-друге, воно займає багато місця у багажнику і водій не зможе возити людей з валізами, а таких клієнтів набагато більше, ніж з дітьми.</p>
      <p>Старцев також зауважив, поїздка з автокріслом обов’язково має бути дорожчою за звичайний тариф. Проте підрахувати вартість можна буде отримавши статистику, скільки людей з дітьми користуються таксі.</p>
      <p>«За моїми оцінками, цих перевезень менше, ніж перевезень людей з речами. Ті люди, які захочуть перевозити дітей, по-перше, повинні витратити гроші на крісло, по-друге, втрачають звичайні замовлення, які з перевезеннями речей. Подача цих машин збільшиться безумовно, тому що кількість водіїв з кріслом буде невелике», — зауважив Старцев.</p>
      <h3>Заходи безпеки</h3>
      <p>Легкові автомобілі та ремені безпеки розраховані на людину зростом понад 145 сантиметрів і вагою понад 36 кілограм. Тому для перевезення дітей, які мають менші параметри, необхідно використовувати автокрісло. На цьому в коментарі Радіо НВ наголосила голова Національної програми з попередження дорожньо-транспортного травматизму дітей та молоді Traffic Challenge Ольга Дробишева.</p>
      <p>Вона зауважила, якщо дитину, яка має менші параметри, перевозити без крісла лише із ременем, він може пошкодити внутрішні органи або навіть задушити її. Натомість, якщо перевозити дітей взагалі без засобів безпеки, це загрожує як дитині, так і іншим пасажирам. Наприклад, для однорічної дитини вагою у 10 кілограм навіть на швидкості 50 км на годину сила удару дорівнюватиме 450 кілограмам.</p>
      <p>«Ремінь безпеки має проходити через ключиці та кістки, через грудину. Знизу він проходить по тазових кістках та захищає органи, які знаходяться у тазу. Ремінь безпеки не має проходити ні по шиї, ні по животу, тому що якщо людину затисне ремінем там, вона може бути інвалідизована. Внутрішні органи отримають величезні травми. Якщо ми говоримо про шию, то буде щонайменше зсув хребців або надриви на спинному мозку», — наголосила Дробишева.</p>
      <p>Впровадження закону має стимулювати таксистів облаштовувати автокрісла, зауважила в коментарі Радіо НВ голова громадської організації Батьківський контроль Оксана Макаренко. Вона додала, також ця норма нагадає самим батькам про заходи безпеки.</p>
      <p>«Питання безпеки дітей — найголовніше, що має турбувати абсолютно всіх дорослих. Те, що зараз, можливо, не всі таксі підготовлені, не мусить стати на заваді того, щоб такі заходи вводилися. Це стимули для водіїв — закуповувати такі крісла», — Макаренко.</p>
      <h3>Непряме формулювання</h3>
      <p>Натомість, адвокат Богдан Глядик в коментарі Радіо НВ наголосив, що у законі йдеться про спеціальні засоби для перевезення дітей. Проте, там немає прямого формулювання щодо найвності автокрісел. Глядик додав, якщо дитину перевозять у таксі без засобів безпеки, штраф має сплачувати водій.</p>
      <p>«Закон фактично впроваджує відповідальність за порушення правил перевезення дітей. Це точне формулювання. І у цих правилах немає жодного слова про автокрісло чи якесь більш конкретне визначення», — зазначив Глядик.</p>
    </article>
  </body>
</html>