<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/israelul-revendica-atacuri-de-mare-amploare-in-siria-soldate-cu-cel-putin-11-combatanti-morti-1922400620002019111319175584"/>
    <meta property="og:site_name" content="News.ro"/>
    <meta property="article:published_time" content="2019-11-20T13:06:00+00:00"/>
    <meta property="og:title" content="Israelul revendică atacuri ”de mare amploare” în Siria, soldate cu cel puţin 11 ”combatanţi” morţi"/>
    <meta property="og:description" content="Armata israeliană a revendicat miercuri o serie de atacuri aeriene ”de mare amploare” asupra unor instalaţii militare în Siria, soldate cu cel puţin 11 ”combatanţi” morţi potrivit unui ONG, ”ca răspuns” la tiruri de proiectile cu o zi înainte, relatează AFP."/>
  </head>
  <body>
    <article>
      <h1>Israelul revendică atacuri ”de mare amploare” în Siria, soldate cu cel puţin 11 ”combatanţi” morţi</h1>
      <address><time datetime="2019-11-20T13:06:00+00:00">20 Nov 2019, 13:06</time> by <a rel="author">Valentin Vidu</a></address>
      <p>
        <b>Armata israeliană a revendicat miercuri o serie de atacuri aeriene ”de mare amploare” asupra unor instalaţii militare în Siria, soldate cu cel puţin 11 ”combatanţi” morţi potrivit unui ONG, ”ca răspuns” la tiruri de proiectile cu o zi înainte, relatează AFP.</b>
      </p>
      <p>Marţi, sistemul de apărarea antirachetă israelian a interceptat patru obuze trase din Siria ”de către elemente iraniene” către nordul Israelului, potrivit armatei israeliene.</p>
      <p>Observatorul Sirian al Drepturilor Omului (SOHR), care dispune de o vastă reţea de surse în această ţară aflată în război, a anunţat marţi primele atacuri israeliene ca represalii.</p>
      <p>Miercuri, armata israeliană a revendicat noi atacuri ”de mare amploare” contra unor poziţii ale regimului sirian al lui Bashar al-Assad şi Forţei iraniene Al-Qods în Siria, o ţară aliată a Iranului, marele inamic regional al Israelului.</p>
      <p>”Pe cel care ne loveşte îl vom lovi! Este ceea ce am făcut în această noapte (de marţi spre miercuri) împotriva unor ţinte militare siriene şi ale Forţelor Al-Qods”, a declarat premierul în exerciţiu Benjamin Netanyhu - care se află în centrul unor negocieri intense cu scopul de a se menţine la putere.</p>
      <p>Avioane de vânătoare israeliene au efectuat atacuri, potrivit armatei, asupra a aproximativ ”zece ţinte militare” în Siria, inclusiv asupra unor depozite şi centre de comandament militare.</p>
      <p>Potrivit SOHR, 11 combatanţi - între care şapte străini - au fost uciţi în raiduri nocturne israeliene.</p>
      <p>”Noi nu putem să confirmăm dacă cei şapte străini sunt toţi iranieni sau sunt combatanţi proiranieni de diverse naţionalităţi”, a declarat pentru AFP directorul acestui ONG, Rami Abdel Rahman, care a anunţat de asemenea că patru civili au fost răniţi în aceste atacuri.</p>
      <p>”A fost scurt şi intens”, a declarat pentru AFP un purtător de cuvânt al armatei israeliene, Jonathan Conricus. "Principala ţintă a fost «edificiul de sticlă»” situat în ”perimetru militar al Aeroportului Internaţional de la Damasc”, a precizat el.</p>
      <p>”Este vorba despre principalul imobil care serveşte Gardienilor Revoluţiei (...) să coordoneze transportul de material militar din Iran în Siria şi mai departe”, a adăugat acest oficial.</p>
      <p>
        <b>”ATAC DUR”</b>
      </p>
      <p>Militarii israelieni - care revendică rar atacuri pe teritoriul sirian - au anunţat că o ”rachetă antiaeriană siriană” a fost trasă în prealabil ”în pofia avertismentelor clare de a nu o face”.</p>
      <p>Potrivit agenţiei oficiale siriene de presă Sana, apărarea antiaeriană a ripostat unui ”atac dur” al aviaţiei israeliene şi a ”doborât” mai multe rachete israeliene în apropiere de Damasc.</p>
      <p>Un corespondent AFP în capitala siriană a auzit mai multe explozii puternice.</p>
      <p>”La ora (locală) 1.20 (şi ora României), avioane militare israeliene au tras un anumit număr de rachete în apropiere de Damasc”, a anunţat Sana, iar agenţia libaneză de presă ANI a evocat ”avioane de luptă ostile” care au ”simulat raiduri la joasă altitudine deasupra (oraşului) Tir”, în sudul Libanului.</p>
      <p>”Apărarea noastră antiaeriană a ripostat acestui atac dur, a interceptat rachetele ostile şi a fost în măsură să distrugă cele mai multe” dintre aceste racete, a mai scris agenţia Sana, citând o sursă militară. Ea nu a anunţat morţi.</p>
      <p>Armata israeliană a dat asigurări că atacurile siriene ”nu au făcut victime” de partea israeliană şi că ”toţi piloţii s-au întors teferi” la bază. Însă ea a notat că ţine puterea de la Damasc drept ”responsabilă” de acţiuni pe teritoriul israelian.</p>
      <p>”Suntem pregătiţi pentru diverse scenarii”, a adăugat armata israeliană, care a efectuat în august un atac în Siria cu scopul de a preveni, afirmă ea, un atac cu ”dronă kamikaze” pe care Iranul îl pregătea în Israel.</p>
      <p>”Toate acestea sunt foarte rele”, a reacţionat adjunctul ministrului rus de Externe Mihail Bogdanov, o putere aliată Siriei. Raidul israelian ”contrazice total dreptul internaţional”, a apreciat el.</p>
      <p>
        <b>DUPĂ GAZA</b>
      </p>
      <p>Armata israeliană a efectuat de altfel, săptămâna trecută, o operaţiune împotriva Jihadului Islamic, în Fâşia Gaza, o enclavă palestiniană cu două milioane de locuitori.</p>
      <p>Simultan, un atac a vizat la Damasc casa unui lider al grupării armate palestiniene, Akram Ajouri.</p>
      <p>Acest atac, imputat de Siria Israelului - care nu a comentat - s-a soldat cu doi morţi, dintre care unul era fiul lui Akram Ajouri, considerat o voce puternică în cadrul Birorului Politic al Jihadului Islamic.</p>
      <p>În urma operaţiunii în Fâşia Gaza împotriva comandantului Baha Abu al-Ata, Jihadul islamic a replicat lansând aproximativ 450 de proiectile către Israel, potrivit armatei. Statul evreu şi-a multiplicat atacurile aeriene vizând ”ţinte” din jihadul islamic la Gaza.</p>
      <p>La aproximativ două zile după aceste confruntări, opt membri ai unei familii palestiniene - un bărbat, două femei şi cinci copii - au fost ucişi într-un atac aerian la Deir al-Balah, în sudul enclavei.</p>
      <p>În total, aceste atacuri aeriene israeliene în Fâşia Gaza s-au soldat cu 34 de morţi şi 110 răniţi, potrivit Ministerului Sănătăţii de la Gaza.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
      <related>
        <h4>Citește și...</h4>
        <a href="https://www.news.ro/externe/israelul-anunta-asasinarea-altui-lider-al-gruparii-islamiste-palestiniene-jihadului-islamic-rasmi-abu-malhous-inaintea-armistitiului-1922404114082019111519170853"/>
      </related>
    </article>
  </body>
</html>