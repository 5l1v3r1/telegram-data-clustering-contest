<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/experts/centralizovana-zakupivlya-likiv-yak-pracyuvatime-v-ukrajini-50054636.html"/>
    <meta property="og:site_name" content="НВ"/>
    <meta property="article:published_time" content="2019-11-20T13:30:00+00:00"/>
    <meta property="og:title" content="Як закуповуватимуть ліки в Україні"/>
    <meta property="og:description" content="Централізована агенція медичних закупівель. Що це і як має працювати"/>
  </head>
  <body>
    <article>
      <h1>Як закуповуватимуть ліки в Україні</h1>
      <h2>Централізована агенція медичних закупівель. Що це і як має працювати</h2>
      <address><time datetime="2019-11-20T13:30:00+00:00">20 Nov 2019, 13:30</time> by <a rel="author">Інна Іваненко</a></address>
      <p>У 2014 році нам випав шанс зруйнувати корумповані механізми закупівель, які існували з часів Богатирьової, та відправити «договірні» тендери, завищення цін на ліки та провалені закупівлі на смітник історії. Звісно наша пацієнтська організація не могла не скористатися цим. Тоді і народилась ідея впровадження міжнародних закупівель в Україні. Паралельно існувала і ідея створення централізованої агенції медичних закупівель.</p>
      <p><b>Але чому ми, як держава, стартували з міжнародних закупівель? </b>Тому що в реаліях тих часів, коли існували корумповані закупівлі в стінах МОЗ, найкращим рятувальним інструментом стало залучення міжнародних організацій, таких як ЮНІСЕФ, ПРООН та Crown Agents. Вони проводили прозорі закупівлі для багатьох країн світу і ми дуже хотіли перейняти цей досвід. Тоді був створений законопроект про впровадження міжнародних закупівель, його підтримала Верховна Рада і цей крок без перебільшень допоміг врятувати тисячі українських пацієнтів.</p>
      <p>Були часи, коли наш фонд буквально всім офісом переїхав в стіни Міністерства, щоб своїми руками налагодити закупівельний процес в МОЗі для ефективних міжнародних закупівель. Ми надавали свою експертизу та підтримку.</p>
      <p>Міжнародні закупівлі в нашій країні впроваджені з 2015 року і зарекомендувала себе як успішні у регіоні східно-європейських країн. Досвід України переймають 5 країн регіону. Договори про закупівлю ліків із Програмою розвитку ООН уклали Боснія і Герцеговина, Казахстан, Молдова, Туркменістан і Узбекистан.</p>
      <p>Однак, весь цей час ніхто не забував про створення <b>власної закупівельної агенції,</b> адже це питання спроможності нашої держави забезпечувати ліками пацієнтів. Її створення почалось в 2018 році на базі тих процесів та людей, які будували міжнародні закупівлі в Україні. Основна ідея національного закупівельника — посилити інститут закупівель в Україні.</p>
      <p><b>Які закупівлі ляжуть на плечі ДП?</b> Мова йде про закупівлі ліків, які медичні заклади проводять самостійно. Досить логічно, що ДП може збирати потребу на закупівлю ліків у закладів, формувати великі лоти та купувати препарати за оптовими цінами. Також, з часом, агенція може перебрати на себе частину закупівель від міжнародних організацій. Але потрібно розуміти, що є ринок вакцин, або деяких унікальних препаратів, закупівлі яких краще залишити у руках міжнародних організацій. Адже виробники таких препаратів зазвичай працюють з великими лотами та по передзамовленню і міжнародні організації виконають такі закупівлі ефективніше через виходи на міжнародні ринки.</p>
      <p>
        <b>Аналіз закупівель через ДП</b>
      </p>
      <p>Оскільки ми завжди аналізували закупівлі міжнародних організацій, то ДП «Медичні закупівлі України» теж не залишились без уваги. Ми зробили свій аналіз одних з перших закупівель ДП, які проводились в рамках програми, що реалізується за кошти Глобального фонду для боротьби із СНІДом, туберкульозом та малярією в Україні, та порівняли закупівлі з тими, які здійснювалися іншими медзакладами.</p>
      <p>Результати аналізу показали, що старт ДП «Медичні закупівлі України» успішний. Для аналізу ми обрали 12 тендерних процедур, які провело державне підприємство впродовж 2-х місяців (травень-червень) поточного року, та порівняли закупівлі з тими, які здійснювалися іншими медичними закладами. Закупівлі були здійснені за конкурентними цінами, завдяки чому було зекономлено 5,5 млн грн у порівнянні з очікуваною вартістю всіх лотів. Закупівлі організовувалися через українську електронну систему ProZorro — це препарати для профілактики та лікування опортуністичних інфекцій, а також лікарські засоби для лікування побічних реакцій на протитуберкульозні препарати. Нижче в таблиці наведу конкретні приклади:</p>
      <figure>
        <img src="https://images.weserv.nl/?url=https://nv.ua/system/MediaInfographic/images/000/001/226/original/d6c365b35b520d00cd232f63b78a0ec5.png?stamp=20191120150059&amp;q=85&amp;output=jpg&amp;bg=white"/>
      </figure>
      <p>Цілком очікувано і логічно, що медичні заклади закуповують ліки дорожче від ДП, оскільки кількість препаратів, яку вони закуповують є значно меншою. Одними із факторів, які істотно впливають на вартість препаратів для ДП, є: <b>прямі переговори з виробниками до оголошення процедури закупівлі, великий обсяг закупівлі, а також ретельний підхід до визначення очікуваної вартості ліків.</b> Тому медичним закладам, які здійснюють закупівлі на місцях, варто врахувати в подальшому плануванні власних закупівель можливість в співпраці з держпідприємством.</p>
      <p>Адже, держпідприємство має функцію надавати послугу організації та повного супроводу процедур закупівель та закупівель за рамковими угодами для медзакладів та структурних підрозділів охорони здоров’я.</p>
      <p>Тому регіональні замовники зможуть делегувати ці функції ДП і таким чином полегшити собі роботу, та за рахунок конкурентних цін покрити більшу потребу в ліках.</p>
      <p>Підприємство вже незабаром має отримати статус централізованої закупівельної організації. Цей статус дає можливість здійснювати закупівлі в інтересах замовників, тобто медичних закладів: зменшить їх витрати на закупівлю ліків, візьме на себе юридичний супровід тендерних процедур та зніме з фахівців закладів невластиву їм закупівельну функцію.</p>
      <p>Однак, дуже важливо через законодавчі зміни надати держпідприємству такі самі можливості, які мають міжнародні організації у закупівлях, щоб воно могло закуповувати так само ефективно. Це, наприклад, звільнення ліків від 7% ПДВ, спрощена реєстрація лікарських засобів, якщо препарат-переможець тендеру не зареєстрований в Україні.</p>
      <p>Наразі це законодавче поле не врегульоване. Щоб дати можливість ДП закуповувати високотехнологічні лікарські препарати на загальнонаціональному рівні, Верховна Рада України повинна ухвалити відповідний пакет законів, а МОЗ України — розробити під нього нормативні акти. Адже через два роки закінчиться дія Закону, який дозволяє міжнародним організаціям купувати ліки для України. І хоч дію цього Закону потрібно продовжувати, щоб дати можливість міжнародникам і далі закуповувати, наприклад, вакцини, але це не знімає з держпідприємства необхідності стати сильним національним закупівельником. Тому терміново потрібно ухвалити закони, розробити підзаконку, а держпідприємству перейняти досвід у міжнародних організацій.</p>
      <p>Через два роки ДП «Медичні закупівлі України» повинно стати сильним, зберегти свою прозорість та мати всі законодавчі права, для забезпечення українських пацієнтів необхідними ліками.</p>
    </article>
  </body>
</html>