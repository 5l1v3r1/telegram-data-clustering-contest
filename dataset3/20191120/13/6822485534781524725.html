<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829095.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T13:35:00+00:00"/>
    <meta property="og:title" content="دستگیری اغتشاشگران غیربومی در لرستان"/>
    <meta property="og:description" content="به گزارش ایسنا، سردار مهدیان‌نسب در حاشیه راهپیمایی مردم خرم‌آباد در محکومیت تخریب اموال عمومی توسط آشوبگران، اظهار کرد: مردم ولایت‌مدار خرم آباد یکپارچه و در راستای ایجاد امنیت و حمایت از ولایت به میدان آمدند."/>
  </head>
  <body>
    <article>
      <h1>دستگیری اغتشاشگران غیربومی در لرستان</h1>
      <address>
        <time datetime="2019-11-20T13:35:00+00:00">20 Nov 2019, 13:35</time>
      </address>
      <p>فرمانده انتظامی لرستان با اشاره به دستگیری عوامل و برخی لیدرهای آشوبگران و مخلان نظم و امنیت، گفت: برخی از اغتشاشگران در استان غیربومی بودند.</p>
      <p>به گزارش ایسنا، سردار مهدیان‌نسب در حاشیه راهپیمایی مردم خرم‌آباد در محکومیت تخریب اموال عمومی توسط آشوبگران، اظهار کرد: مردم ولایت‌مدار خرم آباد یکپارچه و در راستای ایجاد امنیت و حمایت از ولایت به میدان آمدند.</p>
      <p>وی با ذکر این مطلب که حضور جمعیت کم نظیر ما بیانگر آن است که مردم آرامش و امنیت را دوست دارند، خاطرنشان کرد: مردم در حالی که مطالبات خود را بیان می‌کنند با اشرار و دشمنان برخورد می‌کنند.</p>
      <p>مهدیان‌نسب با اشاره به این‌که آشوبگران و بر هم زنندگان نظم و امنیت در لرستان توسط نیروی انتظامی و نهادهای امنیتی دستگیر شدند، ادامه داد: برخی دیگر از آشوبگران تحت تعقیب هستند.</p>
      <p>وی تاکید کرد: مردم امروز با حضور خود مشت محکمی بر  دشمنان و نظام سلطه زدند.</p>
      <p>فرمانده انتظامی لرستان با اشاره به اینکه دستگیری و شناسایی آشوبگران ادامه دارد، ادامه داد: برخی از اغتشاشگران در لرستان غیربومی بودند اما اطلاعات جزئی پس از تکمیل دستگیری‌ها در قالب نشست خبری اعلام خواهد شد.</p>
    </article>
  </body>
</html>