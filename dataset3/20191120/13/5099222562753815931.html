<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23502751-fostul-patron-restaurantului-beirut-din-constanta-unde-3-tinere-ars-vii-dat-urmarire-nationala-fost-condamnat-definitiv-8-ani-inchisoare.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-20T13:18:00+00:00"/>
    <meta property="og:title" content="UPDATE: Fostul patron al restaurantului Beirut din Constanța, unde 3 tinere au ars de vii, dat în urmărire națională / El a fost condamnat definitiv la 8 ani de închisoare"/>
    <meta property="og:description" content="George Karam, fostul patron al restaurantului Beirut din Constanța, unde în 2014 trei tinere au murit într-un incendiu puternic, a fost dat în urmărire națională și în consemn"/>
  </head>
  <body>
    <article>
      <h1>UPDATE: Fostul patron al restaurantului Beirut din Constanța, unde 3 tinere au ars de vii, dat în urmărire națională / El a fost condamnat definitiv la 8 ani de închisoare</h1>
      <address><time datetime="2019-11-20T13:18:00+00:00">20 Nov 2019, 13:18</time> by <a rel="author">MH</a></address>
      <p><b>George Karam, fostul patron al restaurantului Beirut din Constanța, unde în 2014 trei tinere au murit într-un incendiu puternic, a fost dat în urmărire națională și în consemn la frontieră de către Poliție. Măsura a fost luată în condițiile în care nu a fost găsit la domiciliu și nici nu s-a predat, după ce a fost condamnat definitiv la 8 ani și o lună de închisoare.<br/></b><br/>Surse judiciare declarau pentru HotNews.ro că marți seară, în jurul orei 19.00, polițiștii din Constanța au mers la domiciliul lui George Karam, din Ovidiu, pentru a pune în executare mandatul de condamnare la închisoare. Întrucât nu a fost găsit la locuința sa și nici nu s-a predat Poliției, el a fost dat în urmărire națională, au precizat sursele citate.<br/><br/><b>Anunțul oficial al Poliției<br/></b><br/>Ulterior, Poliția Județeană Constanța a anunțat printr-un comunicat că George Karam a fost dat în urmărire națională după ce marți seară s-a primit din partea instanței mandatul de executare a pedepsei de 8 ani de închisoare pe numele lui George Karam, iar polițiștii din orașul Ovidiu au mers la adresa de domiciliu a acestuia, atât la Ovidiu, cât și în Constanța și nu l-au găsit.<br/><br/>Poliția precizează că fostul patron al restaurantului Beirut se află sub controlul judiciar și avea interdicție de a părăsi țara, fiind dat în consemn la punctele de trecere a frontierei.<br/><br/>"La acest moment, bărbatul este căutat de polițiști în vederea depistării și punerii în aplicare a mandatului de executare a pedepsei cu închisoarea. Se fac toate demersurile și eforturile pentru identificarea acestuia, fiind verificate toate pistele și informațiile care i-ar putea ajuta pe polițiști pentru găsirea bărbatului", adaugă sursa citată. <br/><br/><a href="https://www.hotnews.ro/stiri-esential-23501131-decizia-definitiva-8-ani-luna-inchisoare-pentru-patronul-restaurantului-care-3-artiste-ars-vii.htm">George Karam a fost condamnat marți, de magistrații Curții de Apel Constanța, la 8 ani și o lună de închisoare, iar decizia este definitivă. În prima instanță, el primise o condamnare de 10 ani. Judecătorii au stabilit, de asemenea, ca el să achite daune morale în valoare de 1 milion de euro.<br/></a><br/>În 5 aprilie 2014, trei tinere - o cântăreață și două dansatoare - au murit într-un incendiu produs în restaurantul Beirut din Constanța. În momentul incendiului, fetele se aflau în mansarda restaurantului și nu au mai putut fi salvate.<br/><br/>Procurorii au arătat că mansarda a fost construită ilegal, fără autorizație, fără proiect sau expertiză tehnică. Focul a început de la niște probleme la rețeaua de gaze naturale, care, de asemenea, fusese montată și menținută ilegal, fără niciun aviz.<br/><br/>În acea noapte, întreaga mansardă a ars și s-a prăbușit peste restaurant. Procurorii au mai arătat că societatea care administra restaurantul a angajat 11 persoane fără contract de muncă și a întocmit fișe din instruire în domeniul situațiilor de urgență false, pe care le-a folosit cu ocazia verificărilor Inspectoratului Teritorial de Muncă Constanța.<br/><br/>În noaptea tragediei, pompierii ISU ajunși la fața locului nu au mai putut face nimic, pentru că incendiul era generalizat. În urma incendiului alte patru persoane s-au intoxicat cu fum.</p>
    </article>
  </body>
</html>