<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/lietuva/lietuva/i-rozova-po-nsgk-posedzio-pasijutau-kaip-tardymo-izoliatoriuje-1751245/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-20T13:54:00+00:00"/>
    <meta property="og:title" content="I. Rozova po NSGK posėdžio: pasijutau kaip tardymo izoliatoriuje"/>
    <meta property="og:description" content="Reklama"/>
  </head>
  <body>
    <article>
      <h1>I. Rozova po NSGK posėdžio: pasijutau kaip tardymo izoliatoriuje</h1>
      <address><time datetime="2019-11-20T13:54:00+00:00">20 Nov 2019, 13:54</time> by <a rel="author" href="https://www.ve.lt/autoriai/elta/" target="_blank">ELTA</a></address>
      <p>Reklama</p>
      <p><b>Po Seimo Nacionalinio saugumo ir gynybos komiteto (NSGK) apklausos parlamentarė Irina Rozova teigia gavusi daug nepatogių klausimų, dėl kurių pasijutusi kaip tardymo izoliatoriuje.</b><br/><br/>„Čia toks formatas, galima klausti apie viską. Ne veltui vienas iš Seimo narių pasakė, kad čia ne tyrimas, o kaip tardymo izoliatorius. Iš tikrųjų toks įspūdis man ir yra“, - po trečiadienį vykusio NSGK posėdžio žurnalistams sakė galimai grėsmę nacionaliniam saugumui sukėlusi parlamentarė.<br/><br/>Politikė teigė mananti, kad atsakė į visus per posėdį jai užduotus klausimus.<br/><br/>„Atsakiau į visus klausimus, kurie buvo užduoti. Dabar mano reikalas laukti, kol komiteto nariai išanalizuos mano atsakymus, pateiks kažkokias išvadas, ir tada galvosime, ką su manimi toliau daryt“, - sakė Lietuvos lenkų rinkimų akcijos-Krikščioniškų šeimų sąjungos (LLRA-KŠS) frakcijai priklausanti Seimo narė.<br/><br/>Beveik kelias valandas į NSGK narių klausimus atsakinėjusi politikė pripažino, kad sulaukė daug nepatogių klausimų. „Buvo daug klausimų, dėl kurių net nepatogu“, - sakė ji.<br/><br/>Trečiadienį NSGK apklausta I. Rozova teigė, kad Valstybės saugumo departamente (VSD) pateikti argumentai, siūlant neišduoti leidimo dirbti su įslaptinta informacija, jos neįtikino. Paklausta, kodėl gavusi tokią išvadą ji nesikreipė į teismą, parlamentarė sakė: „Kai priėmiau sprendimą kreiptis į teismą, jau buvo praėjęs mėnuo, tad to padaryti nebegalėjau“.<br/><br/>Po I. Rozovos apklausos NSGK narys Laurynas Kasčiūnas komentavo, kad tokie argumentai yra niekiniai.<br/><br/>„Pasiteisinimas juokingas, jis yra niekinis šia prasme. Kadangi tokia galimybe ji nepasinaudojo, tai didelė dalis informacijos persikėlė į mūsų parlamentinį tyrimą“, - kalbėjo politikas.<br/><br/>Pasak jo, vis dar nemažai klausimų lieka neatsakytų ir reikės dar vienos I. Rozovos apklausos. „Yra medžiaga, kurią turime, ir yra jos atsakymai. Galėsime palyginti ir daryti tam tikras išvadas. Bet kuriuo atveju, daug dalykų lieka neatsakytų ir dar pasinaudosime galimybe ją pakviesti“, - teigė jis.<br/><br/>L. Kasčiūno teigimu, po I. Rozovos apklausos aplinkybės aiškėja, tačiau, pasak jo, atsakymai pateikti ne į visus klausimus.<br/><br/>„Į sudėtingesnius klausimus - yra arba neprisimenama, arba sakoma nežinau, arba nesureikšminama“, - komentavo konservatorių frakcijai Seime priklausantis L. Kasčiūnas.<br/><br/>Į Seimo NSGK posėdį trečiadienį pakviestas ir LLRA-KŠS lyderis Valdemaras Tomaševskis.<br/><br/>ELTA primena, kad Seimas NSGK pavedė atlikti tyrimą dėl parlamentarės I. Rozovos ryšių su rusų diplomatais ir galimos grėsmės nacionaliniam saugumui. Tyrimas atliekamas ir dėl atliktų politikų veiksmų, gavusių VSD informaciją apie I. Rozovos veiklą. Komitetas aiškinsis, kokius sprendimus, susipažinęs su medžiaga apie I. Rozovą, priėmė Seimo pirmininkas V. Pranckietis bei kiti informaciją gavę Seimo nariai.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/lietuva/lietuva/seimo-komitetas-tes-tyrima-del-i-rozovos-1743702/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/lietuva/tyrima-del-irinos-rozovos-bus-prasoma-pratesti-1740606/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/lietuva/i-rozova-seime-eilinis-skandalas-kazkam-tai-sukelia-azarta-1736160/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/lietuva/frakcija-ar-seimos-versliukas-skandalingosios-i-rozovos-dukra-talkininkauja-v-tomasevskiui-1735249/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/lietuva/kur-klaidziojo-nutyleta-informacija-apie-irina-rozova-1734812/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/lietuva/valstieciu-nuslepta-informacija-gali-lemti-chaosa-vyriausybeje-1732057/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/lietuva/zvalgybos-rastas-seimo-pirmininkui-del-i-rozovos-1731110/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/i-rozova-sako-nesupratusi-kad-reikia-nurodyti-apie-rysius-su-rusais-1731028/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>