<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/eidiseis/diethni/kosmos/proedros-rochani-i-chora-vgike-nikitria-apo-tis-taraches/"/>
    <meta property="og:site_name" content="ert.gr"/>
    <meta property="article:published_time" content="2019-11-20T13:31:02+00:00"/>
    <meta property="og:title" content="Πρόεδρος Ροχανί: Η χώρα βγήκε «νικήτρια» από τις ταραχές"/>
    <meta property="og:description" content="Το Ιράν «νίκησε» παρά τις ταραχές των τελευταίων ετών, όπως μαρτυρούν οι εικόνες από τις φιλοκυβερνητικές συγκεντρώσεις που πραγματοποιούνται σε πολλές πόλεις της χώρας τις οποίες μεταδίδουν τα κρατικά μέσα ενημέρωσης, δήλωσε σήμερα ο Ιρανός πρόεδρος Χασάν Ροχανί."/>
  </head>
  <body>
    <article>
      <h1>Πρόεδρος Ροχανί: Η χώρα βγήκε «νικήτρια» από τις ταραχές</h1>
      <address><time datetime="2019-11-20T13:31:02+00:00">20 Nov 2019, 13:31</time> by <a rel="author">Δήμητρα Λαχουρή</a></address>
      <p>Το Ιράν «νίκησε» παρά τις ταραχές των τελευταίων ετών, όπως μαρτυρούν οι εικόνες από τις φιλοκυβερνητικές συγκεντρώσεις που πραγματοποιούνται σε πολλές πόλεις της χώρας τις οποίες μεταδίδουν τα κρατικά μέσα ενημέρωσης, δήλωσε σήμερα ο Ιρανός πρόεδρος Χασάν Ροχανί.</p>
      <p>«Ο λαός μας πέτυχε για μία ακόμη φορά σε μια ιστορική δοκιμασία και απέδειξε ότι δεν θα επιτρέψει στους εχθρούς να εκμεταλλευθούν την κατάσταση, παρόλο που ενδέχεται να έχει παράπονα από τη διαχείριση του κράτους», τόνισε ο Ροχανί απευθυνόμενος στο υπουργικό συμβούλιο.</p>
      <p>«Οι αναρχικοί που κατέβηκαν στους δρόμους ήταν πολύ λίγοι», πρόσθεσε.</p>
      <p>«Αυτοί οι αναρχικοί ήταν οργανωμένοι, οπλισμένοι», ακολουθώντας «μια συνωμοσία που εξύφαναν οι αντιδραστικές δυνάμεις της περιοχής, οι σιωνιστές και οι Αμερικάνοι», κατήγγειλε ο Ιρανός πρόεδρος.</p>
      <p>«Είδατε αυτές τις τελευταίες ημέρες τεράστιες αυθόρμητες (φιλοκυβερνητικές) συγκεντρώσεις σε διάφορες πόλεις, οι οποίες ξεκίνησαν από τη Ζανζάν (βορειοανατολικά, τη Δευτέρα), την Ταμπρίζ (νοτιοανατολικά, την Τρίτη), τη Σαχρ-ε Κονρτ (κεντρικά, την Τρίτη) και οι οποίες συνεχίζονται σε άλλες πόλεις», επεσήμανε ο Ροχανί.</p>
      <p>Οι διαδηλώσεις αυτές «είναι η καλύτερη απόδειξη της ισχύος του ιρανικού έθνους», πρόσθεσε. «Το ιρανικό έθνος απέδειξε στον κόσμο την επαγρύπνησή του (…) την ενότητά του και την αλληλεγγύη του προς το σύνολο του πολιτικού συστήματος» της ισλαμικής δημοκρατίας.</p>
      <p>Χθες το βράδυ ο ανώτατος ηγέτης του Ιράν, ο αγιατολάχ Αλί Χαμενεΐ τόνισε ότι το Ιράν απώθησε «τον εχθρό», χαρακτηρίζοντας τις διαδηλώσεις ζήτημα ασφαλείας και όχι λαϊκή κινητοποίηση.</p>
      <figure>
        <iframe data-src="https://twitter.com/khamenei_ir/status/1196893185383026688?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>«Απωθήσαμε τον εχθρό στην στρατιωτική αρένα. Απωθήσαμε τον εχθρό στον πολιτικό πόλεμο», τόνισε ο Χαμενεΐ στη διάρκεια τηλεοπτικού του διαγγέλματος, χωρίς ωστόσο να διευκρινίσει ποιος είναι αυτός «ο εχθρός».</p>
      <p>«Απωθήσαμε τον εχθρό στην αρένα του πολέμου ασφαλείας (…) τις τελευταίες ημέρες», πρόσθεσε, εκτιμώντας ότι οι διαδηλώσεις δεν διοργανώθηκαν από ένα λαϊκό κίνημα.</p>
      <p>Από την πλευρά του ο Αλί Ραμπιεΐ, εκπρόσωπος της ιρανικής κυβέρνησης, δήλωσε ότι απετράπη συνωμοσία των διαδηλωτών να εξαπολύσουν βομβιστική επίθεση εναντίον των εγκαταστάσεων παραγωγής φυσικού αερίου στην Ασαλουγέ, στην περιοχή του Κόλπου. Την ίδια ώρα, η Τεχεράνη έχει αποκλείσει την πρόσβαση στον Ιντερνετ για να μην υπάρχει διάχυση στην πληροφόρηση και την ενημέρωση.</p>
      <figure>
        <iframe data-src="https://twitter.com/cnni/status/1197102784824389633?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Το κίνημα διαμαρτυρίας ξέσπασε την Παρασκευή το βράδυ λίγες ώρες μετά την ανακοίνωση της αύξησης της τιμής της βενζίνης σε μια χώρα που πλήττεται από οικονομική κρίση.</p>
      <p>Ο ΟΗΕ ανακοίνωσε χθες Τρίτη ότι φοβάται πως «δεκάδες» άνθρωποι σκοτώθηκαν στη διάρκεια των διαδηλώσεων. Την ίδια ημέρα η Διεθνής Αμνηστία έκανε λόγο για 100 με 200 νεκρούς στο Ιράν, καταγγέλλοντας επίσης την προσφυγή των δυνάμεων της τάξης «σε θανάσιμη βία» εναντίον των «κυρίως ειρηνικών» διαδηλωτών.</p>
      <figure>
        <iframe data-src="https://twitter.com/AmnestyIran/status/1196833442807394309?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Περίπου 1.000 διαδηλωτές έχουν συλληφθεί, σύμφωνα με αξιωματούχους.</p>
      <p>Πηγή:ΕΡΤ,ΑΠΕ-ΜΠΕ,AFP,Reuters</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/eidiseis/diethni/ayxithike-o-apologismos-ton-thymaton-sti-chili/"/>
        <a href="https://www.ert.gr/featured/epeisodia-syllipseis-kai-metamesonychtia-entasi-stin-katalonia/"/>
        <a href="https://www.ert.gr/featured/rochani-i-paroysia-xenon-dynameon-ston-kolpo-ayxanei-tin-anasfaleia/"/>
        <a href="https://www.ert.gr/eidiseis/diethni/evropi/georgia-nees-diadiloseis-me-aitima-proores-ekloges-anastellei-i-rosia-tis-ptiseis-pros-ti-chora/"/>
        <a href="https://www.ert.gr/frontpage/venezoyela-diadiloseis/"/>
        <a href="https://www.ert.gr/frontpage/stin-kopsi-toy-xyrafioy-i-venezoyela-video/"/>
      </related>
    </article>
  </body>
</html>