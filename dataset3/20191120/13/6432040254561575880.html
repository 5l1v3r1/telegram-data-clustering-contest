<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/618651,Pijany-bez-odblaskow-praktycznie-niewidoczny-szedl-cala-szerokoscia-drogi-krajowej-z-Lubawy-do-Ostrody.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-20T13:25:13+00:00"/>
    <meta property="og:title" content="Pijany, bez odblasków, praktycznie niewidoczny szedł całą szerokością drogi krajowej z Lubawy do... Ostródy"/>
    <meta property="og:description" content="Mieszkaniec Ostródy został zatrzymany na krajowej &quot;piętnastce&quot; w okolicach Lubawy, kiedy pijany szedł do Ostródy. Policję zaalarmowali zaniepokojeni kierowcy."/>
  </head>
  <body>
    <article>
      <h1>Pijany, bez odblasków, praktycznie niewidoczny szedł całą szerokością drogi krajowej z Lubawy do... Ostródy</h1>
      <address>
        <time datetime="2019-11-20T13:25:13+00:00">20 Nov 2019, 13:25</time>
      </address>
      <p>
        <b>Mieszkaniec Ostródy został zatrzymany na krajowej "piętnastce" w okolicach Lubawy, kiedy pijany szedł do Ostródy. Policję zaalarmowali zaniepokojeni kierowcy.</b>
      </p>
      <p>— Każdy wypadek, kolizja to suma różnych zdarzeń i wielu z nich można uniknąć — informuje <b>Joanna Kwiatkowska</b>, rzeczniczka prasowa iławskiej policji. — Dlatego kierujmy się rozsądkiem. To hasło powinno przyświecać każdemu uczestnikowi ruchu drogowego — mówi. <br/>Nie wszyscy stosują się do tej podstawowej zasady. Zapomniał o niej pieszy, o którym poinformowali policjantów zaniepokojeni kierowcy. <br/><i><b>— 34– latek bez odblasków, pod znacznym działaniem alkoholu, szedł całą szerokości drogi krajowej nr 15</b></i> — wyjaśnia Kwiatkowska. Zgłaszający dodał, że mężczyzna idzie całą szerokością drogi krajowej w okolicach Lubawy i stwarza realne zagrożenie w ruchu drogowym. Funkcjonariusze natychmiast pojechali na miejsce gdzie zastali mężczyznę. Pieszy był pod znacznym działaniem alkoholu i nie chciał podać swoich danych policjantom, oświadczył również, że nie posiada dokumentów. <i><b>W trakcie czynności policjanci ustalili, że jest on mieszkańcem Ostródy i właśnie podąża w tym kierunku.</b></i><br/>— Policjanci zatrzymali mężczyznę i osadzili w policyjnej celi — informuje rzeczniczka. — Okazało się, że 34– latek miał przy sobie dowód osobisty, jednak nie chciał go po prostu pokazać funkcjonariuszom. Mieszkaniec Ostródy po wytrzeźwieniu za popełnione wykroczenia został ukarany mandatem — dodaje Joanna Kwiatkowska. <br/>tow/ KPP Iława</p>
    </article>
  </body>
</html>