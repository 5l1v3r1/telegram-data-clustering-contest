<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/economia/manovra-via-libera-della-commissione-ue-ma-attenzione-a-rispettare-il-patto-di-stabilita/"/>
    <meta property="og:site_name" content="fanpage.it"/>
    <meta property="article:published_time" content="2019-11-20T13:16:04+00:00"/>
    <meta property="og:title" content="Manovra, via libera della Commissione Ue: “Ma attenzione a rispettare il Patto di stabilità”"/>
    <meta property="og:description" content="Il vicepresidente della Commissione, Valdis Dombrovskis, ha accusato l'Italia  'di non aver usato in modo sufficiente il periodo economico favorevole per mettere le finanze pubbliche in ordine', e ha chiesto a tutti i Paesi con livelli molto alti di debito pubblico di fare le correzioni necessarie per rientrare nel Patto di Stabilità."/>
  </head>
  <body>
    <article>
      <h1>Manovra, via libera della Commissione Ue: “Ma attenzione a rispettare il Patto di stabilità”</h1>
      <h2>Il vicepresidente della Commissione, Valdis Dombrovskis, ha accusato l’Italia  “di non aver usato in modo sufficiente il periodo economico favorevole per mettere le finanze pubbliche in ordine”, e ha chiesto a tutti i Paesi con livelli molto alti di debito pubblico di fare le correzioni necessarie per rientrare nel Patto di Stabilità.</h2>
      <address><time datetime="2019-11-20T13:16:04+00:00">20 Nov 2019, 13:16</time> by <a rel="author" href="https://www.fanpage.it/author/annalisagirardi/" target="_blank">Annalisa Girardi</a></address>
      <p><b>La Commissione europea ha dato il via libera alla legge di Bilancio italiana.</b> Un lasciapassare che però non ha risparmiato dagli avvertimenti: secondo Bruxelles, infatti, <b>la manovra "<i>pone dei rischi di non rispetto del Patto di stabilità</i>"</b> e potrebbe portare a "<i>una deviazione significativa dal cammino verso il rispetto dell'obiettivo di medio termine</i>". Il giudizio della Commissione riguarda anche altri sette Paesi dell'Eurozona, fra cui  Belgio, Spagna, Francia, Portogallo, Slovenia, Slovacchia e Finlandia. Per questi Stati membri, i documenti programmatici di Bilancio potrebbero non essere in conformità con il Patto. Per l'Italia, così come per Belgio, Francia e Spagna, il rischio è dato "<i>dall'insufficiente riduzione dell'elevato livello del debito pubblico</i>".</p>
      <p>Bruxelles tornerà a esaminare i conti pubblici la prossima primavera."<i>L'Italia è un Paese che ha beneficiato di tutte le flessibilità del Patto, con l'Italia abbiamo avuto un atteggiamento serio e rigoroso ma anche comprensivo. Ma bisogna continuare a essere attenti alla situazione del debito perché l'effetto valanga non è un bene né per l'Italia né per l'Europa</i>", ha affermato il commissario agli Affari economici, <b>Pierre Moscovici</b>. Il vicepresidente della Commissione, <b>Valdis Dombrovskis</b>, ha accusato l'Italia  "d<i>i non aver usato in modo sufficiente il periodo economico favorevole per mettere le finanze pubbliche in ordine</i>". Inoltre,il fatto che la manovra economica preveda un'espansione fiscale "<i>è preoccupante perché i livelli di debito molto alti limitano la capacità di rispondere agli shock economici e alle pressioni dei mercati</i>", ha aggiunto.</p>
      <p>Il numero due della Commissione ha quindi invitato "<i>tutti gli Stati membri che sono a rischio di non conformità del Patto a prendere le misure necessarie nell'ambito del processo di (approvazione del) bilancio nazionale per assicurare che il Bilancio 2020 sia conforme con il Patto di Stabilità e Crescita</i>", sottolineando che "<i>senza correzioni</i>" i <b>Paesi con livelli molto alti di debito pubblico</b>, come l'Italia, sicuramente non rispetteranno la "<i>regola del debito</i>" nel 2020.</p>
    </article>
  </body>
</html>