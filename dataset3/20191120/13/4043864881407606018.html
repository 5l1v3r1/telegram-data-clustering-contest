<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/20/7232535/"/>
    <meta property="og:site_name" content="Українська правда"/>
    <meta property="article:published_time" content="2019-11-20T13:22:54+00:00"/>
    <meta property="og:title" content="Помер жорстоко побитий у Києві ветеран АТО"/>
    <meta property="og:description" content="Жорстоко побитий в ніч на 10 листопада ветеран АТО Ігор Панов в середу помер у лікарні."/>
  </head>
  <body>
    <article>
      <h1>Помер жорстоко побитий у Києві ветеран АТО</h1>
      <address>
        <time datetime="2019-11-20T13:22:54+00:00">20 Nov 2019, 13:22</time>
      </address>
      <p>Жорстоко побитий в ніч на 10 листопада ветеран АТО Ігор Панов у середу помер у лікарні.</p>
      <p><b>Джерело:</b> коментар речниці прокуратури Києва Надії Максимець "Українській правді"</p>
      <p><b>Пряма мова:</b> "Постраждалий, на жаль, сьогодні помер у лікарні. Зараз прокуратура разом із поліцією вирішує питання щодо можливої перекваліфікації злочину, оскільки говорити про замах на життя цієї людини вже не можна. Остаточне ж рішення буде прийнято за результатами судово-медичної експертизи, яка буде призначена".</p>
      <p><b>Що передувало:</b> Святошинський районний суд Києва <a href="https://www.pravda.com.ua/news/2019/11/12/7231769/">взяв під варту на 2 місяці </a>без альтернативи внесення застави двох підозрюваних у жорстокому нападі на ветерана АТО Ігоря Панова і його дружину: сина потерпілої та його друга 1989 та 1990 років народження. Самі підозрювані провину і будь-яку причетність до цього злочину не визнають. Було призначено судово-медичні експертизи. В тому числі експертиза ДНК.</p>
      <p>
        <b>Передісторія:</b>
      </p>
      <ul>
        <li>На Ігоря Панова з позивним "Хан" та його дружину напали в ніч на неділю, 10 листопада. </li>
        <li>Сусіди знайшли їх без свідомості, з проломленими головами у під’їзді власного будинку на вулиці академіка Кіпріанова.</li>
        <li>У поліції розповіли, що син, посварившись по телефону з матір’ю, приїхав до неї і намагався її побити. За жінку вступився вітчим. Пасинок покликав свого друга, і вони, з дерев’яною битою та молотком, <a href="https://www.pravda.com.ua/news/2019/11/10/7231565/">напали на подружжя</a>.</li>
        <li>Постраждалих госпіталізували у тяжкому стані.</li>
        <li>Розпочато <a href="https://www.pravda.com.ua/news/2019/11/10/7231571/">кримінальне провадження</a> за ч.2 ст.15 (замах на умисне вбивство) Кримінального кодексу. Санкція статті передбачає позбавлення волі на строк від 10 до 15 років або довічне позбавлення волі.</li>
      </ul>
      <footer>Валентина Романенко, УП</footer>
      <related>
        <a href="https://www.epravda.com.ua/news/2019/11/20/653934/"/>
        <a href="https://www.epravda.com.ua/news/2019/11/20/653929"/>
        <a href="https://www.pravda.com.ua/news/2019/11/20/7232518/"/>
      </related>
    </article>
  </body>
</html>