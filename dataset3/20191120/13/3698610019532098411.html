<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/vidsogodni-gpu-pozbavlyayetsya-funkciy-dosudovogo-rozsliduvannya-330297_.html"/>
    <meta property="og:site_name" content="DT.ua"/>
    <meta property="article:published_time" content="2019-11-20T13:13:00+00:00"/>
    <meta property="og:title" content="Відсьогодні ГПУ позбавляється функцій досудового розслідування"/>
    <meta property="og:description" content="Усі незавершені розслідування прокуратура має передати до НАБУ, ДБР, СБУ та інших органів досудового слідства."/>
  </head>
  <body>
    <article>
      <h1>Відсьогодні ГПУ позбавляється функцій досудового розслідування</h1>
      <h2>Усі незавершені розслідування прокуратура має передати до НАБУ, ДБР, СБУ та інших органів досудового слідства.</h2>
      <address>
        <time datetime="2019-11-20T13:13:00+00:00">20 Nov 2019, 13:13</time>
      </address>
      <p>Відсьогодні Генеральна прокуратура України позбавляється функції досудового розслідування кримінальних проваджень, однак залишає за собою процесуальне керівництво у них. Усі <b><a href="https://dt.ua/UKRAINE/z-20-listopada-gpu-ne-zdiysnyuvatime-dosudovi-rozsliduvannya-330159_.html">незавершені розслідування генпрокуратура має передати</a></b> ДБР, НАБУ, СБУ тощо.</p>
      <p>"20 листопада 2019 року прокуратура припиняє функцію досудового розслідування, однак продовжує здійснювати процесуальне керівництво у розслідуванні, тобто організацію і координацію досудового слідства", - йдеться у повідомленні пресслужби ГПУ.</p>
      <p>Завдяки тому, що прокурори продовжать керувати провадженнями, які перейдуть до органів досудового розслідування, буде забезпечено їхню безперервність, наголошують у прокуратурі.</p>
      <p>З утворенням у ДБР спеціалізованого управління та переходу до нього слідчих, матеріали проваджень будуть направлені їм для подальшої роботи над розслідуваннями. З 1 листопада у генпрокуратурі працює міжвідомча інвентаризаційна комісія, яка займається <b><a href="https://dt.ua/UKRAINE/gpu-ta-dbr-domovilisya-pro-umov-peredachi-sprav-maydanu-327898_.html">підготовкою проваджень до передачі</a></b>.</p>
      <p>У понеділок, 18 листопада, Держбюро розслідувань відзвітувало про створення у своєму центральному апараті <b><a href="https://dt.ua/UKRAINE/u-derzhbyuro-rozsliduvan-stvorili-pidrozdil-dlya-rozsliduvannya-sprav-maydanu-330052_.html">окремого підрозділу для розслідування злочинів проти Майдану</a></b>.</p>
      <p>Зміни до закону "Про Державне бюро розслідувань" дозволяють зарахувати до нього "слідчих Майдану" за спрощеною процедурою, а також збільшити загальну кількість слідчих ДБР. Однак раніше Верховна Рада "не встигла" проголосувати їх.</p>
      <p>Тож адвокати родин Небесної сотні побоюються, що через зволікання ВР <b><a href="https://dt.ua/POLITICS/slidstvo-po-spravah-maydanu-bude-zupineno-na-neviznacheniy-chas-329937_.html">розслідування  справ Майдану може зупинитись на невизначений час</a></b>, а згодом і взагалі розвалитися.</p>
      <p>Зазначимо, ДБР розслідує злочини вищих посадових осіб, держслужбовців, суддів і правоохоронців. НАБУ – злочини посадовців державного та місцевого рівнів, сума збитків в яких перевищує прожитковий мінімум працездатних українців (зараз 960,5 тисячі гривень).</p>
      <p>Військовими злочинами займається військова прокуратура, злочинам у сфері нацбезпеки, оборони та пов'язаними із тероризмом – СБУ. Водночас управління "К" також опікується злочинами у сфері економіки, корупції і контрабанди. Ці функції не притаманні спецслужбі і суперечать європейським традиціям.</p>
      <p>Розслідуванням фінансових злочинів займатиметься <b><a href="https://dt.ua/POLITICS/rada-uhvalila-za-osnovu-zakonoproekt-pro-byuro-finansovih-rozsliduvan-325180_.html">Бюро фінансових розслідувань</a> </b>- його створення 2 жовтня підтримала Верховна Рада.</p>
      <p>Загалом проведення досудового розслідування – не притаманна для генпрокуратури функція, про що свідчать Конституція України та закон "Про прокуратуру". ГПУ виконувала її до створення спеціалізованого органу досудового розслідування – ДБР.</p>
      <p>"У "Перехідних положеннях" Конституції України і КПК України зазначається, що до створення Державного бюро розслідувань повноваження щодо досудового розслідування здійснюють слідчі прокуратури, а після початку його роботи – мають завершити розслідування у визначений строк або вирішити питання про доручення його здійснення іншим органам досудового розслідування", - нагадують у генпрокуратурі.</p>
      <p>Нагадаємо, у листопаді 2015 року Верховна Рада прийняла зміни до Кримінального процесуального кодексу України щодо уточнення підслідності органів досудового розслідування. А вже за два дні – закон "<b><a href="https://dt.ua/UKRAINE/derzhbyuro-rozsliduvan-zaymetsya-zlochinami-bandformuvan-i-visokoposadovciv-190808_.html">Про Державне бюро розслідувань</a></b>". 16 листопада 2017 року конкурсна комісія оголосила результати конкурсу на посаду директора ДБР, ним <b><a href="https://zn.ua/POLITICS/direktorom-gosudarstvennogo-byuro-rassledovaniy-vybrali-romana-trubu-266393_.html">став Роман Труба</a></b>. </p>
      <p>17 жовтня Верховна Рада ухвалила у першому читанні президентський законопроект<b> <a href="https://dt.ua/POLITICS/rada-priynyala-v-pershomu-chitanni-prezidentskiy-zakonoproyekt-pro-dbr-326565_.html">про перезапуск Державного бюро розслідувань</a></b>. Після прийняття законопроекту у другому читанні Державне бюро розслідувань стане не центральним органом виконавчої влади, який здійснює правоохоронну діяльність, а державним правоохоронним органом.</p>
      <p>ДБР отримало у спадок всю підслідність Генпрокуратури, включно зі злочинами чиновників, суддів, прокурорів, правоохоронців, а також військовослужбовців. Надпотужний правоохоронний "монстр" може переслідувати навіть керівництво НАБУ і САП. Інакше кажучи, контроль над ДБР в недоброчесних політичних руках може значно ускладнити життя як політикам, так і антикорупційних органів. Проте поки не ускладнив, переважно із-за неефективного керівництва цією установою. Плацдарм його неефективності закладений ще в ході прийняття профільного Закону про ДБР.</p>
      <p>Докладніше <b><a href="https://dt.ua/internal/sim-falshivih-not-trubi-315730_.html">читайте в матеріалі Олександра Леменова "Сім фальшивих нот Труби"</a></b> у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>