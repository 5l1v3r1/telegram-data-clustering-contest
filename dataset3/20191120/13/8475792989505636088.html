<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/smaland/20-personer-varslas-om-uppsagning-pa-vaxjo-kommun"/>
    <meta property="og:site_name" content="SVT Nyheter"/>
    <meta property="article:published_time" content="2019-11-20T13:13:32+00:00"/>
    <meta property="og:title" content="20 personer varslas om uppsägning på Växjö kommun"/>
    <meta property="og:description" content="Växjö kommun varslar 20 tjänster inom ekonomi, kommunikation och HR om uppsägning. Förhandlingar har inletts med fackliga parter."/>
  </head>
  <body>
    <article>
      <h1>20 personer varslas om uppsägning på Växjö kommun</h1>
      <address><time datetime="2019-11-20T13:13:32+00:00">20 Nov 2019, 13:13</time> by <a rel="author">Hanna Nilsson</a></address>
      <p>
        <b>Växjö kommun varslar 20 tjänster inom ekonomi, kommunikation och HR om uppsägning. Förhandlingar har inletts med fackliga parter.</b>
      </p>
      <p>Bakgrunden till varslet är den samordning som kommunen genomför och som berör anställda som arbetar med ekonomi, kommunikation och HR.Syftet är att samordna lokaler och personal för att prioritera kommunens resurser på ett bättre sätt. I vissa fall har man även sett att det krävs en annan kompetens än den som finns i dag för att klara av arbetet i framtiden.</p>
      <p>– Det är vårt nya arbetssätt som gjort att vi sett över vilka vinster som finns kring att samordna bland annat administration. Då har vi kommit fram till att det finns en övertalighet, säger Eva Johansson (C), ordförande i kommunstyrelsens organisations- och personalutskott.</p>
      <h3>Oklart vilka medarbetare som berörs</h3>
      <p>Varslet gäller i två månader och först i januari vet man hur många som kommer behöva sägas upp och vilka medarbetare som berörs.</p>
      <p>– Nu inleds fackliga förhandlingar. Det här är en känslig process för alla inblandade så det måste få ta sin tid.</p>
      <p>Enligt kommunen handlar det om tio tjänster inom ekonomi, fyra tjänster inom kommunikation, två tjänster inom HR och fyra tjänster inom Friskt arbetsliv.</p>
    </article>
  </body>
</html>