<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racunalniske-novice.com/novice/dogodki-in-obvestila/samsungove-pametne-ure-s-kopico-novosti.html?RSSdfc62a6eab1f1d04c92835a0e6770994"/>
    <meta property="og:site_name" content="Računalniške novice"/>
    <meta property="article:published_time" content="2019-11-20T13:00:00+00:00"/>
    <meta property="og:title" content="Samsungove pametne ure s kopico novosti"/>
    <meta property="og:description" content="Uri bodo posodobili s številnimi novostmi, med katerimi velja omeniti Bixby Voice, prilagojeni videz vmesnika, dodatne možnosti za spremljanje zdravja uporabnika in nekatere druge."/>
  </head>
  <body>
    <article>
      <h1>Samsungove pametne ure s kopico novosti</h1>
      <address>
        <time datetime="2019-11-20T13:00:00+00:00">20 Nov 2019, 13:00</time>
      </address>
      <p><b>Pri novičarskem portalu The Verge so objavili novico, da kani Samsung posodobiti opremo dveh modelov pametnih ur, Galaxy Watch in Galaxy Watch Active. Po navedbah avtorjev novice naj bi bili ti dve uri najboljši pametni uri, ki tečeta na sistemu Android.</b> Uri bodo posodobili s številnimi novostmi, med katerimi velja omeniti Bixby Voice, prilagojeni videz vmesnika, dodatne možnosti za spremljanje zdravja uporabnika in nekatere druge.<br/><br/>To, da so dodali okvir ure, ki deluje na dotik, je še posebej dobrodošlo, saj so številni uporabniki “starega” modela tarnali nad številčnico, ki naj bi bila malce zastarela, saj se niti ni vrtela, kaj šele, da bi delovala na dotik in ponujala nekatere možnosti, ki jih pričakujejo moderni uporabniki. Omenjeno velja za model Watch Active, medtem ko je vrteči se mehanizem že imela ura Galaxy Watch.<br/><br/>Samsung spreminja tudi videz ikon nameščenih aplikacij, trenutni čas je viden tudi, ko ima uporabnik vklopljeno možnost štopanja ali med klicem, prav tako je prerazporeditev ikon na namizju sedaj še enostavnejša.<br/><br/>Nadgradnje doživlja tudi Bixby (virtualni asistent). Z njim lahko od zdaj zaženemo vodenje vadbe, nadzor nekaterih opravil, deluje pa tudi v številnih drugih tujih jezikih, denimo v francoščini, nemščini in tako naprej, kar bo razveselilo uporabnike številnih držav, Slovence pač ne. Prvi uporabniki pa novosti niso pretirano pohvalili, saj so dejali, da ne prinaša nekih revolucionarnih novosti in je celo malce nepraktična.<br/><br/>Veliko novosti prinaša Samsungova aplikacija Zdravje. Ponuja nadzor nad dnevno aktivnostjo in cilji, podpira pa tek, kolesarjenje in pregled srčnega utripa (z alarmom, ko ta ni dovolj velik, kar naj bi bil znak premalo aktivne vadbe). <br/><br/>Kljub pomislekom glede novosti so uporabniki z nadgradnjo razmeroma zadovoljni, saj je znak, da pri Samsungu pozornost usmerjajo tudi na novosti in nadgradnje. Na voljo bodo od danes naprej, dostopnost pa bo odvisna od kraja, kjer smo registrirali uro.</p>
    </article>
  </body>
</html>