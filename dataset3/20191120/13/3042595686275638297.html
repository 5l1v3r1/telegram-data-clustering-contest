<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/har-avdekket-ulovlig-kongekrabbeliga/71841753"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T13:35:57+00:00"/>
    <meta property="og:title" content="Har avdekket ulovlig kongekrabbeliga"/>
    <meta property="og:description" content="Et tiltall personer er pågrepet for å ha solgt ulovlig kongekrabbe for millioner av kroner."/>
  </head>
  <body>
    <article>
      <h1>Har avdekket ulovlig kongekrabbeliga</h1>
      <h2>Et tiltall personer er pågrepet for å ha solgt ulovlig kongekrabbe for millioner av kroner.</h2>
      <address><time datetime="2019-11-20T13:35:57+00:00">20 Nov 2019, 13:35</time> by <a rel="author">Ralf Lofstad</a></address>
      <p>Finnmark politidistrikt holdt onsdag formiddag en pressekonferanse om en nylig avdekket liga som har fanget og omsatt kongekrabber ulovlig.</p>
      <p>Krabbene skal ha blitt solgt over hele landet, omsetningen beløper seg ifølge politiet til millioner av kroner. Virksomheten er avslørt av politiet i samarbeid med Økokrim.</p>
      <p>Ifølge <a href="https://www.nrk.no/finnmark/avdekket-ulovlig-krabbe-nettverk-i-finnmark-1.14788995">NRK</a> koster kongekrabbe opptil 600 kroner kiloen.</p>
      <p>Det var politiadvokat Are Aarhus og politioverbetjent Torstein Pettersen som holdt pressekonferansen på politihuset i Kirkenes.</p>
      <figure>
        <img src="https://dbstatic.no/71841767.jpg?imageId=71841767&amp;width=1024&amp;height=615"/>
        <figcaption><b>FLERE MILLIONER:</b> Ifølge politiet skal ligaen ha omsatt for millioner av kroner. Foto: Politiet Vis mer</figcaption>
      </figure>
      <h3>Flere pågrepet</h3>
      <p>
        <b>- Et titall personer er pågrepet, opplyser politiet på pressekonferansen.</b>
      </p>
      <p>De pågrepne er arrestert i en stor aksjon i går og i dag hvor politiet, Mattilsynet, Fiskeridirektoratet og Kystvakta har samarbeidet. De er siktet for grovt brudd på havressursloven, ulovlig omsetning eller grovt heleri.</p>
      <p>- Aksjonen omfatter fem politidistrikt: Finnmark, Sør-Vest, Agder og Øst, opplyser politiet.</p>
      <p>Under aksjonen er det tatt beslag i krabber, penger og utstyr til fangst og foredling av krabber.</p>
      <figure>
        <img src="https://dbstatic.no/71841779.jpg?imageId=71841779&amp;x=0&amp;y=19.917012448133&amp;cropw=100&amp;croph=80.082987551867&amp;width=643&amp;height=387"/>
        <figcaption><b>FLERE PALLER:</b> Politiet har tatt beslag i flere paller med krabber. Foto: Politiet Vis mer</figcaption>
      </figure>
      <h3>- Foregått lenge</h3>
      <p>De fleste av de siktede kommer fra Øst-Finnmark, og politiet vurderer å varetektsfengsle to av dem.</p>
      <p>
        <b>Politiet mener den ulovlige krabbeomsetningen har foregått i lang tid. De siktede er ifølge dem fra alle ledd i det angivelige nettverket - både fiskere og omsettere.</b>
      </p>
      <p>Etterforskningen har pågått over tid. Gjennombruddet kom på seinsommeren, da et betydelig beslag ble gjort.</p>
      <p>Framover vil politiet gjennomgå beslag og avhør av de involverte.</p>
    </article>
  </body>
</html>