<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2821786-evrointegracia-v-ukraini-zapuskaut-onlajnsistemu-puls-ugodi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T13:50:00+00:00"/>
    <meta property="og:title" content="Євроінтеграція: в Україні запускають онлайн-систему &quot;Пульс угоди&quot;"/>
    <meta property="og:description" content="Уряд відкрив для громадськості доступ до системи &quot;Пульс Угоди&quot;, яка дозволить громадянам у режимі реального часу відслідковувати дії влади на шляху євроінтеграції."/>
  </head>
  <body>
    <article>
      <h1>Євроінтеграція: в Україні запускають онлайн-систему "Пульс угоди"</h1>
      <h2>Уряд відкрив для громадськості доступ до системи "Пульс Угоди", яка дозволить громадянам у режимі реального часу відслідковувати дії влади на шляху євроінтеграції.</h2>
      <address>
        <time datetime="2019-11-20T13:50:00+00:00">20 Nov 2019, 13:50</time>
      </address>
      <p>Про це Прем'єр-міністр Олексій Гончарук сказав на засіданні уряду, повідомляє кореспондент Укрінформу.</p>
      <p>"Сьогодні ми хочемо відкрити для суспільства софт, фактично, такий онлайн-продукт, у якому всі можуть бачити те, яким чином ми просуваємося до євроінтеграції", - сказав Гончарук.</p>
      <p>За його словами, уряд якісно змінює підходи до цього питання.</p>
      <p>"Ми хочемо розповісти про зміну підходів у роботі уряду щодо євроінтеграції. Ви знаєте, що народ України зробив вибір на користь європейської та євроатлантичної інтеграції. Це знайшло своє відображення у низці офіційних документів. І, звичайно, український уряд буде робити все можливе, щоб цей рух був сталим, ефективним та якісним", - сказав глава уряду.</p>
      <p>Він зазначив, що на засіданні Кабміну присутній голова Представництва ЄС в Україні Матті Маасікас, що, за словами Прем'єр-міністра, також є важливим знаком.</p>
      <p>У свою чергу, віцепрем’єр-міністр з питань європейської та євроатлантичної інтеграції Дмитро Кулеба зазначив, що система "Пульс Угоди" є всеосяжною: у ній чітко окреслені конкретні завдання у 24-х сферах суспільного життя, які охоплює Угода про асоціацію з ЄС.</p>
      <p>Зокрема, як інформує Урядовий портал, повний обсяг завдань становить понад 2 тисячі, а для їх реалізації понад 70 виконавців зобов’язані втілити близько 7,5 тис. заходів. Система групує виконавців за належністю до трьох гілок: Кабінет міністрів, Верховна Рада та «Інші».</p>
      <p><a href="http://pulse.eu-ua.org/?fbclid=IwAR18yT6HFc3jLW3SeITdtXOvs-UBvomjwnXg68e7qkTLt49lL4qEerjF47s">«Пульс Угоди» відображає поточний прогрес</a> виконання заходів у межах кожного року та загальний прогрес виконання, починаючи з тимчасового застосування окремих положень Угоди у 2014 році і до 2024 року.</p>
      <p>Для графічної візуалізації використовуються чотири кольори: зелений – виконано; жовтий – не виконано (дедлайн наближається); червоний – не виконано (дедлайн прострочено); сірий – не виконано (дедлайн у далекому майбутньому, не оцінено).</p>
      <figure>
        <img src="https://static.ukrinform.com/photos/2019_11/1574257478-925.jpg"/>
      </figure>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2821590-dubilet-planue-obednati-vsi-uradovi-kollcentri-v-odin.html">Дубілет планує об'єднати всі урядові call-центри в один</a>
      </blockquote>
      <p>Показники системи оновлюються, оскільки система органів державної влади нині реорганізується. Технічні характеристики, пошукова система й алгоритм аналізу даних також удосконалюються. Тому цей інструмент не є статичним та буде періодично удосконалюватися, зазначають у Кабміні.</p>
      <p>Як повідомлялося, онлайн-моніторингова система "Пульс угоди" відстежує прогрес виконання Угоди про асоціацію між Україною та ЄС в кожній сфері.</p>
    </article>
  </body>
</html>