<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3057799_ne-jogazz-mert-jonnek-a-demonok-uzeni-a-hit-gyulekezetenek-vezere"/>
    <meta property="og:site_name" content="Népszava"/>
    <meta property="article:published_time" content="2019-11-20T13:43:00+00:00"/>
    <meta property="og:title" content="Ne jógázz, mert jönnek a démonok - üzeni A Hit Gyülekezetének vezére"/>
    <meta property="og:description" content="A jógával okkult erőket mozgatunk, és gonosz szellemeket csalogatunk elő – vélte Németh Sándor. A boksszal és a birkózással azért nincs gond."/>
  </head>
  <body>
    <article>
      <h1>Ne jógázz, mert jönnek a démonok - üzeni A Hit Gyülekezetének vezére</h1>
      <address><time datetime="2019-11-20T13:43:00+00:00">20 Nov 2019, 13:43</time> by <a rel="author" href="https://nepszava.hu/szerzo/nepszava-hu/" target="_blank">nepszava.hu</a></address>
      <p>
        <b>A jógával okkult erőket mozgatunk, és gonosz szellemeket csalogatunk elő – vélte Németh Sándor. A boksszal és a birkózással azért nincs gond.</b>
      </p>
      <p>Valószínűleg sokan űzik, de legalábbis próbálták már a jógát. A keleti vallásfilozófia egyik módszere testi-lelki harmóniánkért felel, van, akinek segít és van, akinek más stresszlevezetési technika jön be inkább. Arra viszont kevés az esély, hogy veszélyes, démonokat előcsalogató hatása lenne.</p>
      <p>Németh Sándor, A Hit Gyülekezete vezetője szerint pedig így van és ezért nagyon egészségtelen dolog jógázni - írja a <a href="https://24.hu/kultura/2019/11/20/nemeth-sandor-a-hit-gyulekezete-joga-demon/?fbclid=IwAR3m8WLDhazhARy99y2cEy4K1PX8UsmaHF-yoVpoUzwR_clrDziRyIJyBaI">24.hu</a>. A hírportál csatolta Németh Youtube-csatornájának egyik videóját is, melyen a lelkész elmondja:</p>
      <blockquote>a jóga a keleti okkult világnézet része, mely a démonok tiszteletére van szánva, ezért, ha nem is akarjuk tudomásul venni annak természetfeletti tartalmát, az akkor is úgy van és démonokat hívunk elő jóga mozgásformáival.</blockquote>
      <figure>
        <iframe src="https://www.youtube.com/embed/pBNIP_P44Nc" width="576" height="331" data-service="Youtube" scrolling="no"/>
      </figure>
      <p>„Világosan lehet látni, hogy ezekbe a jógaszalonokba járó hölgyek, kisasszonyok, akik nagyon szépek akarnak lenni és nagyon figyelnek a külsejükre, látni, hogy hatalmas pénzeket költenek el, mert nem véletlen, hogy Budapest legdrágább negyedeiben legnépszerűbb a jógázás. De a jógázás az démontiszteletre rendelt mozgási kultúra […] Csak tessék megnézni, a legprimitívebb barbár törzseken, hogy a démonok legősibb megidézése mozgás által történt”- mondta a gyülekezeti vezető.</p>
      <p> </p>
      <p>Németh hozzátette, hogy az európai mozgáskultúra évezredeken keresztül tisztult, és a görögök ebben is az élen jártak, nézzük csak meg a bokszot, a birkózást vagy a futást, mert ezek mind a természetes erőhöz vannak kapcsolva és nincs démonikus forrása.<br/>A démontisztelettől elvileg mentes bokszba ugyanakkor évente átlagosan 13 ember hal bele egy, az <a href="https://index.hu/sport/boksz/2019/10/21/bokszolo_kiutes_agyserules_halal_gyakorisag_patrick_day_serules_ring/">Index </a>által idézett felmérés szerint. Kérdés azis, hogy természetes vagy alvilági erők működtek közre, amikor Mike Tyson leharapta ellenfele, Evander Holyfield fülét, Edwin Valero  profi világbajnok bokszoló pedig megölte feleségét, aztán a börtönben magával is végzett.</p>
      <p>A jóga több mint négyezer éves története során ugyanakkor nem sok jógimester elkövetőről lehetett hallani – jógához kötődő bűnügyet csak egyet találtunk a neten, amikor egy floridai férfi két nőt megölt egy bikram jógastúdióban.</p>
      <p>Németh Sándor szerint „nagyon sok ember bemegy ezekbe a jógaszalonokba, nem tud hinni. Mert a démonoknak az az egyik legfontosabb feladatuk, hogy az embernek a szívét rombolják le […]”</p>
      <blockquote>„Nem helyes, ha azt gondolod, a jógázás tégedet egészségessé tesz. Gonosz szellemekkel kerülsz kapcsolatba, a testedet gonosz szellemeknek áldozod, ha jógázol.”</blockquote>
    </article>
  </body>
</html>