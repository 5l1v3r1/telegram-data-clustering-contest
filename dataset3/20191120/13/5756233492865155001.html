<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622524/%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%A7%D9%82%D8%AF%D8%A7%D9%85%DB%8C-%D8%B6%D8%B1%D9%88%D8%B1%DB%8C-%D8%A8%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-20T13:56:00+00:00"/>
    <meta property="og:title" content="افزایش قیمت بنزین اقدامی ضروری بود"/>
    <meta property="og:description" content="نایب رئیس اتاق بازرگانی تهران با تاکید بر اینکه افزایش قیمت بنزین اقدامی الزامی بود، گفت: اما باید پایش و نظارت‌های لازم برای جلوگیری از سوء استفاده از افزایش قیمت بنزین انجام شود."/>
  </head>
  <body>
    <article>
      <h1>افزایش قیمت بنزین اقدامی ضروری بود</h1>
      <address>
        <time datetime="2019-11-20T13:56:00+00:00">20 Nov 2019, 13:56</time>
      </address>
      <p>
        <i>نایب رئیس اتاق بازرگانی تهران با تاکید بر اینکه افزایش قیمت بنزین اقدامی الزامی بود، گفت: اما باید پایش و نظارت‌های لازم برای جلوگیری از سوء استفاده از افزایش قیمت بنزین انجام شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محمد اتابک نایب رئیس اتاق بازرگانی تهران در گفت‌وگو با فارس در مورد افزایش قیمت بنزین گفت: افزایش قیمت بنزین و هدفمند کردن یارانه‌ها، اقدامی ضروری بود و باید انجام می‌شد.</p>
      <p>نایب رئیس اتاق بازرگانی تهران با تاکید بر اینکه فصل‌الخطاب اقدام انجام شده در مورد افزایش قیمت بنزین فرمایشات مقام معظم رهبری بود، بیان داشت: چنانچه رهبر انقلاب فرمودند که علیرغم اینکه در شیوه‌ اجرای آن ممکن است مشکلاتی وجود داشته باشد اما بحث کلی آن قابل حمایت است.</p>
      <p>وی بیان داشت: با توجه به کسری بودجه حداقل 150 هزار میلیارد تومانی، یکی از راه‌ها برای جبران این کسری افزایش قیمت بنزین بود.</p>
      <p>اتابک با بیان اینکه انتقاداتی به نحوه اجرای افزایش قیمت بنزین وارد است، گفت: قطعا باید پایش و نظارت های لازم انجام شود تا این افزایش قیمت مورد سوء استفاده برای افزایش قیمت سایر کالاها واقع نشود و در صورتیکه افزایش قیمت بنزین در جایی تاثیر مستقیم دارد باید تاثیرات افزایش قیمت برآورد و لحاظ شود.</p>
      <p>وی با تاکید بر اینکه باید هدف‌گیری مجموع یارانه‌ها، پرداخت به اقشار و دهک‌های آسیب‌پذیر جامعه باشد بیان داشت: پیشنهاد اتاق بازرگانی تهران در رابطه با یارانه بنزین، پرداخت آن به افراد به جای خودرو بود، زیرا ممکن است برخی از افراد جامعه فاقد خودرو باشند.</p>
      <p>اتابک با اشاره به شرایط فعلی کشور و مسائل پیش آمده بعد از افزایش قیمت بنزین گفت: قطعا این اوضاع بهبود می‌یابد.</p>
    </article>
  </body>
</html>