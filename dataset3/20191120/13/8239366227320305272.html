<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/vykorystovuvaly_ditey_sbu_vykryla_torgovtsiv_metadonom_331220.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-20T13:28:00+00:00"/>
    <meta property="og:title" content="Використовували дітей: СБУ викрила торговців метадоном"/>
    <meta property="og:description" content="Як проінформували у прес-центрі СБУ, у двох центральних областях СБУ затримала торгівців метадоном. Аби не &quot;спалитися&quot; ‒ ділки використовували дітей."/>
  </head>
  <body>
    <article>
      <h1>Використовували дітей: СБУ викрила торговців метадоном</h1>
      <h2>Як проінформували у прес-центрі СБУ, у двох центральних областях СБУ затримала торгівців метадоном. Аби не "спалитися" ‒ ділки використовували дітей.</h2>
      <address>
        <time datetime="2019-11-20T13:28:00+00:00">20 Nov 2019, 13:28</time>
      </address>
      <slideshow>
        <figure>
          <img src="https://galinfo.com.ua/media/gallery/full/t/o/torgovcimetadonom.jpg"/>
          <figcaption>СБУ викрила торговців метадоном</figcaption>
        </figure>
        <figure>
          <img src="https://galinfo.com.ua/media/gallery/full/t/o/torgovcimetadonom1.jpg"/>
          <figcaption>СБУ викрила торговців метадоном</figcaption>
        </figure>
      </slideshow>
      <p>На території Житомирської та Київської областей Служба безпеки України затримала організатора та активних учасників міжрегіонального організованого угруповання, яке займалося збутом синтетичного наркотика метадону на мільйони гривень.</p>
      <p>Організував наркобізнес мешканець Васильківського району Київщини. До протиправної діяльності як кур’єрів та дилерів він залучив чотирьох раніше судимих за аналогічні злочини мешканців столичного регіону й Житомирщини.</p>
      <p>За попередньою інформацією метадон ділки отримували від постачальників із південного регіону. Збували наркотики гуртовими партіями та у роздріб через так звану систему ʺзакладокʺ. Гроші від замовників наркоторгівці отримували на спеціально відкриті банківські рахунки, після чого повідомляли місце схованки з ʺтоваромʺ. Наркотрафік працював інтенсивно: лише за останні 2 місяці ділки збули ʺсинтетикиʺ на 2 мільйони гривень.</p>
      <p>Учасників групи на чолі з організатором правоохоронці затримали за місцями їх проживання у двох регіонах.</p>
      <p>Під час одночасних 11 обшуків приміщень, які використовувались зловмисниками для протиправної діяльності, вилучено синтетичні наркотики та марихуану, велику суму готівки, банківські картки, а також чорнові записи із даними про рух наркотиків, дилерів, ʺклієнтуруʺ та боржників.</p>
      <p>У межах кримінального провадження за ч. 2 ст. 307 (незаконне виробництво, виготовлення, придбання, зберігання, перевезення, пересилання чи збут наркотичних засобів, психотропних речовин або їх аналогів) Кримінального кодексу України тривають невідкладні слідчі дії для встановлення всіх обставин справи, зокрема встановлення та притягнення до відповідальності постачальників метадону.</p>
      <p>Вирішується питання про обрання затриманим запобіжного заходу та оголошення їм підозр.</p>
      <p>Заходи із викриття наркоділків відбувалися спільно з Нацполіцією під процесуальним керівництвом прокуратури.</p>
    </article>
  </body>
</html>