<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%80%ce%b1%cf%81%ce%ac%ce%bb%ce%bb%ce%b7%ce%bb%ce%b5%cf%82-%ce%b4%ce%bf%ce%bc%ce%ad%cf%82-%ce%ba%ce%b1%ce%b9-%ce%bc%ce%b1%cf%8d%cf%81%ce%bf-%cf%87%cf%81%ce%ae%ce%bc%ce%b1-%ce%ae-%cf%80%cf%8e%cf%82.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-20T13:47:36+00:00"/>
    <meta property="og:title" content="Παράλληλες δομές και μαύρο χρήμα ή πώς στήνεται το παρακράτος"/>
    <meta property="og:description" content="Γράφει ο Στέργιος Γιαλάογλου δικηγόρος Ξάνθης"/>
  </head>
  <body>
    <article>
      <h1>Παράλληλες δομές και μαύρο χρήμα ή πώς στήνεται το παρακράτος</h1>
      <address>
        <time datetime="2019-11-20T13:47:36+00:00">20 Nov 2019, 13:47</time>
      </address>
      <p>
        <b>Γράφει ο Στέργιος Γιαλάογλου δικηγόρος Ξάνθης</b>
      </p>
      <p>Διάβασα προ ημερών για την καταδίκη θρησκευτικού λειτουργού της Κομοτηνής που αυτοαποκαλείται «αιρετός Μουφτής», από ποινικό δικαστήριο της Αλεξανδρούπολης, για αντιποίηση θρησκευτικής ιδιότητας. Μετά από χρόνια η Ελληνική Δικαιοσύνη επιχειρεί αθόρυβα και με απόλυτη συνέπεια και διαφάνεια να βάλει ένα τέλος στην ανοχή μιας παράλληλης δομής που επικρατεί στην Ξάνθη και στην Κομοτηνή, η οποία ανοχή θέτει σε κίνδυνο την λειτουργία των νόμιμων Μουφτήδων.</p>
      <p>Είναι απορίας άξιον πώς επί χρόνια η Ελληνική πολιτεία επιδεικνύοντας μια απίστευτη δουλοπρέπεια και μια αδικαιολόγητη υποχωρητικότητα, άφησε ανεξέλεγκτα δύο πρόσωπα που ισχυρίζονται ότι «εκλέχθηκαν» σε μια διαδικασία εκτός λογικής, δια ανατάσεως της χειρός από κάποιες εκατοντάδες πιστούς κατά την ώρα της προσευχής στα Τεμένη, κάποια μέρα, να αυτοχριστούν, πραξικοπηματικά και πέραν πάσης νομιμοποίησης από οποιονδήποτε άλλον πλην του Τουρκικού Προξενείου, ως οι μοναδικοί και αδιαμφισβήτητοι Μουφτήδες, στους δύο νομούς. Ο στόχος ήταν και είναι σαφής. Να καταργήσουν μέσω των παράλληλων δομών που στήθηκαν γύρω τους με χρήματα που προέρχονται από πηγές εκτός της χώρας μας, τις δομές που αναγνωρίζουν οι νόμοι που ψηφίζει η Ελληνική Βουλή.</p>
      <p>Η ουσία του ζητήματος δεν αφορά ούτε τη θρησκευτική ελευθερία της μειονότητας ούτε τη σχέση της με την Ελληνική Πολιτεία αλλά το κατά πόσον ένα ξένο κράτος έχει το δικαίωμα να αναπτύσσει μηχανισμούς και να παρεμβαίνει στα εσωτερικά ενός άλλου κράτους χρησιμοποιώντας την θρησκεία ως πολιτικό όπλο και μέθοδο παρέμβασης καλύπτοντας την επιθετική πολιτική του πίσω από τις δημοκρατικές κατακτήσεις και τον χαρακτήρα της Ευρώπης. Η Ελλάδα δεν είναι η μοναδική χώρα που υφίσταται αυτή την επίθεση. Οι Γερμανοί, οι Αυστριακοί, οι Ολλανδοί αλλά και άλλοι έχουν αρχίσει να αντιλαμβάνονται το παιχνίδι ισχύος και παρέμβασης στα εσωτερικά τους μέσω δικτύων που ξεκινούν από το Diyanet.</p>
      <p>Αυτοί οι δύο διορισμένοι κύριοι που αυτοαποκαλούνται «εκλεγμένοι μουφτήδες» ενώ στην πραγματικότητα δεν είναι παρά διορισμένοι από το τουρκικό προξενείο, κατάφεραν εξαιτίας της εκνευριστικής ανοχής της Ελληνικής Πολιτείας να δημιουργήσουν μια defacto δομή παραμουφτείας στους δύο νομούς, να εγκαταστήσουν ένα ολόκληρο σύστημα ελέγχου των περισσοτέρων (σχεδόν) τεμενών στη Θράκη, διορίζοντας, απασχολώντας και «πληρώνοντας» έναν ολόκληρο στρατό από ιμάμηδες στα τεμένη που αυτοί ελέγχουν, τα οποία λειτουργούν παράλληλα με τα τεμένη των νόμιμων Μουφτειών.</p>
      <p>Στηριζόμενοι ευθέως από το Τουρκικό Προξενείο, από διάφορες Μη Κυβερνητικές Οργανώσεις εντός και εκτός Ελλάδος με ξεκάθαρη διασύνδεση με το Τουρκικό υπουργείο Εξωτερικών εξελίχθηκαν σε παράγοντες επηρεασμού της μουσουλμανικής μειονότητας στην Θράκη.</p>
      <p>Χάρη στην απροκάλυπτη ηθική αλλά κυρίως οικονομική στήριξη της Τουρκίας, διαφημίζονται ως θρησκευτικοί ηγέτες που έχουν την δύναμη να καθορίζουν ποιοι θα εκλέγονται βουλευτές, δήμαρχοι, ή σύμβουλοι δήμων και περιφέρειας στη Θράκη, επιζητώντας τη δουλοπρεπή υποταγή στα γραφεία τους όλων των υποψηφίων εκπροσώπων της μειονότητας. Το θλιβερό είναι ότι με την διαχρονική ανοχή και υποχωρητικότητα των Ελληνικών Κυβερνήσεων, εξελίχθηκαν σε ρυθμιστικούς παράγοντες εκλογής και των χριστιανών υποψηφίων που με τους σιελογόνους αδένες τους σε υπερδιέγερση σπεύδουν να ανταλλάξουν την εκλογή τους με την εν τοις πράγμασιν αναγνώριση της παραθεσμικής τους, ιδιότητας.</p>
      <p>Μπορούν άραγε να μας απαντήσουν: Σε ποιο ιερό κείμενο καταγράφεται διαδικασία εκλογής Μουφτή; Σε ποια ισλαμική χώρα εφαρμόζεται η διαδικασία εκλογής Μουφτή δια ανατάσεως της χειρός; Γιατί η Τουρκία ζητά αιρετό Μουφτή στην Ελλάδα ενώ στο εσωτερικό της ακόμη και ο Αρχιμουφτής (Διευθυντής Θρησκευτικών Υποθέσεων) είναι διορισμένος κρατικός υπάλληλος;</p>
      <p>Τα ερωτήματα που ανακύπτουν πολλά:<br/>Ποιος χρηματοδοτεί την πολυδιάστατη και πλούσια δράση τους; Πώς πληρώνονται; Πού βρίσκουν χρήματα για να πληρώνουν τους εκατοντάδες ιμάμηδες που εξαρτώνται από αυτούς; Πώς καλύπτουν τη δική τους απαιτητική δράση, περιοδείες, ταξίδια στο εξωτερικό, συμμετοχή σε συνέδρια, ποια είναι τα δικά τους εισοδήματα; Τι δηλώνουν ως επάγγελμα, ως απασχόληση;</p>
      <p>Πρόσφατα ο της Ξάνθης Αχμέτ Μετέ, αντιμετώπισε φορολογικό πρόστιμο για αγορά ενός JEEP που δεν μπόρεσε να δικαιολογήσει από τα δηλωθέντα εισοδήματα του, το οποίο πρόστιμο είχε το θράσος να ζητήσει με δημόσια ανάρτησή του να το καλύψουν οι πιστοί με δωρεές και έρανο, για να έχει πιθανότατα μια δικαιολογία για να καλύψει την ύποπτη προέλευση των χρημάτων που θα απαιτούνταν για την εξόφλησή του.</p>
      <p>Ερευνητέο είναι από πού βρίσκουν χρήματα για να χρηματοδοτούν έργα αναστήλωσης – εξωραϊσμού των τεμενών, ή εξοπλισμού αιθουσών για να γίνονται τα κατηχητικά σχολεία τους (κουράν κουρσού); Γιατί ανεχόμαστε λειτουργία παραθεσμικών δράσεων που γίνονται σε βάρος παιδιών και πιστών; Γιατί η Ελληνική Πολιτεία δεν εστίασε ποτέ στον φορολογικό έλεγχο όλων αυτών των δραστηριοτήτων; Γιατί ποτέ δεν επιχείρησε να καταγράψει αρχικά και να ελέγξει το απασχολούμενο προσωπικό του κάθε τεμένους;</p>
      <p>Ποιος χρηματοδοτεί τις βακουφικές επιτροπές και τα διενεργούμενα κουράν κουρσού; Πώς μισθοδοτούνται και από ποιόν; Δηλώνουν τα εισοδήματά τους; Πως ασκούν καθήκοντα και ποιος είναι ο εργοδότης τους; Πως δικαιολογείται, πολλοί από αυτούς,να έχουν μηδενικά εισοδήματα; Είναι αλήθεια ότι υποχρεώνονται οι πιστοί σε κάθε τέμενος να καταβάλλουν ένα ποσό ανά οικογένεια για την μισθοδοσία των θρησκευτικών τους λειτουργών; Δηλώνονται αυτά τα χρήματα; Κι αν όχι, δεν συνιστά αυτό απόδειξη ότι στη Θράκη διακινείται πολύ μαύρο χρήμα με σταθερή στόχευση στην χειραγώγηση της μουσουλμανικής μειονότητας;</p>
      <p>Ποιος τελικά είναι ο προϋπολογισμός της κάθε παραμουφτείας; Ελλην βουλευτής και καθηγητής ΑΕΙ σε παλαιότερη συνέντευξή του είχε δηλώσει ότι το Προξενείο είναι ο μεγαλύτερος εργοδότης στην Θράκη καθώς υπολογίζεται ότι συντηρεί (;) περί τα 3.000 άτομα. Και είναι επίσης γνωστό ότι ο προϋπολογισμός του Τουρκικού Προξενείου της Κομοτηνής είναι τεράστιος και απλησίαστος για τα Ελληνικά μεγέθη.</p>
      <p>Οι παραμουφτήδες μαζί με ένα δίκτυο συλλόγων και ΜΚΟ Ελληνικών και ξένων συγκροτούν ένα δίκτυο συγκοινωνούντων δοχείων στα οποία ρέει άφθονο χρήμα στα πλαίσια μιας στρατηγικής που οργανώθηκε, σχεδιάζεται και εκτελείται από μηχανισμούς εκτός Ελλάδος με μόνο στόχο την δημιουργία τετελεσμένων στην Θράκη προς εξυπηρέτηση αλλότριων συμφερόντων που σκοπό έχουν να χειραγωγήσουν την μουσουλμανική μειονότητα.</p>
      <p>Ανάλογες παράλληλες δομές σχεδιάζονται τόσο στο τομέα της εκπαίδευσης, της υγείας με δημιουργία εκπαιδευτηρίων και νοσηλευτικών ιδρυμάτων, αφού τέτοιες δράσεις προβλέπονται στα καταστατικά των διάφορων συλλόγων που συστήνονται στην Θράκη τα τελευταία χρόνια και λειτουργούν ως αποδέκτες του χρήματος που ρέει από το εξωτερικό.</p>
      <p>Υπενθυμίζουμε ότι πριν την καταδίκη του παραμουφτή Κομοτηνής είχε προηγηθεί η αμετάκλητη καταδίκη του παραμουφτή Ξάνθηςγια ρατσιστικές δηλώσεις σε βάρος των Εβραίων. Είναι χαρακτηριστικός ο πύρινος λόγος των δύο αυτών προσώπων και η στρατευμένη προπαγάνδα που εκτελείται από όλο αυτό το σύστημα παράλληλων δομών και συλλόγων στη Θράκη, και που κάνει λόγο για Τουρκική μειονότητα, αμφισβητώντας ευθέως την Συνθήκη της Λωζάννης.</p>
      <p>Δεν γνωρίζω τις προθέσεις της νέας κυβέρνησης. Δεν ξέρω αν και αυτή θα συνεχίσει την ίδια τακτική ανοχής και κάλυψης της ανώμαλης αυτής κατάστασης «κάτω από το χαλί», στέλνοντας ηττοπαθή μηνύματα προς όλους τους αποδέκτες.</p>
      <p>Είναι αλήθεια όμως ότι η μουσουλμανική μειονότητα, παρά το ότι αποφεύγει στην πλειοψηφία της να πάρει θέση, εν τούτοις τείνει να αντιλαμβάνεται τον παράλληλο θεσμό ως κανονικότητα και θα εγκαταλείψει σταδιακά την λογική των ίσων αποστάσεων. Ήδη το γεγονός ότι ανέχεται έναν θρησκευτικό ηγέτη να αναμιγνύεται στα πολιτικά δρώμενα και να αναγορεύεται σε μέντορα βουλευτών και δημάρχων, που ακολουθούν τις υποδείξεις του, θα πρέπει να δημιουργεί εύλογες ανησυχίες.</p>
      <p>Η διαφημιζόμενη ιδιότητά τους ως δήθεν εκλεγμένοι από το λαό, τους δίνει πλέον πολιτική ιδιότητα ασυμβίβαστη με τη θρησκευτική τους ιδιότητα. Αν η Ελληνική Πολιτεία αποδεχτεί έναν εκλεγμένο Μουφτή, όταν ούτε στην Τουρκία δεν υφίσταται τέτοια ιδιότητα, τότε αντιλαμβάνεται κανείς πως ένα τέτοιο πρόσωπο αμφισβητούμενων προσόντων και προθέσεων, εξαρτημένο από το Τουρκικό Κράτος (δια του εδώ Προξενείου) θα αποτελέσει προάγγελο δυσάρεστων καταστάσεων, αν συνδυαστεί με το γεγονός της αναβίωσης ενός πιο ριζοσπαστικού ισλάμ, όπως αυτό ήδη εγκαθιδρύεται στην γείτονα.</p>
      <p>Η μειονότητα της Θράκης ανέκαθεν απέφευγε να ενταχθεί στην σφαίρα επιρροής της γείτονος, όσες προσπάθειες και αν αυτή κατέβαλλε. Οι άριστες σχέσεις των δύο κοινοτήτων στην περιοχή αποτελούν επί τόσα χρόνια τη δύναμη αποτροπής οποιονδήποτε τέτοιων δυσάρεστων εξελίξεων.</p>
      <p>Για να διατηρηθεί όμως αυτό το κλίμα επιβάλλεται η πολιτεία με σταθερά και αποφασιστικά βήματα να βάλει τέλος στην λειτουργία αυτών των παράλληλων δομών και με τους δικούς της μηχανισμούς να εξαλείψει κάθε παράνομη και παραθεσμική δραστηριότητα στέλνοντας μηνύματα προς πάσα κατεύθυνση για το κυρίαρχο κράτος που είναι παρόν.</p>
      <p>Αυτή η ιδιότυπη ασυλία – ασυδοσία να αντιποιούμαστε την θρησκευτική ιδιότητα κρατικών λειτουργών και να αμφισβητούμε το κυριαρχικό δικαίωμα μιας χώρας να καθορίζει η ίδια την λειτουργία των θεσμών, θέτοντας όρους και κανόνες που θα γίνονται σεβαστοί από όλους τους πολίτες αυτής της χώρας, πρέπει να σταματήσει. Η Δικαιοσύνη και οι λοιπές δημόσιες υπηρεσίες έχουν τα μέσα να επιβάλλουν την νομιμότητα προς κάθε κατεύθυνση. Είμαστε ένα σύγχρονο Ευρωπαϊκό κράτος που δεν έχει χώρο ούτε για παραθεσμούς ούτε για πλυντήρια μαύρου χρήματος, και πρέπει να το αποδεικνύουμε στην πράξη.</p>
      <p>
        <a href="https://www.xronos.gr/arthra/paralliles-domes-kai-mayro-hrima-i-pos-stinetai-parakratos">xronos.gr</a>
      </p>
    </article>
  </body>
</html>