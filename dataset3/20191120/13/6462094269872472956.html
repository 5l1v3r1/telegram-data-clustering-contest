<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ekspresas.co.uk/naujienos/jk-konservatoriai-per-rinkimu-debatus-tycia-klaidino-visuomene-54388/"/>
    <meta property="og:site_name" content="INFO Ekspresas"/>
    <meta property="article:published_time" content="2019-11-20T13:26:54+00:00"/>
    <meta property="og:title" content="JK konservatoriai per rinkimų debatus tyčia klaidino visuomenę"/>
    <meta property="og:description" content="Socialinis tinklas „Twitter“ trečiadienį apkaltino Jungtinės Karalystės valdančiąją Konservatorių partiją suklaidinus visuomenę, kai ji per tiesiogiai televizijos transliuotus rinkimų debatus pasiskelbė faktų tikrintoja."/>
  </head>
  <body>
    <article>
      <h1>JK konservatoriai per rinkimų debatus tyčia klaidino visuomenę</h1>
      <address><time datetime="2019-11-20T13:26:54+00:00">20 Nov 2019, 13:26</time> by <a rel="author">BNS</a></address>
      <p>Socialinis tinklas „Twitter“ trečiadienį apkaltino Jungtinės Karalystės valdančiąją Konservatorių partiją suklaidinus visuomenę, kai ji per tiesiogiai televizijos transliuotus rinkimų debatus pasiskelbė faktų tikrintoja.</p>
      <p>Per ministro pirmininko Boriso Johnsono (Boriso Džonsono) ir leiboristų lyderio Jeremy Corbyno (Džeremio Korbino) antradienio debatus savo spaudos tarnybos paskyrą tviteryje pavadinę „factcheckUK“, toriai taip pat sulaukė kitų partijų skundų.</p>
      <p>Torių taktinis sprendimas prieš gruodžio 12-osios rinkimus pakurstė susirūpinimą dėl pasitikėjimo politika. Toje paskyroje per debatus realiu laiku buvo skelbiami paneigimai; Konservatorių partija tvirtino, kad tai buvo būtini pataisymai „absurdiškiems“ leiboristų pareiškimams.</p>
      <p>Tačiau „Twitter“ atstovė perspėjo, kad galioja taisyklės, „draudžiančios elgesį, kuris gali klaidinti žmones, taip pat ir patvirtintose paskyrose“.</p>
      <p>„Bet kokie tolesni bandymai klaidinti žmones redaguojant patvirtintą profilio informaciją, kaip stebėjome per JK rinkimų debatus, nulems ryžtingus koreguojamuosius veiksmus“, – sakė atstovė.</p>
      <p>Didžiojoje Britanijoje, kaip ir kitose šalyse, socialiniai tinklai iškyla kaip svarbus mūšio laukas prieš rinkimus, bet taip pat gali būti kanalas gandams, neteisingiems nukreipimams ir melagingoms naujienoms.</p>
      <p>Britų užsienio reikalų sekretorius Dominicas Raabas (Dominikas Rabas) neteikė didelės reikšmės sprendimui per antradienį geriausiu vakaro laiku vykusius debatus pervadinti tviterio paskyrą „@CCHQPress“ ir sakė, kad tai buvo gyvos ir konkurencingos aplinkos socialinėje žiniasklaidoje dalis.</p>
      <p>Tačiau nepriklausoma labdaringa faktų tikrinimo organizacija „Full Fact“ sakė, jog partijos spaudos tarnybai „nederama ir klaidinama“ prisiimti faktų tikrinimo puslapio pavadinimą.</p>
      <p>„Jie neskelbė tikslios informacijos, jie skelbė partijos poziciją, ne taip kaip rimti faktus tikrinantys šaltiniai“, – BBC radijui sakė „Full Fact“ vadovas Willas Moy (Vilas Mojus).</p>
      <p>Nedidelės opozicinės Liberalų demokratų partijos parlamentaras Tomas Brake’as (Tomas Breikas) sakė, kad ši taktika paimta „tiesiai iš Donaldo Trumpo (Donaldo Trampo) ar [Vladimiro] Putino vadovėlio“.</p>
      <p>„Toriai dabar griebiasi tyčinio visuomenės klaidinimo“, – pridūrė jis.</p>
    </article>
  </body>
</html>