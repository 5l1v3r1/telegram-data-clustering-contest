<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829080.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T13:03:00+00:00"/>
    <meta property="og:title" content="مسکو: حمله اسرائیل به سوریه غیرقانونی است"/>
    <meta property="og:description" content="به گزارش فارس، بعد از اینکه ارتش رژیم صهیونیستی مسئولیت حمله بامداد امروز (چهارشنبه)‌ به پایگاه‌های مقاومت در سوریه را برعهده گرفت، وزارت خارجه روسیه این تجاوز جدید را محکوم کرد."/>
  </head>
  <body>
    <article>
      <h1>مسکو: حمله اسرائیل به سوریه غیرقانونی است</h1>
      <address>
        <time datetime="2019-11-20T13:03:00+00:00">20 Nov 2019, 13:03</time>
      </address>
      <p>معاون وزیر خارجه روسیه ضمن غیرقانونی دانستن تجاوز جدید صهیونیست‌ها به سوریه، اعزام نظامیان آمریکایی به عربستان سعودی را تنش‌زا توصیف کرد.</p>
      <p>به گزارش فارس، بعد از اینکه ارتش رژیم صهیونیستی مسئولیت حمله بامداد امروز (چهارشنبه)‌ به پایگاه‌های مقاومت در سوریه را برعهده گرفت، وزارت خارجه روسیه این تجاوز جدید را محکوم کرد.</p>
      <p>«میخائیل بوگدانوف» معاون وزیر خارجه روسیه با صدور بیانیه‌ای ضمن محکوم کردن حمله هوایی رژیم صهیونیستی به سوریه، این اقدام را «حرکتی اشتباه» توصیف کرد که ابعاد صلح در این کشور را به خطر می‌اندازد.</p>
      <p>به نوشته خبرگزاری «اینترفکس» بوگدانوف با بیان اینکه حملات موشکی اسرائیل به خاک سوریه در «تضاد آشکار با قوانین بین‌المللی» است، افزود: «بعد از حمله اسرائیل به سوریه، روسیه با تمام شرکای خود در تماس است و تلاش می‌کند جزئیات آن را به دست بیاورد».</p>
      <p>وی درباره تصمیم «بنیامین نتانیاهو» نخست‌وزیر رژیم صهیونیستی برای الحاق کرانه باختری به دیگر مناطق فلسطین اشغالی نیز گفت: «این اقدام اساساً با قوانین بین‌المللی متناقض است».</p>
      <p>بامداد امروز بود که چند جنگنده با تجاوز به حریم سوریه، با چند راکت حومه پایتخت (دمشق) را هدف گرفتند. یک منبع نظامی سوری به سانا گفت: «ساعت یک و بیست دقیقه بامداد امروز، نیروی هوایی اسرائیل از دو محور جولان اشغالی و مرج عیون لبنان، اطراف شهر دمشق را با تعدادی موشک هدف گرفت که پدافند هوایی ما به شکل فشرده با آن مقابله کرد و توانست موشک‌های متخاصم را رهگیری و بیشتر آن موشک‌ها را قبل از رسیدن به هدف، منهدم کند». </p>
      <p>ارتش رژیم صهیونیستی رسماً اذعان کرد، حمله جدید به نزدیکی پایتخت سوریه که طبق اعلام دمشق دو غیرنظامی بر اثر آن جان باختند، کار این رژیم بوده است.</p>
      <p>وزارت خارجه روسیه گریزی نیز به بیانیه رئیس‌جمهور آمریکا درباره اعزام نیروی نظامی به عربستان سعودی زده و تصریح کرد: «اسقرار احتمالی گروه جدید نظامیان آمریکا در عربستان سعودی فقط به افزایش تنش‌ها دامن می‌زند».</p>
      <p>شامگاه گذشته «دونالد ترامپ» رئیس جمهور آمریکا از استقرار سه هزار نیرو نظامی و تجهیزات آمریکایی در عربستان و تداوم حضور آن‌ها تا مدتی نامعلوم خبر داد.</p>
    </article>
  </body>
</html>