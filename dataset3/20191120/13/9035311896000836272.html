<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/20/malta-unlu-is-adam-fenech-gazeteci-cinayeti-sorusturmas-nda-gozalt-na-al-nd?utm_medium=Social&amp;utm_source=Twitter"/>
    <meta property="og:site_name" content="euronews"/>
    <meta property="article:published_time" content="2019-11-20T13:56:53+00:00"/>
    <meta property="og:title" content="Malta polisi, gazeteci cinayeti kapsamında iş insanını gözaltına aldı"/>
    <meta property="og:description" content="Malta polisi, gazeteci Daphne Caruana Galizia cinayetiyle ilgili yürütülen soruşturma kapsamında ülkenin önde gelen iş insanlarından Yorgen Fenech'i gözaltına aldı"/>
  </head>
  <body>
    <article>
      <h1>Malta polisi, gazeteci cinayeti kapsamında iş insanını gözaltına aldı</h1>
      <address><time datetime="2019-11-20T13:56:53+00:00">20 Nov 2019, 13:56</time> by <a rel="author">Mustafa Bag</a></address>
      <p>Malta polisi, gazeteci Daphne Caruana Galizia cinayetiyle ilgili yürütülen soruşturma kapsamında ülkenin önde gelen iş insanlarından Yorgen Fenech'i gözaltına aldı.</p>
      <p>Konuyu yakından takip eden kaynaklar, Fenech’in şafak vaktinden önce adadan ayrılmaya çalıştığı sırada bulunduğu lüks yatta tutuklandığını aktardı.</p>
      <p>Başbakan Joseph Muscat, Fenech ile ilgili bilgiyi teyit etse de söz konusu tutukluluğun hangi gerekçe ile yapıldığına dair bilgi vermedi.</p>
      <p>Fenech’in avukatı gözaltıyla ilgili herhangi bir yorum ya da açıklama yapmadı.</p>
      <p>Malta yasalarına göre, polisin Yorgen Fenech’i sorgulamak ve suçlamak ya da serbest bırakmak için 48 saat süresi bulunuyor.</p>
      <h3>Gözaltı haberi, cinayeti aydınlatacak "aracıya" af teklifinden bir sün sonra geldi</h3>
      <p>Gözaltı haberi, Başbakan Muscat'ın "af karşılığında Galizia cinayetine ilişkin bilgi paylaşmayı teklif eden bir tutuklunun, ifadelerinin cinayeti aydınlatması durumunda cumhurbaşkanlığı affından yararlanacağını" söylemesinden bir gün sonraya denk gelmesi dikkati çekti.</p>
      <p>Başbakan Muscat, geçen perşembe günü başka bir soruşturma kapsamında Interpol ile Malta polisinin ortaklaşa yaptığı operasyonda yakalanan bir kişinin, avukatı aracılığıyla Daphne Galizia cinayetine ilişkin paylaşacağı bazı bilgiler karşılığında af talep ettiğini söylemişti.</p>
      <p>"Eğer bu kişi iş birliği yaparsa ve sağladığı bilgiler, bu suçun planlayıcısını kovuşturmaya yeterliyse, cumhurbaşkanlığı affından yararlanacak." diyen Başbakan Joseph Muscat, bu konuda bir kararname imzaladığını kaydetti.</p>
      <p>Başbakan, Başsavcıya, söz konusu şüphelinin avukatlarıyla görüşmesi için talimat verdiğini de dile getirdi.</p>
      <p>Times of Malta gazetesinde çıkan bir haberde ise söz konusu tutuklunun, Galizia suikastini planlayan ve olayda kullanılan patlayıcıları sağlayanlarla bağlantılı olabileceği iddiaları yer aldı.</p>
      <h3>Dubai merkezli 'gizemli' şirketin sahibi iş insanı Fenech</h3>
      <p>Kamuoyunda "Panama Belgeleri" diye bilinen olayın Malta ayağına dair ortaya çıkardığı bilgiler, yaptığı haberlerle gündeme gelen gazeteci Daphne Caruana Galizia, 16 Ekim 2017'de Bidnja semtindeki evinin yakınında otomobiline yerleştirilen zaman ayarlı bombanın patlatılması sonucu hayatını kaybetmişti.</p>
      <p>Kadın gazeteci Daphne Caruana Galizia, ölümünden 8 ay önce Dubai merkezli gizemli 17 Black Limited isimli şirketin varlığını ortaya çıkarmış ve bunun Maltalı politikacılarla bağlantılı olduğunu iddia etmiş ancak henüz kanıt sunamadan öldürülmüştü.</p>
      <p>Reuters haber ajansının araştırmasına göre, firmanın sahibinin gözaltına alınan Yorgen Fenech olduğu ortaya çıkmıştı.</p>
      <ul>
        <li>
          <a href="https://tr.euronews.com/2018/10/08/ulkesindeki-yolsuzlugu-arastiran-bulgar-gazeteci-tecavuze-ugrayip-olduruldu">Ülkesindeki yolsuzluğu araştıran Bulgar gazeteci tecavüze uğrayıp öldürüldü</a>
        </li>
        <li>
          <a href="https://tr.euronews.com/2018/07/09/maltali-aktivistlerden-anlamli-protesto-">Maltalı aktivistlerden 'anlamlı protesto'</a>
        </li>
        <li>
          <a href="https://tr.euronews.com/2018/10/10/bulgaristan-da-gazeteci-cinayetiyle-ilgili-arastirma-suruyor-1-kisi-serbest-birakildi">Bulgar gazeteci Marinova cinayetiyle bağlantılı bir kişi Almanya'da gözaltına alındı</a>
        </li>
        <li>
          <a href="https://tr.euronews.com/2019/10/01/fas-gazeteci-zina-ve-kurtajdan-hapis-cezasi-aldi-insan-haklar-orgutleri-karar-siyasi-dedi">Fas: Gazeteci zina ve kürtajdan hapis cezası aldı, insan hakları örgütleri 'karar siyasi' dedi</a>
        </li>
      </ul>
      <p>Ek kaynaklar<b> • AA Reuters</b></p>
    </article>
  </body>
</html>