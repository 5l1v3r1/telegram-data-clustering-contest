<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/premsa/miniput-25-anys-confiant-en-la-televisio/nota-de-premsa/2964779/"/>
    <meta property="og:site_name" content="CCMA"/>
    <meta property="article:published_time" content="2019-11-20T13:21:36+00:00"/>
    <meta property="og:title" content="Miniput: &quot;25 anys confiant en la televisió&quot;"/>
    <meta property="og:description" content="El dissabte 30 de novembre, arriba la 25a edició del Miniput, l'única mostra de televisió de qualitat i nous formats televisius de l'Estat, sota el lema &quot;25 anys confiant en la televisió&quot;. TV3 organitza, conjuntament amb altres televisions, productores i universitats catalanes, una trobada que aplega unes 1.500 persones durant les 12 hores que dura aquesta marató televisiva."/>
  </head>
  <body>
    <article>
      <h1>Miniput: "25 anys confiant en la televisió"</h1>
      <h2>El dissabte 30 de novembre, arriba la 25a edició del Miniput, l'única mostra de televisió de qualitat i nous formats televisius de l'Estat, sota el lema "25 anys confiant en la televisió". TV3 organitza, conjuntament amb altres televisions, productores i universitats catalanes, una trobada que aplega unes 1.500 persones durant les 12 hores que dura aquesta marató televisiva.</h2>
      <address><time datetime="2019-11-20T13:21:36+00:00">20 Nov 2019, 13:21</time> by <a rel="author">CCMA</a></address>
      <figure>
        <img src="https://statics.ccma.cat/multimedia/jpg/6/5/1574258584056.jpg"/>
      </figure>
      <p>El dissabte 30 de novembre, de 10.00 a 21.00, el teatre del CCCB serà, un altre any, l'espai on es presentaran programes de televisió de servei públic i es facilitaran debats i trobades entre professionals i estudiosos de la televisió pública de qualitat de tot el món gràcies a les 25a edició del Miniput.</p>
      <p>La mostra de televisió de qualitat i nous formats televisius de l'Estat posa, de manera gratuïta, a l'abast de tots els professionals, estudiants, professors, investigadors i interessats en la televisió un model de televisió de qualitat, viu, i ho fa mostrant, d'una banda, programes arriscats, innovadors i de servei públic de les televisions de tot el món amb una selecció del millor que s'ha pogut veure a l'última edició de l'INPUT (International Public Television Screening Conference), i oferint, d'altra banda, una selecció dels programes o temes més destacats de les cadenes locals i autonòmiques, així com d'aquells projectes audiovisuals que fan servir internet com a mitjà de difusió.</p>
      <p>El Miniput està organitzat conjuntament per TV3, la Universitat Ramon Llull, la Universitat Autònoma de Barcelona, el Tecnocampus Mataró, el Centre de Cultura Contemporània de Barcelona, betevé i la Universitat Pompeu Fabra. Compta, també, amb el suport de la Universitat de Girona, la Universitat de Lleida, la Universitat Rovira i Virgili, Catalunya Film Festivals i INPUT.</p>
      <p>Al Miniput d'aquest any s'hi podrà veure el talent jove emergent que pren veu i mostra el seu món ("Anne+" i "Gorda"); un esforç per conscienciar la població sobre la depressió ("Between Life and Death"), la demència ("Oops, we forgot your order") o les discapacitats físiques ("Taboo"), amb una barreja d'humor i honestedat; una exploració sobre la relació de la gent jove amb els seus genitals ("My Vagina &amp; I"); la història revisitada a través del llenguatge audiovisual i en primera persona ("Una historia necesaria" i "The Stranger"), i un monòleg de la mà d'Elisenda Carod ("Està passant"), Elisenda Pineda i Charlie Pee, que repassaran els millors programes de les 25 edicions del Miniput, entre d'altres. Tots tres posen cada dia a prova els concursants a l'espai "L'apocalipsi", de Catalunya Ràdio.</p>
      <p>La temporada 2019-2020, precisament, TV3 comptarà amb l'adaptació del format belga "Taboo", que es podrà veure al Miniput. "Tabús" és una producció en col·laboració amb El Terrat, amb el repte, aconseguit amb molt d'èxit a la televisió pública belga, de trencar tabús sobre persones de qui se suposa que no s'ha de riure i que serà presentada per l'actor David Verdaguer.</p>
      <p>La sèrie xilena "Una historia necesaria", que serà el centre del debat presentat per l'excorresponsal de TV3 Isabel Galí, neix de la voluntat de reconstruir audiovisualment la realitat que es va viure a Xile a partir del 1973, amb el cop d'estat militar liderat per Augusto Pinochet. L'objectiu és donar a conèixer aquesta realitat a les noves generacions per tal de conscienciar-les sobre la memòria històrica i evitar que es pugui arribar a repetir. La sèrie va guanyar el premi International Emmy 2018 a Millor Sèrie Curta.</p>
      <p>Enguany el Miniput arriba a les 25 edicions i tant la televisió com els hàbits de consum han canviat molt. Quins programes segueixen ressonant a les nostres televisions i als nostres imaginaris? Quins semblaven molt trencadors però han acabat en l'oblit? Com ha canviat la funció de la televisió pública? Podem parlar d'una "televisió morta" o d'una "nova televisió"? Han canviat gaire els hàbits de consum?</p>
      <p>Elisenda Carod, Elisenda Pineda i Charlie Pee guiaran, amb moltes dosis d'humor i de feminisme, pels 25 anys de la Mostra de TV de Qualitat amb un monòleg de 60 minuts. Amb els conductors de "L'apocalipsi", de Catalunya Ràdio, es revisitaran els programes més destacats, des d'"Expedition: Robinson" (1998) fins a "Sorry about that" (2017), passant per "The Big Donnor Show" (2008) o "Married at first sight" (2014).</p>
      <p>
        <a href="https://www.ccma.cat/tv3/">tv3.cat</a>
      </p>
      <p>
        <a href="http://www.catradio.cat/">catradio.cat</a>
      </p>
    </article>
  </body>
</html>