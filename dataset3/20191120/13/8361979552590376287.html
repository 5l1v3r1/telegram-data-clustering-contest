<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/chan-kim-interv-yu-avtora-strategiji-blakitnogo-okeanu-novini-ukrajini-50054629.html"/>
    <meta property="og:site_name" content="НВ"/>
    <meta property="article:published_time" content="2019-11-20T13:52:00+00:00"/>
    <meta property="og:title" content="«Лазур» серед «кривавого» ринку. Гуру менеджменту і топ-мислитель планети Чан Кім розповідає НВ про свою стратегію вибухового бізнес-зростання"/>
    <meta property="og:description" content="Професор Чан Кім — автор книги-бестселера Стратегія блакитного океану і експерт з менеджменту, який стабільно входить до рейтингу ТОП-50 головних мислителів планети, — дав інтерв'ю ведучому Радіо НВ Павлу Шереметі."/>
  </head>
  <body>
    <article>
      <h1>«Лазур» серед «кривавого» ринку. Гуру менеджменту і топ-мислитель планети Чан Кім розповідає НВ про свою стратегію вибухового бізнес-зростання</h1>
      <h2>Професор Чан Кім — автор книги-бестселера Стратегія блакитного океану і експерт з менеджменту, який стабільно входить до рейтингу ТОП-50 головних мислителів планети, — дав інтерв'ю ведучому Радіо НВ Павлу Шереметі.</h2>
      <address>
        <time datetime="2019-11-20T13:52:00+00:00">20 Nov 2019, 13:52</time>
      </address>
      <p>Спеціально для передачі <i>Економічний прорив</i> бізнес-гуру особисто пояснив розроблену ним стратегію блакитного океану, яка передбачає створення нового попиту на ринках завдяки генерації продуктивних бізнес-ідей, і прокоментував прем'єрські амбіції щодо 40% зростання ВВП за п’ять років.</p>
      <p>Ми зібрали головні цитати професора Чан Кіма з інтерв'ю і оформили їх у вигляді колонки.</p>
      <p>М и живемо у світі, де пропозиція сильно перевищує попит і відбувається кривава конкуренція. Хтось повинен страждати. Це для нас <i>червоний океан</i>. З іншого боку, є компанії, що досягли стрімкого зростання і прибутків, не стикаючись зі справжньою конкуренцією. Отже, можна провести аналогію: вони пливуть у <i>блакитному океані</i>.</p>
      <p>Тому ми подумали, що конкурентний, переповнений ринок — це <i>червоний океан</i>. З іншого боку — той океан, де компанії відкрили ще не відомий ринковий простір з необмеженими можливостями, ми називаємо <i>блакитним океаном</i>.</p>
      <p>Тобто, на відміну від <i>червоного</i>, <i>кривавого океану</i> конкуренції, ми назвали це <i>стратегією блакитного океану</i>. Оскільки <i>стратегію червоного океану</i> ми називаємо стратегією конкуренції, стратегія <i>блакитного океану</i> — це стратегія творення нового ринку.</p>
      <p>Насправді, коли ми дивимося на світ стратегій — ви або конкуруєте, або творите. Тому ми подумали, що якщо ми просто говоритимемо «конкуренція проти творення», це буде тривіально. Ми хотіли додати трішки гумору і вирішили, — чому б нам не назвати стратегію конкуренції <i>стратегією червоного океану</i>, а стратегію творення ринку <i>стратегією блакитного океану</i>?</p>
      <p>Країни, як Україна, — що розвиваються і думають, що ринки вже заповнені, що це все <i>червоний океан</i>: банківський сектор, соціальні медіа, можна також подивитися на телекомунікації, галузь страхування — це все <i>червоний океан</i>. Вони не бачать блакиті, але їм потрібне значне зростання. Вони мріють створити <i>блакитний океан</i>, але не бачать можливості.</p>
      <p>Пропонуючи інший погляд, методологію, як створити блакитний океан, це все стає дуже корисним для них. Це одна з причин, чому країна, що розвивається, повинна розуміти стратегію <i>блакитного океану</i>. Друга причина — ці країни повинні прискорювати зростання, вони хочуть досягти високого росту, тому якщо тільки конкурувати, країни і компанії досягають лише незначного зростання. Для того, щоби досягти значного зростання, їм потрібна інноваційна стратегія, як стратегія <i>блакитного океану</i>.</p>
      <p>Бачення<i> блакитного океану</i> (я би сказав, це <i>блакитноокеанний</i> спосіб мислення), наприклад, альтернативне бачення, ментальність конкуренції підсумовується законом нульової взаємної вигоди. Тобто, якщо хтось виграє, хтось інший програє. І воно також передбачає, що структура галузі є заданою наперед.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/712/big/2f041dd4e7893cb6028e9080482f1be7.png?stamp=20191120144116&amp;q=85&amp;output=jpg&amp;bg=white"/>
        <figcaption>Фото: blueoceanstrategy.com</figcaption>
      </figure>
      <p>Це бачення повинно йти чи від лідерів, чи від середнього менеджменту, чи ще нижче. Якщо вони включили <i>блакитноокеанну</i> ментальність, вона повинна пронизувати всі щаблі менеджменту.</p>
      <p>Спочатку вам треба зрозуміти, де ви є, а потім вирішити, де ви повинні бути. Ми дивимося, наскільки ми успішні чи неуспішні, наскільки ми унікальні; чи ми просто копіюємо інших, чи ми виняткові. Треба зрозуміти, де ви знаходитесь, оскільки багато людей вважають себе винятковими.</p>
      <p>Далі потрібно уявити, де вам потрібно бути, якою компанією ви хочете бути. Третій крок — як туди прийти. І нарешті, ви намагаєтеся виробити успішну бізнес-модель, як ви можете забезпечити виробництво високоціннісного і низьковитратного продукту.</p>
      <p><i>Блакитний океан</i> передбачає, що ви даєте високу цінність при низьких затратах. Що є високою цінністю уряду? Потужним його впливом можна вважати вищий економічний і соціальний добробут громадян — це є вища цінність і те, як працює урядова стратегія. А затрати тут означають те, які потрібні витрати задля забезпечення цінності - це гроші з податків і бюджет.</p>
      <p>Тобто ціллю національної стратегії чи на національному, чи на регіональному або місцевому рівні є забезпечення високої цінності для людей — економічної, соціальної - з мінімальним бюджетом.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/008/582/original/90f0ee405ea2421393b98fabd3f8350f.png?stamp=1&amp;q=85&amp;w=115"/>
      </figure>
      <p>Анатолій Амелін<br/>Світ звалюється в хаос. Якою буде Україна до 2030 року</p>
      <p>Спочатку треба зрозуміти, де ви знаходитеся як країна, і використовувати всі інструменти, щоби намалювати на мапі, в якому стані знаходиться ваша держава. Дуже часто національні лідери думають, що їхні країни знаходяться у значно кращому стані, ніж є насправді (вони говорять про це у своїх передвиборчих кампаніях). Але коли ви проходите через тверезу діагностичну правду, то приходите до висновку, що стан країни не такий добрий, як вони думають.</p>
      <p>Треба також розуміти, що це означає для загального процесу, для всієї команди лідерів країни, різних міністрів, губернаторів. Вони повинні бути об'єднані спільними метою і розумінням. Якщо вся група лідерів, яка керує країною, має різне розуміння, де знаходиться країна — вони всі наче нетверезі, бо їм потрібне спільне розуміння, щоби рухатися в одному напрямі.</p>
      <p>Я чув, що уряд України хоче досягти 40% зростання за п’ять років — вони повинні мати чітке розуміння, як отримати ці 40% і як туди прийти. Для цього потрібен план, «дорожня карта», як цього досягти. Якщо ви дивитеся на процес, інструменти, то бачите фундаментальні подібності між країною і компанією (і навіть людиною). Тому всі ці інструменти та процес мислення є подібними, і його можна застосовувати для країни.</p>
    </article>
  </body>
</html>