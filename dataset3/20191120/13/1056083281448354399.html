<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919282/%D8%A7%D8%B8%D9%87%D8%A7%D8%B1%D8%A7%D8%AA-%D8%AF%D8%A8%DB%8C%D8%B1-%D9%81%D8%AF%D8%B1%D8%A7%D8%B3%DB%8C%D9%88%D9%86-%D9%88-%D8%A7%D9%86%DA%A9%D8%A7%D8%B1-%D8%B1%D8%A6%DB%8C%D8%B3-%D8%B3%D8%A7%D8%B2%D9%85%D8%A7%D9%86-%D9%84%DB%8C%DA%AF-%D9%86%D8%B5%DB%8C%D8%B1%D8%B2%D8%A7%D8%AF%D9%87-%D8%A7%D8%AA%D8%B1%DA%A9"/>
    <meta property="og:site_name" content="ایسنا"/>
    <meta property="article:published_time" content="2019-11-20T13:46:52+00:00"/>
    <meta property="og:title" content="اظهارات دبیر فدراسیون و انکار رئیس سازمان لیگ/ نصیرزاده: اترک نامه‌ انصراف نداده است"/>
    <meta property="og:description" content="در حالی‌که دبیر فدراسیون کشتی از دریافت نامه مسئولان تیم اترک مبنی بر کناره‌گیری از لیگ کشتی آزاد خبر داده، اما رییس سازمان لیگ کشتی می‌گوید چنین نامه‌ای به دست او نرسیده است."/>
  </head>
  <body>
    <article>
      <h1>اظهارات دبیر فدراسیون و انکار رئیس سازمان لیگ/ نصیرزاده: اترک نامه‌ انصراف نداده است</h1>
      <address><time datetime="2019-11-20T13:46:52+00:00">20 Nov 2019, 13:46</time> by <a rel="author">وحید رجبی</a></address>
      <p>در حالی‌که دبیر فدراسیون کشتی از دریافت نامه مسئولان تیم اترک مبنی بر کناره‌گیری از لیگ کشتی آزاد خبر داده، اما رییس سازمان لیگ کشتی می‌گوید چنین نامه‌ای به دست او نرسیده است.</p>
      <p>عبدالمهدی نصیرزاده در گفتگو با ایسنا، درباره اظهارات دبیر فدراسیون کشتی مبنی بر دریافت نامه انصراف رسمی تیم اترک از حضور در مرحله نیمه نهایی لیگ کشتی آزاد، اظهار کرد: تا پایان وقت دیشب(سه‌شنبه) این‌ها مشکلی برای حضور در لیگ نداشتند و تا این لحظه نیز هیچ نامه‌ای مبنی بر انصراف تیم اترک به سازمان لیگ فدراسیون کشتی ارسال نشده است. ما مدام با دوستان در ارتباطیم و دریافت چنین نامه‌ای را تکذیب می کنم.</p>
      <p>وی درباره ادعای دبیر فدراسیون مبنی بر دریافت نامه انصراف تیم اترک گفت: شاید یک کشتی‌گیر یا مربی این تیم نامه‌ای را به فدراسیون فرستاده باشد و گفته باشد کشتی نمی‌گیریم که این نامه نمی‌تواند رسمی و قابل استناد باشد. نامه رسمی باید از طرف مدیر عامل این تیم یا رییس هیات مدیره با سربرگ رسمی باشگاه باشد و به سازمان لیگ ارسال شود.</p>
      <p>رییس سازمان لیگ فدراسیون کشتی در پاسخ به این سوال که اگر این موضوع قطعی شود با توجه به اعتراض تیم دانشگاه آزاد آیا احتمال دارد مرحله نیمه نهایی بصورت دوره‌ای برگزار شود یا خیر، گفت: اگر این موضوع قطعی شود نه من و نه رییس فدراسیون کشتی نمی‌توانیم درخصوص این موضوع تصمیم‌گیری کنیم بلکه شورای فنی سازمان لیگ در این‌باره تصمیم‌گیری خواهد کرد. تصمیمات در سازمان لیگ شخصی نیست و بصورت جمعی در بالاترین مرجع که شورای فنی است انجام خواهد شد.</p>
      <p>وی تصریح کرد: با همه توان تلاش می‌کنیم تیم اترک نیز در مرحله نیمه نهایی حاضر شود. هدف ما این است روز جمعه را به عنوانی روزی بیادماندنی برای کشتی ایران رقم بزنیم. برای ما هیچ فرقی ندارد که کدام تیم قهرمان لیگ ایران شود بلکه مهم این است که پرچم کشتی بالا بماند.</p>
      <p>نصیرزاده در پایان خاطرنشان کرد: امسال یکی از داغ‌ترین لیگ‌های کشتی طی سال‌های اخیر را شاهد بودیم. دلیل داغ بودن آن نیز همین حرص خوردن‌هاست که آیا اترک آخر می‌آید یا نه! اگر لیگ به درد نخوری داشتیم تا این حد حساس نمی‌شد.</p>
      <p>به گزارش ایسنا، تمامی این اتفاقات و ناهماهنگی‌ها در حالیست که تنها 2 روز به برگزاری مرحله نیمه نهایی و نهایی لیگ برتر کشتی آزاد با حضور 4 تیم راه یافته به این مرحله باقی مانده است.</p>
      <p>انتهای پیام</p>
    </article>
  </body>
</html>