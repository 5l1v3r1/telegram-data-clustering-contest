<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/598287/protos-me-diafora-o-akintzi-se-dimoskopisi-gia-tis-proedrikes-sta-katexomena"/>
    <meta property="og:site_name" content="SIGMALIVE"/>
    <meta property="article:published_time" content="2019-11-20T13:09:00+00:00"/>
    <meta property="og:title" content="Πρώτος με διαφορά ο Ακιντζί σε δημοσκόπηση για τις «προεδρικές» στα κατεχόμενα"/>
    <meta property="og:description" content="Πρώτος με μεγάλη διαφορά εμφανίζεται ο Μουσταφά Ακιντζί στις προτιμήσεις των ερωτηθέντων σε έρευνα του κέντρου ερευνών για τους πρόσφυγες, την ταυτότητα και..."/>
  </head>
  <body>
    <article>
      <h1>Πρώτος με διαφορά ο Ακιντζί σε δημοσκόπηση για τις «προεδρικές» στα κατεχόμενα</h1>
      <address><time datetime="2019-11-20T13:09:00+00:00">20 Nov 2019, 13:09</time> by <a rel="author">SigmaLive</a></address>
      <p>Πρώτος με μεγάλη διαφορά εμφανίζεται ο Μουσταφά Ακιντζί στις προτιμήσεις των ερωτηθέντων σε έρευνα του κέντρου ερευνών για τους πρόσφυγες, την ταυτότητα και τα δικαιώματα (CMIRS) που πραγματοποιήθηκε μεταξύ 15 και 25 Οκτωβρίου, μετά τις δηλώσεις του Τ/κ για την  στρατιωτική επιχείρηση της Τουρκίας στη Συρία και τις αντιδράσεις από τον Τούρκο Πρόεδρο και άλλους πολιτειακούς και κομματικούς αξιωματούχους.<br/><br/>Σύμφωνα με την ιστοσελίδα Γκαζέτα Κίπρις, η έρευνα έγινε με 1000 προσωπικές συνεντεύξεις υπ δεκαήμερο 15-25 Οκτωβρίου. Στην ερώτηση ποιος θα επιλέγατε από τους κάτωθι σε περίπτωση που αυτοί είναι υποψήφιοι στις «προεδρικές εκλογές», με ποσοστό 38,64% οι ερωτηθέντες απάντησαν τον Μουσταφά Ακιντζί και ακολουθούν με ποσοστό 17,92% ο Ερσίν Τατάρ, 15,82% ο Τουφάν Ερχιουρμάν, 7,51% λαμβάνει ο Κουντρέτ Οζερσάι, 5,21% ο Σερντάρ Ντενκτάς και 2,9% ο Ερχάν Αρικλί.<br/><br/>Ποσοστό 11,91% αναφέρεται είναι όσων απάντησαν ονόματα που δεν περιλαμβάνονταν στη λίστα που η έρευνα έδωσε στους ερωτηθέντες, αυτοί που δήλωσαν αναποφάσιστοι ή ότι δεν θα ψηφίσουν.</p>
      <p>Στην ερώτηση για τους υποψηφίους της προτίμησής τους πόσοι δεν θα τον ψηφίσουν σίγουρα και πόσοι θα τον ψηφίσουν, ο κ. Ακιντζί λαμβάνει ποσοστό 30,1% που δηλώνει «σίγουρα δεν θα τον ψηφίσω» και 69,8% ότι μπορεί να τον ψηφίσουν. Το ποσοστό που δηλώνει ότι σίγουρα δεν θα ψηφίσει τον κ. Ερχιουρμάν είναι 39,6%, για τον κ. Τατάρ 55,5%, τον κ. Οζερσάι δεν ψηφίζει σίγουρα ποσοστό 60,3%, τον κ. Ντενκτάς 64,7% και τον κ. Αρικλί ποσοστό 70,3%.<br/><br/>Όσον αφορά το ποσοστό εμπιστοσύνης με άριστα το 5, οι ερωτηθέντες έδωσαν βαθμό 3,19 στον Μουσταφά Ακιντζί, 2,58 στον Τουφάν Ερχιουρμάν, 2,13 στον Ερσίν Τατάρ, 1,75 στον Κουντρέτ Οζερσάι, 1,57 στον Σερντάρ Ντενκτάς και 1,29 στον Ερχάν Αρικλί.<br/><br/>Όσον αφορά την δύναμη των πολιτικών κομμάτων, στην ερώτηση εάν την Κυριακή διεξάγονταν «βουλευτικές εκλογές» ποιο κόμμα θα ψήφισαν, το 27,3% απάντησε ΚΕΕ, το 15,9% το ΡΤΚ, 4,2% το ΚΚΔ, 3% το ΔΚ, 2,9% το κόμμα του Λαού, 2,5% το κόμμα Αναγέννησης. Ποσοστό 10,8% απάντησε ότι δεν θα ψηφίσει, 9,9% απάντησε ότι θα χρησιμοποιήσει οριζόντια ψηφοφορία, οι αναποφάσιστοι ήταν 9,5% και 12% δεν απάντησε.</p>
      <p>Πηγή: ΚΥΠΕ </p>
    </article>
  </body>
</html>