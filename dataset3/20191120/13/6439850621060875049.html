<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/462024/%E0%A6%95%E0%A6%B0%E0%A7%8D%E0%A6%AE%E0%A6%AC%E0%A6%BF%E0%A6%B0%E0%A6%A4%E0%A6%BF%E0%A6%B0-%E0%A6%A8%E0%A6%BE%E0%A6%AE%E0%A7%87-%E0%A6%AA%E0%A6%B0%E0%A6%BF%E0%A6%AC%E0%A6%B9%E0%A6%A8-%E0%A6%A7%E0%A6%B0%E0%A7%8D%E0%A6%AE%E0%A6%98%E0%A6%9F-%E0%A6%AA%E0%A7%8D%E0%A6%B0%E0%A6%A4%E0%A7%8D%E0%A6%AF%E0%A6%BE%E0%A6%B9%E0%A6%BE%E0%A6%B0%E0%A7%87%E0%A6%B0-%E0%A6%A6%E0%A6%BE%E0%A6%AC%E0%A6%BF-%E0%A6%AF%E0%A6%BE%E0%A6%A4%E0%A7%8D%E0%A6%B0%E0%A7%80"/>
    <meta property="og:site_name" content="Daily Janakantha"/>
    <meta property="article:published_time" content="2019-11-20T13:04:00+00:00"/>
    <meta property="og:title" content="কর্মবিরতির নামে পরিবহন ধর্মঘট প্রত্যাহারের দাবি যাত্রী কল্যাণ সমিতির"/>
    <meta property="og:description" content="অনলাইন ডেস্ক ॥ কর্মবিরতি নামে অঘোষিত পরিবহন ধর্মঘট অনতিবিলম্বে প্রত্যাহারের দাবি জানিয়েছে বাংলাদেশ যাত্রী কল্যাণ সমিতি। একই সঙ্গে মালিক-শ্রমিক-যাত্রী সকল মহলকে সড়ক পরিবহন আইন বাস্তবায়নে সহযোগিতা করার দাবি জানানো হয়েছে। বুধবার গণমাধ্যমে পাঠানো এক বিবৃতিতে বাংলাদেশ যাত্রী কল্যাণ সমিতির মহাসচিব মোজাম্মেল হক চৌধুরী বলেন, একটি চিহ্নিত ..."/>
  </head>
  <body>
    <article>
      <h1>কর্মবিরতির নামে পরিবহন ধর্মঘট প্রত্যাহারের দাবি যাত্রী কল্যাণ সমিতির</h1>
      <address>
        <time datetime="2019-11-20T13:04:00+00:00">20 Nov 2019, 13:04</time>
      </address>
      <figure>
        <img src="http://www.dailyjanakantha.com/files/201911/1574258663_12.jpg"/>
      </figure>
      <p>অনলাইন ডেস্ক ॥ কর্মবিরতি নামে অঘোষিত পরিবহন ধর্মঘট অনতিবিলম্বে প্রত্যাহারের দাবি জানিয়েছে বাংলাদেশ যাত্রী কল্যাণ সমিতি। একই সঙ্গে মালিক-শ্রমিক-যাত্রী সকল মহলকে সড়ক পরিবহন আইন বাস্তবায়নে সহযোগিতা করার দাবি জানানো হয়েছে।</p>
      <p>বুধবার গণমাধ্যমে পাঠানো এক বিবৃতিতে বাংলাদেশ যাত্রী কল্যাণ সমিতির মহাসচিব মোজাম্মেল হক চৌধুরী বলেন, একটি চিহ্নিত কায়েমী স্বার্থবাদী গোষ্ঠী পরিবহন সেক্টরে প্রভাব বিস্তার করে নানা সময়ে সরকারের ভালো কাজগুলোকে প্রশ্নবিদ্ধ করার ষড়যন্ত্রে লিপ্ত রয়েছে। এ গোষ্ঠী জনগণের প্রত্যাশিত নতুন সড়ক আইন বাস্তাবায়নে বাধা দিচ্ছে।</p>
      <p>তারা নিরীহ শ্রমিকদের মাঝে গুজব রটিয়ে ফায়দাতন্ত্র হাসিল করতে চায়। কেননা, এ মহলটি পরিবহন সেক্টরে চাঁদাবাজি, ধান্দাবাজি, নৈরাজ্য জিইয়ে রেখে দীর্ঘদিন ধরে তাদের কায়েমি স্বার্থ হাসিল করে আসছিল। নতুন সড়ক আইন বাস্তবায়ন হলে তাদের এহেন অনৈতিক কর্মকাণ্ড বন্ধ হওয়ার শঙ্কায় আবার নতুন করে ষড়যন্ত্রে মেতে উঠেছে। এদের খুঁজে বের করে দ্রুত আইনের আওতায় আনার দরকার।</p>
      <p>পরিবহন আইন সংশোধনসহ যেকোনো দাবি-দাওয়া গণতান্ত্রিক পন্থায় আলাপ-আলোচনার মাধ্যমে সমাধানের আহ্বান জানিয়ে তিনি বলেন, এ আইনে যাত্রী সাধারণের কোনো প্রতিনিধিত্ব রাখা হয়নি। ভাড়া নির্ধারণ, পরিবহন পরিচালনার কমিটিসহ সকল ক্ষেত্রে যাত্রী সাধারণের প্রতিনিধিত্ব নিশ্চিত করা গণমানুষের দাবি।</p>
    </article>
  </body>
</html>