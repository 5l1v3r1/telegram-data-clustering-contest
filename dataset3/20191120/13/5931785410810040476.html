<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/20/danilovic-igor-je-najbolji-izbor-kokoskov-ukazana-mi-je-velika-cast/"/>
    <meta property="og:site_name" content="Sportska centrala"/>
    <meta property="article:published_time" content="2019-11-20T13:46:57+00:00"/>
    <meta property="og:title" content="Danilović: Igor je najbolji izbor; Kokoškov: Ukazana mi je velika čast"/>
    <meta property="og:description" content="Igor Kokoškov zvanično je novi selektor reprezentacije Srbije, potvrdio je Košarkaški savez Srbije. Posle uspešnih pregovora predsednika KSS Predraga Danilovića i našeg stručnjaka koji skoro dve decenije radi u NBA ligi, postignut je dogovor da Kokoškov preuzme nacionalni tim Srbije. – Izuzetno smo zadovoljni što će tako kvalitetan stručnjak i jedan od najboljih srpskih trenera […]"/>
  </head>
  <body>
    <article>
      <h1>Danilović: Igor je najbolji izbor; Kokoškov: Ukazana mi je velika čast</h1>
      <address><time datetime="2019-11-20T13:46:57+00:00">20 Nov 2019, 13:46</time> by <a rel="author">Darko</a></address>
      <p>Igor Kokoškov zvanično je novi selektor reprezentacije Srbije, potvrdio je Košarkaški savez Srbije.</p>
      <p>Posle uspešnih pregovora predsednika KSS Predraga Danilovića i našeg stručnjaka koji skoro dve decenije radi u <a href="https://www.sportskacentrala.com/tag/nba/">NBA</a> ligi, postignut je dogovor da Kokoškov preuzme nacionalni tim Srbije.</p>
      <p><b>– Izuzetno smo zadovoljni što će tako kvalitetan stručnjak i jedan od najboljih srpskih trenera ubuduće sedeti na klupi reprezentacije Srbije. Igor je najbolje rešenje za predstojeće izazove, jer nas očekuju kvalifikacije za Evropsko prvenstvo i kvalifikacioni turnir za Olimpijske igre, a jasno je da je naš primarni cilj da izborimo plasman na oba takmičenja. Veliko hvala Sakramento Kingsima, posebno Vladu Divcu, na pomoći i razumevanju u realizaciji angažovanja Kokoškova od strane KSS, što je veoma bitno za kompletnu srpsku košarku. Uskoro ću se u Americi sastati sa Igorom, gde ćemo razgovarati o detaljima saradnje i planovima za naredni period –</b> rekao je Danilović.</p>
      <p>Novi selektor Igor Kokoškov ističe veliko zadovoljstvo što mu se ispunila želja da sa klupe predvodi Srbiju.</p>
      <p><b>– Ovim imenovanjem mojoj porodici i meni lično je ukazana velika čast. Srećan sam da ću biti u mogućnosti da kao selektor vodim nacionalni košarkaški tim Srbije. Dobro mi je poznato koliko ljudi u Srbiji vole i podržavaju košarkašku reprezentaciju. Takođe, dobro mi je poznato kakvi su naši rezultatski standardi koje su svojim uspesima decenijama gradile prethodne generacije igrača i trenera. Očekivanja naših navijača od nacionalnog tima su uvek bila velika, a ambicije igrača i trenera su uvek najveće. Toga sam vrlo svestan. Svaki košarkaški trener sa ovih prostora sanja da postane selektor nacionalog tima</b>, rekao je Kokoškov i dodao:</p>
      <p>
        <b>– Moj glavni motiv da se prihvatim ovog posla je upravo jaka lična “emocija” i želja da se posle 20 godina rada u NBA i više od deset godina rada u FIBA sa drugim nacionalnim timovima konačno vratim tamo odakle sam krenuo – u Srbiju. U tom smislu, za mene je izbor za selektora našeg nacionalnog tima profesionalni zadatak koji ne može da se uporedi ni sa jednim drugim sportskim izazovom do sada. Detalji našeg ugovora nisu tajna, ali ne bi trebalo da budi prioritetni javnosti u ovom trenutku, kao što nisu bili prioritetni ni meni pri potpisivanju istog. Moje trenersko razmišljanje se bazira na tome da se svaki uspešan tim, pre svega, gradi na kreativnošću i sposobnostima samih igrača tog tima. Mi u Srbiji nikada nismo oskudevali u košarkaškom talentu. Otuda će moj posao kao selektora biti da igrače pripremim, pomognem im i da donosim odluke u najboljem interesu tima. Igrači sa kojima sam do sada radio znaju da je moj stav da „uspeh tima uvek pripada igračima, a da treneri preuzimaju odgovornost.</b>
      </p>
      <p>Kokoškov je otkrio i svoj prvi zadatak na novom poslu.</p>
      <p>
        <b>– Nacionalni košarkaški tim Srbije će se bazirati, pre svega, na našim najboljim igračima koji su u mogućnosti da se odazovu pozivu i koji žele da nose dres nacionalnog tima. Moj prvi zadatak će biti da napravim inicijalni kontakt sa svim potencijalnim reprezentativcima. Očekuju nas dve etape u predstojećem takmičarskom ciklusu: dve utakmice u februarskom “prozoru” kao deo kvalifikacija za predstojeće Evropsko prvenstvo i kvalifikacioni olimpijski turnir u junu u Beogradu. S obzirom na to da igrači Evrolige i NBA neće biti u mogućnosti da učestvuju u “prozorima”, akcenat će se svakako staviti na igrače koji će biti slobodni u tom periodu.</b>
      </p>
      <p>
        <b>Iako živimo na različitim kontinentima, danas, u 21. veku, veku tehnologije, znam da ću sada većinu slobodnog vremena provoditi za kompjuterom gledajući utakmice iz Evrope i na telefonu kontaktirajući naše igrače i moje saradnike. To za mene u ovom poslu neće biti ništa novo…</b>
      </p>
      <p><b>Na kraju, želim da se zahvalim Košarkaškom savezu Srbije na ukazanom poverenju i odlučnosti da sarađujemo. Želeo bih, takođe, da se zahvalim čitavoj organizaciji Sakramento Kingsa na podršci da mi, i pored svakodnevnih NBA obaveza, dozvole da budem uz nacionalni tim Srbije. Ono što mogu sigurno da obećam je da ću svo svoje iskustvo, znanje i energiju, staviti u službu nacionalnog tima sa željom da se ostvare ciljevi koji su pred nama – </b>rekao je Igor Kokoškov.</p>
      <p>Kokoškov je jedini neamerički trener koji je bio prvi trener jedne NBA ekipe u istoriji najjače košarkaške lige na svetu. Internacionalnu trenersku karijeru počeo je kada ga je KSS 1995. godine poslao na usavršavanje u SAD. Nekoliko godina kasnije postao je prvi pomoćni trener iz Evrope na jednom američkom univerzitetu, a u pitanju je bio Mizuri. Prvi NBA angažman dobio je kao pomoćni trener Los Anđeles Klipersa i tako postao prvi neamerički trener u stručnom štabu nekog NBA kluba. Tokom 19 godina NBA karijere bio je pomoćni trener i u Detroitu, Feniksu, Klivlendu, Orlandu i Juti. Prošle sezone bio je prvi trener Feniks Sansa, po čemu je takođe ušao u istoriju, da bi letos u ulozi pomoćnog trenera pojačao stručni štab Sakramento Kingsa.</p>
      <p>Kokoškov je već radio u našem nacionalnom timu kao pomoćnik Željka Obradovića 2004. i 2005. godine, da bi kasnije kao selektor tri puta odveo Gruziju na Evropsko prvenstvo – 2011, 2013. i 2015. godine. Postao je prvak Evrope 2017. godine kao selektor Slovenije.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/20/divac-potvrdio-kokoskov-novi-selektor-srbije/"/>
        <a href="https://www.sportskacentrala.com/2019/11/18/oglasio-se-i-kokoskov/"/>
        <a href="https://www.sportskacentrala.com/2019/11/17/dogovor-je-blizu-kosarkasi-dobijaju-selektora-do-kraja-nedelje/"/>
        <a href="https://www.sportskacentrala.com/2019/11/16/kokoskov-izmedju-tri-vatre/"/>
        <a href="https://www.sportskacentrala.com/2019/11/06/grci-odustali-rastu-sanse-srbije/"/>
        <a href="https://www.sportskacentrala.com/2019/11/04/danilovic-o-novom-selektoru-imam-imena-bilo-je-pomaka/"/>
        <a href="https://www.sportskacentrala.com/2019/11/04/zvanicno-srbija-kandidat-za-domacina-kvalifikacija-za-olimpijske-igre/"/>
        <a href="https://www.sportskacentrala.com/2019/11/01/sjajne-vesti-iz-kss-danilovic-ogroman-uspeh-za-srpsku-kosarku/"/>
        <a href="https://www.sportskacentrala.com/2019/09/17/danilovic-srbija-kandidat-za-olimpijski-kvalifikacioni-turnir/"/>
      </related>
    </article>
  </body>
</html>