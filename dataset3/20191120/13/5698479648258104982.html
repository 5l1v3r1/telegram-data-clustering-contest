<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/20/saudi-king-reiterates-iranian-weapons-were-used-in-aramco-attacks"/>
    <meta property="og:site_name" content="euronews"/>
    <meta property="article:published_time" content="2019-11-20T13:18:15+00:00"/>
    <meta property="og:title" content="پادشاه عربستان: در حمله به تاسیسات نفتی آرامکو از سلاح‌های ایرانی استفاده شده است"/>
    <meta property="og:description" content="پادشاه عربستان ضمن درخواست از جامعه جهانی برای «متوقف ساختن» برنامه‌های هسته‌ای و موشکی ایران و نیز «دخالت‌های منطقه‌ای» این کشور گفت: «زمان آن رسیده که هرج و مرج و ویرانی ایجاد شده به دست ایران پایان پذیرد»."/>
  </head>
  <body>
    <article>
      <h1>پادشاه عربستان: در حمله به تاسیسات نفتی آرامکو از سلاح‌های ایرانی استفاده شده است</h1>
      <address><time datetime="2019-11-20T13:18:15+00:00">20 Nov 2019, 13:18</time> by <a rel="author">یورونیوز فارسی </a></address>
      <p>پادشاه عربستان سعودی با ادعای این که در حمله به تاسیسات نفتی آرامکو در خاک این کشور از سلاح‌های ایرانی استفاده شده است، از حکومت ایران خواست تا از «ایدئولوژی توسعه‌طلبانه» خود دست بردارد زیرا این «به ضرر خود مردم ایران» است.</p>
      <p>سلمان بن عبدالعزیز که روز چهارشنبه ۲۹ آبان در جریان سخنرانی سالانه خود خطاب به اعضای مجلس شورای مشورتی عربستان سخن می‌گفت ضمن متهم کردن ایران به دست داشتن در حمله به تأسیسات آرامکو اعلام کرد که کشورش به دنبال جنگ با ایران نیست، اما «در دفاع از خود تردید نخواهد کرد».</p>
      <p>وی با اعلام این که سیاست‌ کشورش مبتنی بر برقراری ثبات در بازارهای جهانی نفت و «توجه همزمان به تولیدکنندگان و مصرف‌کنندگان» نفت است و نیز با اشاره به اهمیت شرکت نفت عربستان، آرامکو در اجرای این سیاست اضافه کرد: «ترمیم و بازیابی سریع ظرفیت تولیدی این شرکت بعد از حمله ماه سپتامبر گذشته ثابت کرده که می‌تواند در صورت لزوم پاسخگوی نیاز بازارهای نفتی در جهان باشد.»</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/09/21/adel-al-jubeir-saudi-arabia-will-take-appropriate-steps-attack-oil-facilities">عربستان: در قبال حمله به تاسیسات آرامکو واکنش مناسب نشان می‌دهیم</a>
        </li>
        <li>
          <a href="https://farsi.euronews.com/2019/09/19/pentagon-declines-to-say-if-attack-on-saudi-oil-facilities-originated-in-iran">خودداری پنتاگون از تایید یا رد نقش مستقیم ایران در حمله به آرامکو</a>
        </li>
      </ul>
      <p>تأسیسات تولید نفت و پالایشگاه آرامکو در دو منطقه بقیق و خریص واقع در شرق عربستان در تاریخ ۲۳ شهریور گذشته با چندین موشک کروز مورد حمله قرار گرفت. این حمله بزرگ باعث به‌وجود آمدن خسارت‌های بسیار در این پالایشگاه و کاهش ۵۰ درصدی ظرفیت تولید نفت عربستان شد. گروه شیعه حوثی‌های یمن که مورد حمایت ایران هستند مسئولیت این حمله را بر عهده گرفتند.</p>
      <p>ایران پیش از این اتهام دست داشتن به عملیات حمله به تأسیسات نفتی در خاک عربستان را رد کرده است.</p>
      <p>پادشاه عربستان ضمن درخواست از جامعه جهانی برای «متوقف ساختن» برنامه‌های هسته‌ای و موشکی ایران و نیز «دخالت‌های منطقه‌ای» این کشور گفت: «زمان آن رسیده که هرج و مرج و ویرانی ایجاد شده به دست ایران پایان پذیرد».</p>
      <p>سلمان بن عبدالعزیز همچنین گفت که کشورش به دنبال «ثبات سیاسی» در یمن است و توافق ریاض در این زمینه راه را برای گفتگوهای صلح باز خواهد کرد.</p>
    </article>
  </body>
</html>