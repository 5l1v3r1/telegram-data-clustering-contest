<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/20/653927/"/>
    <meta property="og:site_name" content="Економічна правда"/>
    <meta property="article:published_time" content="2019-11-20T13:23:00+00:00"/>
    <meta property="og:title" content="Ринок землі: що зміниться у законопроєкті до другого читання?"/>
    <meta property="og:description" content="Законопроєкт про обіг земель до другого читання буде доопрацьований - зокрема, будуть внесені правки, згідно з якими іноземці та іноземні компанії отримають змогу купувати українську землю лише за результатами всеукраїнського референдуму."/>
  </head>
  <body>
    <article>
      <h1>Ринок землі: що зміниться у законопроєкті до другого читання?</h1>
      <address>
        <time datetime="2019-11-20T13:23:00+00:00">20 Nov 2019, 13:23</time>
      </address>
      <p>Законопроєкт про обіг земель до другого читання буде доопрацьований - зокрема, будуть внесені правки, згідно з якими іноземці та іноземні компанії отримають змогу купувати українську землю лише за результатами всеукраїнського референдуму.</p>
      <p>Що ще зміниться у законопроєкті про обіг земель, досліджували експерти <a href="https://naglyad.org/uk/2019/11/20/vid-orendariv-do-vlasnikiv-chogo-chekati-fermeram-vid-rinku-zemli/">Центру громадського моніторингу та контролю.</a></p>
      <p>Зазначається, що про винесення на всеукраїнський референдум питання про право іноземців та іноземних компаній купувати українську землю президент Володимир Зеленський заявив ще до розгляду законопроєкту у першому читанні.</p>
      <p>"Розумію, що це питання дуже чутливе для людей. Тому прийнято наступне рішення: між першим і другим читанням у діючий проект закону будуть внесені правки, згідно з якими, право продавати і купувати землю матимуть лише українські громадяни та українські компанії, засновані виключно українськими громадянами.</p>
      <p>Іноземці і компанії, які мають серед засновників іноземців, отримають право купувати українські земельні ділянки тільки у випадку якщо на це буде дана згода народу України на всеукраїнському референдумі", – підкреслив президент.</p>
      <p>Для того, щоб волевиявлення відбулось, Верховна Рада розробить і ухвалить окремий закон, який чітко встановить види і механізми референдуму.</p>
      <p>Крім цього, до другого читання законопроєкт внормує перелік тих, хто може набувати права власності на землю. Це будуть громадяни України, територіальні громади, держава, юридичні особи України та іноземні громадяни і особи без громадянства у разі набуття в порядку спадкування та обов’язком відчужити ділянку протягом року.</p>
      <p>Законопроєктом буде передбачено переважне право орендаря на купівлю земельної ділянки.</p>
      <p>Він зможе придбати землю без проведення торгів за ціною, яка дорівнює нормативній грошовій оцінці. При цьому дозволяється виплатити суму впродовж 5 років.</p>
      <p>"Це фактично є захист тих сільгосппідприємств і фермерських господарств, які нині орендують сільськогосподарську землю, першочергове право можливості викупу, якщо власник паю захотів продати його. Саме для того, щоб на ній і працювати", – зазначив генеральний директор Українського клубу аграрного бізнесу Роман Сластьон.</p>
      <p>За словами заступника міністра розвитку економіки, торгівлі і сільського господарства Тараса Висоцького, охочі придбати землю будуть проходити ретельну перевірку. Окремі обмеження стосуватимуться росіян.</p>
      <p>"У законопроекті прописано, що компанія-покупець або громадянин повинні перевірятися при реєстрації на предмет походження бенефіціарів. Крім того, буде постійний моніторинг власників землі. Якщо в рамках моніторингу стане відомо, що якийсь росіянин або роскомпанія стала власником української землі, ділянку конфіскують", – сказав він.</p>
      <p>Що стосується фермерів, то вони, як і решта покупців, не зможуть придбати більше ніж 210 тис га в одні руки. Відповідно до закону, у власності громадянина чи юридичної особи України (з урахуванням пов’язаних осіб) може бути не більше ніж 35% земель ОТГ, 8% – області та 0,5% у межах держави.</p>
      <p>В уряді запевняють, що до другого читання обмеження на купівлю землі будуть посилені, а дрібні фермери отримають фінансову підтримку від держави.</p>
      <p>Щоб фермери могли купити землю, Кабмін передбачив у бюджеті на 2020 рік близько 4 мільярдів гривень на пільгові кредити для фермерів. Це у 25 разів більше, ніж цього року.</p>
      <p>За словами міністра економіки Тимофія Милованова, сільгоспвиробники зможуть взяти кредит під 3-5% річних. Щоб гроші йшли саме дрібним господарствам, Кабмін встановив ліміт кредиту у 5 мільйонів гривень.</p>
      <p>Крім того, влада передбачила 240 мільйонів гривень на часткове гарантування державою кредитів для тих фермерів, які не мають належної застави або якісних фінансових інструментів.</p>
      <p>За підрахунками експертів, у разі відкриття ринку землі у жовтні 2020 року фермери зможуть купити близько 1,8 мільйона гектарів землі за пільговими умовами.</p>
      <figure>
        <img src="https://eimg.pravda.com/images/doc/4/f/4fd062d------1.png"/>
      </figure>
      <p><b>Нагадаємо</b>: </p>
      <p>
        <i>13 листопада, Верховна Рада проголосувала  в першому читанні за законопроєкт <a href="http://w1.c1.rada.gov.ua/pls/zweb2/webproc4_2?id=&amp;pf3516=2178-10&amp;skl=10"><b>2178-10</b></a>, який<a href="https://www.epravda.com.ua/news/2019/11/13/653662/"> скасовує заборону на продаж </a><a href="https://www.epravda.com.ua/news/2019/11/13/653662/">земель</a> сільськогосподарського призначення.</i>
      </p>
      <p>
        <i>Згідно з законом концентрація землі у власності визначена на рівні 35% ОТГ, 8% області та 0,5% країни.</i>
      </p>
      <p><b>Знати більше</b>: <a href="https://www.epravda.com.ua/publications/2019/11/16/653788/">"Спартанці", "медвечуківці", "соросята", "єжовщина" і не тільки: депутатські "перли" про земельну реформу</a></p>
      <p>
        <a href="https://www.epravda.com.ua/publications/2019/11/13/653650/">Рада голосує за ринок землі: чи вдалось Зеленському вмовити "своїх"</a>
      </p>
      <p>Економічна правда</p>
    </article>
  </body>
</html>