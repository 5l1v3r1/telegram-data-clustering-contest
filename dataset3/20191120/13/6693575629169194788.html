<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.welingelichtekringen.nl/samenleving/1266983/waarom-we-verkeerd-omgaan-met-stress.html"/>
    <meta property="og:site_name" content="Welingelichte Kringen"/>
    <meta property="article:published_time" content="2019-11-20T13:38:40+00:00"/>
    <meta property="og:title" content="Waarom we verkeerd omgaan met stress (en hoe het beter moet)"/>
    <meta property="og:description" content="Te veel stress is slecht voor je: het vergroot de kans op hartklachten, het put je uit en erg gelukkig word je er ook..."/>
  </head>
  <body>
    <article>
      <h1>Waarom we verkeerd omgaan met stress (en hoe het beter moet)</h1>
      <address><time datetime="2019-11-20T13:38:40+00:00">20 Nov 2019, 13:38</time> by <a rel="author" href="https://www.welingelichtekringen.nl/author/jkras" target="_blank">Jeannette Kras</a></address>
      <p>Te veel stress is slecht voor je: het vergroot de kans op hartklachten, het put je uit en erg gelukkig word je er ook niet van. Toch is af en toe een beetje stress juist noodzakelijk om tot goede prestaties te komen. Waar het mis gaat? We gunnen onszelf niet de tijd om te herstellen.</p>
      <p>Daarover praat stressexpert Suzan Kuijsten tegen Business Insider. “We hebben stress in een verdomhoekje gezet, maar dat is zonde, want stress geeft ons extra focus en extra energie zodat we een prestatie kunnen leveren,” vindt ze. “Als je ‘s ochtends opstaat, heb je bijvoorbeeld veel aan het stresshormoon cortisol om wakker te worden. En als je daarna de kinderen op tijd naar school moet brengen en vervolgens ook nog je trein moet halen, helpt stress daarbij.”</p>
      <p>Het punt is dat je na een stressvolle periode tijd moet nemen om tot rust te komen. “We denken vaak dat we boven de wetten van de natuur staan en dat we niet hoeven te herstellen van stress”, zegt Kuijsten. “Maar op het moment dat je extra energie hebt dankzij stress, haalt je lichaam energie weg bij bijvoorbeeld je spijsvertering en immuunsysteem. Dat is prima, maar je lichaam moet ook weer naar de herstelmodus om te compenseren.”</p>
      <p>Het is eigenlijk heel simpel: als je moe bent moet je uitrusten. Het is een belangrijk signaal van het lichaam dat het te veel wordt. Maar uitrusten is voor watjes, vinden we al snel. “We hebben het cool gemaakt om kruipend de finish van een marathon te halen en om veel over te werken. Het klinkt logisch om daarna te moeten uitrusten, maar dat vinden we oersaai en we maken er geen tijd voor vrij,” zegt de expert. “We realiseren ons vaak niet dat vermoeidheid gevaarlijk is, en dus gaan we na een dag werken door. We spelen in de trein Candy Crush op onze telefoon en gaan ‘s avonds sporten of kijken een enge film op Netflix.”</p>
      <p>Ons idee van tot rust komen is verkeerd. “Wij denken bij uitrusten vaak aan dingen die ons energie geven zoals sporten. Maar om uit te rusten kun je beter op je gemak een rondje wandelen door het park of even zitten mijmeren op de bank. Pas dan gun je jezelf echt rust. Inspanning en ontspanning moeten in balans zijn.”</p>
      <p><b>Bron(nen):   </b><a href="https://www.businessinsider.nl/stress-positieve-kanten/">Business Insider</a>      </p>
    </article>
  </body>
</html>