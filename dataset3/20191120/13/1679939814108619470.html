<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/india-aproape-18000-de-pasari-migratoare-au-fost-gasite-moarte_3059691.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-20T13:46:10+00:00"/>
    <meta property="og:title" content="India: Aproape 18.000 de păsări migratoare au fost găsite moarte"/>
    <meta property="og:description" content="Aproape 18.000 de păsări migratoare au fost găsite moarte pe Lacul Sambhar, cel mai mare lac cu apă sărată din India, în statul Rajasthan, au anunţat miercuri oficiali, transmite agerpres.ro.Lacul Sambhar, cu o suprafaţă de 5.700 de kilometri pătraţi, se"/>
  </head>
  <body>
    <article>
      <h1>India: Aproape 18.000 de păsări migratoare au fost găsite moarte</h1>
      <address><time datetime="2019-11-20T13:46:10+00:00">20 Nov 2019, 13:46</time> by <a rel="author">PUBLIKA.MD</a></address>
      <p><b>Aproape 18.000 de păsări migratoare au fost găsite moarte pe Lacul Sambhar, cel mai mare lac cu apă sărată din India, în statul Rajasthan, au anunţat miercuri oficiali, transmite <a href="https://www.agerpres.ro/planeta/2019/11/20/india-aproape-18-000-de-pasari-migratoare-gasite-moarte-pe-lacul-sambhar-din-rajasthan--406263">agerpres.ro</a>.</b><br/><br/>Lacul Sambhar, cu o suprafaţă de 5.700 de kilometri pătraţi, se află la 80 de kilometri sud-vest de Jaipur, capitala statului Rajasthan (nord-vestul Indiei), şi atrage mii de păsări migratoare în fiecare iarnă.<br/><br/>Păsările moarte au fost observate pentru prima dată de turişti în urmă cu circa 11 zile, a declarat un oficial al Departamentului Forestier, Kavita Singh.<br/><br/>Departamentul Forestier a strâns până miercuri la prânz carcasele a circa 17.995 de păsări din peste 15 specii.<br/><br/>Cel puţin 600 de păsări afectate sunt tratate în adăposturi temporare sau în iazuri din apropierea lacului, au declarat oficiali locali din districtele Jaipur şi Nagaur.<br/><br/>Carcasele păsărilor moarte au fost îngropate. "Încă găsim păsări moarte, însă numărul lor a scăzut", a mai spus Singh.<br/><br/>Mostre prelevate de la păsările moarte şi din apa lacului au fost trimise la laboratoare din ţară, însă cauza morţii lor nu a fost încă confirmată. Varianta gripei aviare a fost exclusă, a spus Singh.<br/><br/>Testele iniţiale realizate de un laborator din Rajasthan au indicat posibila cauză a deceselor ca fiind botulismul aviar, o boală neuromusculară gravă întâlnită la păsări provocată de ingestia de toxine, însă această variantă nu a fost deocamdată confirmată, au spus oficiali.</p>
    </article>
  </body>
</html>