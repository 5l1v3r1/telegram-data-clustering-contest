<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919281/%D8%A7%D9%82%D8%AF%D8%A7%D9%85%D8%A7%D8%AA-%D9%85%D9%87%D9%85-%D9%BE%D8%B1%D9%81%D8%B3%D9%88%D8%B1-%D8%B1%D8%B6%D8%A7-%D8%AF%D8%B1-%D8%B2%D9%85%DB%8C%D9%86%D9%87-%D9%85%DB%8C%D8%AF%D8%A7%D9%86-%D8%AF%D8%A7%D8%AF%D9%86-%D8%A8%D9%87-%D8%AC%D9%88%D8%A7%D9%86%D8%A7%D9%86-%D9%88-%D8%A7%DB%8C%D8%AC%D8%A7%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-20T13:45:56+00:00"/>
    <meta property="og:title" content="اقدامات مهم پرفسور رضا در زمینه میدان دادن به جوانان و ایجاد سیستم ترمی واحدی"/>
    <meta property="og:description" content="استاد بازنشسته تهران و عضو مدعو فرهنگستان علوم،با اشاره به درگذشت پروفسور فضل الله رضا، شخصیت وی را فردی دوست داشتنی و متواضع توصیف کرد و گفت: ایشان دو تحول مهم در دانشگاه تهران ایجاد کردند که یکی توجه به جوان گرایی در دانشگاه و دیگری ایجاد سیستم ترمی واحدی بود که باعث تحولات مهم در این دانشگاه شد."/>
  </head>
  <body>
    <article>
      <h6 class="kicker">استاد بازنشسته تهران عنوان کرد</h6>
      <h1>اقدامات مهم پرفسور رضا در زمینه میدان دادن به جوانان و ایجاد سیستم ترمی واحدی</h1>
      <address><time datetime="2019-11-20T13:45:56+00:00">20 Nov 2019, 13:45</time> by <a rel="author">فرزانه جوادی</a></address>
      <p>استاد بازنشسته تهران و عضو مدعو فرهنگستان علوم،با اشاره به درگذشت پروفسور فضل الله رضا، شخصیت وی را فردی دوست داشتنی و متواضع توصیف کرد و گفت: ایشان دو تحول مهم در دانشگاه تهران ایجاد کردند که یکی توجه به جوان گرایی در دانشگاه و دیگری ایجاد سیستم ترمی واحدی بود که باعث تحولات مهم در این دانشگاه شد.</p>
      <p><b>دکتر رحیم زارع نهندی در گفت و گو با ایسنا،</b> با اشاره به ورودش در سال 46 به دانشگاه تهران عنوان کرد: پروفسور فضل الله رضا در سال 48 ریاست این دانشگاه را برعهده گرفت. ایشان استاد دانشگاه سیراکیوس(Syracuse University) آمریکا بودند که مدرک دکتری خود را در رشته انفورماتیک اخذ کرد.</p>
      <p>وی افزود: کار مهمی که پروفسور فضل الله رضا در آن سال انجام داد بازنشسته کردن اساتید قدیمی دانشگاه تهران بود که البته این اساتید خدمات بسیار ارزنده به دانشگاه ارائه کرده بودند اما سنشان به حدی رسیده بود که باید بازنشسته می‌شدند و پروفسور رضا با حکمی همه آنها را بازنشسته کرد؛ این اقدام باعث شد به جوانانی که به تازگی از فرانسه فارغ التحصیل شده بودند میدان داده شود و آنها بتوانند برنامه‌های دانشگاه را پیش ببرند.</p>
      <p>این استاد بازنشسته دانشگاه تهران با بیان این که اقدام فوق تغییری مهمی در سیستم دانشگاهی ایجاد کرده است افزود: پروفسور رضا همچنین سیستم ترمی واحدی را به دانشگاه تهران آوردند که تا آن زمان وجود نداشت و بعد از آن ثبت نام‌ها به صورت مکانیزه انجام می‌شد.</p>
      <p>وی در پاسخ به این که چرا بازنشسته کردن اساتید تا پیش از ریاست دکتر رضا ممکن نبوده است، گفت: در آن زمان استاد سالاری حاکم بود و این اساتید صاحب کرسی بودند در حالی که لازم بود معلومات جدیدی به دانشجویان ارائه شود و محتوای آموزشی تحول پیدا کند.  این در حالی است که ریاست قبلی دانشگاه، جهانشاه صالح نتوانسته بود تغییرات عمده در دانشگاه ایجاد کند.</p>
      <p>وی با اشاره به این که مدت ریاست پروفسور فضل الله رضا در دانشگاه تهران 9 سال به طول انجامیده است تصریح کرد: ایشان سال 57 به آمریکا رفتند و تنها دو مرتبه برای تجلیل و دیدار از کشور به دعوت وزارت علوم به ایران آمدند.</p>
      <p>وی درباره شخصیت و ویژگی‌های اخلاقی این استاد برجسته خاطر نشان کرد: پروفسور رضا شخصیتی بسیار علمی، دوست داشتنی و متواضع داشت و با وجودآن که از مقام علمی بالایی برخوردار بود با کمال تواضع با همکارانشان برخورد می‌کند، به طوری که مسئله بازنشسته کردن اساتید پیشکسوت را با سیاست خاص و نرمی مطرح و پیش بردند.</p>
      <p>عضو مدعو فرهنگستان علوم در پایان با اشاره به این که ادامه تحصیل او در این دانشگاه و دریافت درجه استادی متاثر از دروسی بوده که پس از تحول نظام دانشگاهی از سوی پروفسور رضا تدریس شده است، خاطر نشان کرد: ایشان فردی باسواد و با تدبیر بود و توانست تغییرات مهمی همچون توجه به جوان گرایی و تحول علمی در دانشگاه تهران ایجاد کند.</p>
      <p>انتهای پیام</p>
    </article>
  </body>
</html>