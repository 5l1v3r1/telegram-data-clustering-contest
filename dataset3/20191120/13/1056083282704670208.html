<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919265/%DA%A9%D9%86%DA%AF%D8%B1%D9%87-%DB%B3%DB%B0%DB%B0%DB%B0-%D8%B4%D9%87%DB%8C%D8%AF-%D8%A8%D8%B3%DB%8C%D8%AC%DB%8C-%D8%A7%D8%B3%D8%AA%D8%A7%D9%86-%D8%A7%D9%84%D8%A8%D8%B1%D8%B2-%D8%A8%D8%B1%DA%AF%D8%B2%D8%A7%D8%B1-%D8%B4%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-20T13:19:36+00:00"/>
    <meta property="og:title" content="کنگره ۳۰۰۰ شهید بسیجی استان البرز برگزار شد"/>
    <meta property="og:description" content="مدیرکل بنیاد شهید و امور ایثارگران استان البرز گفت:داشتن روحیه‌ انقلابی و ولایت مدار لازمه حرکت در خط شهدا بوده و از این طریق است که می‌توان به سعادت و سربلندی دست‌ یافت."/>
  </head>
  <body>
    <article>
      <h1>کنگره ۳۰۰۰ شهید بسیجی استان البرز برگزار شد</h1>
      <address>
        <time datetime="2019-11-20T13:19:36+00:00">20 Nov 2019, 13:19</time>
      </address>
      <p>مدیرکل بنیاد شهید و امور ایثارگران استان البرز گفت:داشتن روحیه‌ انقلابی و ولایت مدار لازمه حرکت در خط شهدا بوده و از این طریق است که می‌توان به سعادت و سربلندی دست‌ یافت.</p>
      <p>به گزارش ایسنا،‌ کنگره‌ ۳۰۰۰ شهید بسیجی استان البرز صبح امروز ۲۹ آبان ماه هم‌زمان با نخستین روز از هفته بسیج با حضور خانواده‌های معظم شهدا و ایثارگران، سردار حسن حمیدزاده معاون اسبق پارلمانی سپاه پاسداران انقلاب اسلامی، سلیمان رستمیان مدیرکل بنیاد شهید و امور ایثارگران استان البرز، مسئولان لشگری و استانی و امت شهیدپرور استان البرز در حسینیه ثارالله سپاه استان البرز برگزار شد.</p>
      <p>سلیمان رستمیان در حاشیه‌ این مراسم با گرامی داشت یاد و خاطر شهدا و ایثارگران و تبریک هفته بسیج گفت: شهادت توفیق بزرگ الهی است که نصیب هرکس نمی‌شود زیرا افراد زیادی هستند که ویژگی‌های معنوی بالایی دارند اما لیاقت شهادت نصیبشان نمی‌شود.</p>
      <p>وی با تأکید بر اینکه زنده نگه‌داشتن یاد شهدا زنده ماندن فرهنگ ایثار و شهادت است  بیان کرد: باید در راستای تجلیل و زنده نگه‌داشتن یاد و خاطره‌ شهدا و ترویج فرهنگ ایثار و شهادت تلاش و اهتمام جدی داشته باشیم. داشتن روحیه‌ انقلابی و ولایت مدار لازمه حرکت در خط شهدا بوده و از این طریق است که می‌توان به سعادت و سربلندی دست‌ یافت.</p>
      <p>مدیرکل بنیاد شهید و امور ایثارگران استان البرز بسیجیان را ادامه‌دهنده‌ راه شهدا و ایثارگران دانست و گفت: بسیجیان باید بصیرت و آگاهی خود را افزایش داده تا بتوانند ادامه‌دهنده‌ راه شهدا باشند.</p>
      <p>گفتنی است در این مراسم پیکر پاک یک‌تن از شهدای گمنام دوران دفاع مقدس بر روی دستان مردم استان البرز تشییع شد.<br/>انتهای پیام</p>
    </article>
  </body>
</html>