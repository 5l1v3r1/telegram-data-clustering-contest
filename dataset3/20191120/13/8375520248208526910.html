<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/sankciji-jes-proti-rosiji-mayut-zalishatisya-do-povnogo-vikonannya-neyu-minskih-domovlenostey-poroshenko-zustrivsya-z-tuskom-641206.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-20T13:04:00+00:00"/>
    <meta property="og:title" content="Санкції ЄС проти Росії мають залишатися до повного виконання нею мінських домовленостей – Порошенко зустрівся з Туском"/>
    <meta property="og:description" content="Петро Порошенко висловив вдячність Дональду Туску за його тверду багаторічну та самовіддану підтримку України на шляху європейської інтеграції"/>
  </head>
  <body>
    <article>
      <h1>Санкції ЄС проти Росії мають залишатися до повного виконання нею мінських домовленостей – Порошенко зустрівся з Туском</h1>
      <address>
        <time datetime="2019-11-20T13:04:00+00:00">20 Nov 2019, 13:04</time>
      </address>
      <h4>Петро Порошенко висловив вдячність Дональду Туску за його тверду багаторічну та самовіддану підтримку України на шляху європейської інтеграції</h4>
      <p>У ході робочого візиту до Хорватії для участі у Конгресі Європейської народної партії п’ятий президент України, голова «Європейської солідарності» Петро Порошенко зустрівся з президентом Європейської Ради Дональдом Туском. Про це йдеться у повідомленні на сайті  «Європейської солідарності».</p>
      <p>Порошенко висловив вдячність Туску за його тверду багаторічну та самовіддану підтримку України на шляху європейської інтеграції.</p>
      <p>Висловлено сподівання, що нове керівництво Європейського Союзу  так само рішуче і наполегливо підтримуватиме Україну під час своєї каденції.</p>
      <p>Сторони обговорили останній розвиток на Донбасі та відзначили необхідність подвоєння зусиль із забезпечення виконання Російською Федерацією безпекових вимог Мінських домовленостей.</p>
      <figure>
        <img src="https://glavcom.ua/img/forall/users/106/10697/mpal1991-1024x683.jpg"/>
        <figcaption>Фото: eurosolidarity.org</figcaption>
      </figure>
      <p>Зазначено, що переважну більшість останніх кроків у мирному врегулюванні було здійснено українською стороною, що без відповідних кроків Росії як держави-агресора не може вважатися достатнім прогресом.</p>
      <p>Сторони наголосили, що санкції ЄС мають залишатися до повного виконання РФ Мінських домовленостей та відновлення суверенітету і територіальної цілісності України, включно з Кримом.</p>
      <p>Важливу увагу під час зустрічі було приділено розвитку внутрішньої ситуації в Україні. Висловлено глибоку стурбованість у зв’язку з ознаками відновлення політично-вмотивованих переслідувань в Україні та збільшення тиску на свободу слова та ЗМІ.</p>
      <p>Наприкінці зустрічі скоординовано шляхи зміцнення відносин партнерства між партією «Європейська солідарність» та Європейською народною партією.</p>
      <related>
        <a href="https://glavcom.ua/country/politics/sponsorska-solidarnist-zvidki-bere-groshi-onovlena-partiya-poroshenka-640985.html"/>
        <a href="https://glavcom.ua/news/poroshenko-pro-zagiblogo-komandira-128-brigadi-same-zavdyaki-takim-geroyam-ukrajina-vstoyala-640956.html"/>
        <a href="https://glavcom.ua/digest/mirne-vregulyuvannya-na-donbasi-protistoyannya-za-lashtunkami-normandskogo-samitu-v-parizhi-640882.html"/>
      </related>
    </article>
  </body>
</html>