<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/lifestyle-lyubopitno/otkrikha-muzikalna-aleya-na-slavata-v-london-407195.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-20T13:39:00+00:00"/>
    <meta property="og:title" content="Откриха Музикална алея на славата в Лондон"/>
    <meta property="og:description" content="Първи почетоха рокаджийте от „Ху“"/>
  </head>
  <body>
    <article>
      <h1>Откриха Музикална алея на славата в Лондон</h1>
      <address><time datetime="2019-11-20T13:39:00+00:00">20 Nov 2019, 13:39</time> by <a rel="author">Агенция Стандарт</a></address>
      <p>Музикална алея на славата бе открита в Лондон. Легендарната рок група „Ху“ стана първият почетен член. Певецът Роджър Далтрий и китаристът Пийт Таунсенд се явиха на откриващата церемония в Камдън и изразиха своята гордост, че са първите с подобно постижение. „Това е чудесно за всички – за квартала, за града, за бизнеса. Всички сме допринесли и продължаваме да го правим“, каза Таунсенд. „Нека тази алея дълго да блести и да се пълни със звезди, защото ние имаме най-добрата музикална индустрия в света“, допълни Далтрий. Музикалната алея на славата е дело на промоутъра Лий Бенет. Първоначално идеята му хрумнала преди 10 години, когато живял в Калифорния и осъзнал, че в Англия няма еквивалент на Холивудската алея на славата. Той възнамерява да почита по 20 изпълнители на година и иска през следващите две десетилетия да бъдат поставени над 400 каменни плочи. Международно жури от музиканти, журналисти и други представители на индустрията ще избира кой ще се озове в Камдън. Бе потвърдено, че следващите почетени ще бъдат в началото на 2020-а – местните герои от групата „Madness“.</p>
    </article>
  </body>
</html>