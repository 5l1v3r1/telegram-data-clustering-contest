<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/eidiseis/diethni/kosmos/chongk-kongk-proin-ypallilos-toy-vretanikoy-proxeneioy-katiggeile-vasanismo-apo-kinezoys-mystikoys/"/>
    <meta property="og:site_name" content="ert.gr"/>
    <meta property="article:published_time" content="2019-11-20T13:16:42+00:00"/>
    <meta property="og:title" content="Χονγκ Κονγκ: Πρώην υπάλληλος του βρετανικού προξενείου κατήγγειλε βασανισμό από Κινέζους μυστικούς"/>
    <meta property="og:description" content="Ένας πρώην υπάλληλος του βρετανικού προξενείου στο Χονγκ Κονγκ κατήγγειλε ότι υπέστη ξυλοδαρμό και στέρηση ύπνου από άνδρες της κινεζικής μυστικής αστυνομίας, οι οποίοι τον είχαν δέσει πιέζοντάς τον να τους αποκαλύψει πληροφορίες για τους φιλοδημοκρατικούς διαδηλωτές, σύμφωνα με το BBC και την Wall Street Journal."/>
  </head>
  <body>
    <article>
      <h1>Χονγκ Κονγκ: Πρώην υπάλληλος του βρετανικού προξενείου κατήγγειλε βασανισμό από Κινέζους μυστικούς</h1>
      <address><time datetime="2019-11-20T13:16:42+00:00">20 Nov 2019, 13:16</time> by <a rel="author">Κων/να Βαλαούρα</a></address>
      <p>Ένας πρώην υπάλληλος του βρετανικού προξενείου στο Χονγκ Κονγκ κατήγγειλε ότι υπέστη ξυλοδαρμό και στέρηση ύπνου από άνδρες της κινεζικής μυστικής αστυνομίας, οι οποίοι τον είχαν δέσει πιέζοντάς τον να τους αποκαλύψει πληροφορίες για τους φιλοδημοκρατικούς διαδηλωτές, σύμφωνα με το BBC και την Wall Street Journal.</p>
      <p>Ο Σάιμον Τσενγκ, ένας κάτοικος του Χονγκ Κονγκ ο οποίος εργαζόταν για την βρετανική κυβέρνηση για σχεδόν δύο χρόνια, παρέμεινε υπό κράτηση επί 15 ημέρες τον Αύγουστο σε μια επίσκεψή του στην ηπειρωτική Κίνα.</p>
      <p>«Μου πέρασαν χειροπέδες, μου έδεσαν τα μάτια και μου έβαλαν κουκούλα», δήλωσε ο 29χρονος στο BBC.</p>
      <p>Όταν συνελήφθη ο Τσενγκ εργαζόταν για την ομάδα επιχειρησιακής ανάπτυξης της βρετανικής αποστολής. Όπως δήλωσε στην εφημερίδα, ανακρίθηκε επανειλημμένως για τον ρόλο τον οποίο οι ανακριτές του θεωρούσαν ότι διαδραμάτιζε η Βρετανία στην υποκίνηση των ταραχών.</p>
      <p>Από τον φόβο του, όπως είπε ο ίδιος, αποκάλυψε τους κωδικούς πρόσβασης του κινητού του και των λογαριασμών του στα μέσα κοινωνικής δικτύωσης, κατονόμασε δύο βρετανούς αξιωματούχους του προξενείου που θεωρούσε ότι είχαν διασυνδέσεις με τον στρατό και τις μυστικές υπηρεσίες και έδωσε λεπτομέρειες για κάποια πρόσωπα που εμπλέκονταν στις διαδηλώσεις.</p>
      <p>Ο Βρετανός υπουργός Εξωτερικών Ντομινίκ Ράαμπ καταδίκασε την μεταχείριση που είχε ο Τσενγκ από την Κίνα.</p>
      <p>Ο Ράαμπ δήλωσε στην εφημερίδα ότι κάλεσε τον Κινέζο πρεσβευτή «για να του εκφράσει την οργή του» και πρόσθεσε: «Έχω καταστήσει σαφές ότι αναμένουμε οι κινεζικές αρχές να ερευνήσουν (την υπόθεση) και να κάνουν όσους ευθύνονται να λογοδοτήσουν».</p>
      <p>
        <b>Δυσφορία της Κίνας κατά ΗΠΑ και Βρετανίας</b>
      </p>
      <p>Η Γερουσία των ΗΠΑ ενέκρινε χθες Τρίτη ομόφωνα σχέδιο νόμου υπέρ των διαδηλωτών στο Χονγκ Κονγκ, προκαλώντας την οργή της κυβέρνησης της Κίνας.</p>
      <p>Η Κίνα σε αντίδραση κάλεσε έναν υψηλόβαθμο Αμερικανό διπλωμάτη για εξηγήσεις, ενώ απείλησε τις ΗΠΑ με «αντίποινα».</p>
      <p>Ο πρεσβευτής της Κίνας στο Λονδίνο κατηγόρησε ξένες χώρες, ανάμεσά τους και τη Βρετανία, ότι επεμβαίνουν στις εσωτερικές υποθέσεις της Κίνας.</p>
      <p>
        <b>Δεκάδες διαδηλωτές παραμένουν στο Πολυτεχνείο</b>
      </p>
      <p>Την ίδια ώρα, δεκάδες άνθρωποι παραμένουν κλεισμένοι στο Πολυτεχνείο του Χονγκ Κονγκ για τέταρτη συνεχή ημέρα, την ώρα που τα μέσα μαζικής μεταφοράς έχουν γίνει στόχος διάφορων ενεργειών προκειμένου οι διαδηλωτές να αποσπάσουν την προσοχή της αστυνομίας από την πολιορκία του πανεπιστημιακού ιδρύματος.</p>
      <figure>
        <img src="https://www.ert.gr/wp-content/uploads/2019/11/hong11.jpg"/>
        <figcaption>(AP Photo/Ng Han Guan)</figcaption>
      </figure>
      <p>Περίπου 800 διαδηλωτές είχαν βγει από το Πολυτεχνείο ως χθες Τρίτη στις 11:00 το πρωί τοπική ώρα (17:00 ώρα Ελλάδας), περιλαμβανομένων 300 ανηλίκων, ανακοίνωσε η κυβέρνηση του Χονγκ Κονγκ.</p>
      <p>Η εφημερίδα του Χονγκ Κονγκ South China Daily εκτιμά σε 60 με 100 τον αριθμό των διαδηλωτών που παραμένουν μέσα στον χώρο του Πολυτεχνείου.</p>
      <p>Μέχρι στιγμής οι διαδηλωτές έχουν απωθήσει τους αστυνομικούς που προσπάθησαν να τους διώξουν ρίχνοντάς τους βόμβες μολότοφ και τούβλα. Η αστυνομία από την πλευρά της προειδοποίησε ότι, αν δεχθεί επίθεση με φονικά όπλα, θα κάνει χρήση πραγματικών σφαιρών.</p>
      <p>«Η αστυνομία καλεί όλους όσοι βρίσκονται στον χώρο του πανεπιστημίου να αποχωρήσουν με ειρηνικό τρόπο και δεσμεύεται ότι η νομική τους αντιμετώπιση θα είναι δίκαιη», τόνισε η αστυνομία σε ανακοίνωσή της.</p>
      <p>Σε μια προσπάθεια να χαλαρώσουν τον αστυνομικό κλοιό γύρω από το Πολυτεχνείο οι διαδηλωτές προχώρησαν σε διάφορες δράσεις με στόχο να εμποδίσουν την ομαλή λειτουργία του μετρό κατά την ώρα αιχμής.</p>
      <figure>
        <img src="https://www.ert.gr/wp-content/uploads/2019/11/hong10.jpg"/>
        <figcaption>(AP Photo/Ng Han Guan)</figcaption>
      </figure>
      <p>Διαδηλωτές έκλεισαν τις πόρτες του υπόγειου σιδηρόδρομου προκαλώντας μεγάλες καθυστερήσεις, ενώ με εκκλήσεις τους σε ιστότοπους κοινωνικής δικτύωσης ζητούσαν από τους εργαζόμενους να βγουν στον δρόμο να διαδηλώσουν κατά το μεσημεριανό τους διάλλειμα.</p>
      <p>Εξάλλου σήμερα άνοιξαν τα σχολεία πρωτοβάθμιας και δευτεροβάθμιας εκπαίδευσης τα οποία ήταν κλειστά εδώ και μία εβδομάδα. Ωστόσο κλειστοί παραμένουν οι παιδικοί και οι βρεφονηπιακοί σταθμοί.</p>
      <p>Πηγή ΑΠΕ-ΜΠΕ, AFP, dpa</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/frontpage/i-kyvernisi-tis-kolomvias-kleinei-ta-synora-gia-treis-imeres-enopsei-kinitopoiiseon/"/>
        <a href="https://www.ert.gr/eidiseis/diethni/kosmos/krisimes-ores-sto-chongk-kongk-video/"/>
        <a href="https://www.ert.gr/eidiseis/ellada/politiki/synantiseis-koymoytsakoy-stis-ipa-gia-to-metanasteytiko/"/>
        <a href="https://www.ert.gr/eidiseis/diethni/ameriki/synantisi-pompeo-christodoylidi-gia-sysfixi-ton-dimeron-scheseon/"/>
        <a href="https://www.ert.gr/frontpage/ekrixi-aerioy-skotonei-15-anthrakorychoys-sti-kina/"/>
        <a href="https://www.ert.gr/roi-idiseon/ekriktiki-i-katastasi-sto-chongk-kongk/"/>
      </related>
    </article>
  </body>
</html>