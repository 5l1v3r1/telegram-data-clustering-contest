<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.novella2000.it/tiziano-ferro-contro-fedez-bullismo/"/>
    <meta property="og:site_name" content="Novella 2000"/>
    <meta property="article:published_time" content="2019-11-20T13:21:46+00:00"/>
    <meta property="og:title" content="Tiziano Ferro contro Fedez e il bullismo: il rapper risponde"/>
    <meta property="og:description" content="Nel corso della conferenza stampa del sul nuovo album, Tiziano Ferro si scaglia contro Fedez e il bullismo, e il rapper risponde alle accuse."/>
  </head>
  <body>
    <article>
      <h1>Tiziano Ferro contro Fedez e il bullismo: il rapper risponde</h1>
      <address><time datetime="2019-11-20T13:21:46+00:00">20 Nov 2019, 13:21</time> by <a rel="author" href="https://www.novella2000.it/author/vincenzo/" target="_blank">Vincenzo Chianese</a></address>
      <h3>Nel corso della conferenza stampa del sul nuovo album, Tiziano Ferro si scaglia contro Fedez e il bullismo, e il rapper risponde alle accuse</h3>
      <p>Ore importanti, queste, per <b>Tiziano Ferro</b>. <a href="https://www.instagram.com/tizianoferro/?hl=it">L’amatissimo artista di Latina</a> sta infatti per lanciare il suo nuovo album di inediti, <i>Accetto Miracoli</i>, che sarà pubblicato <b>venerdì 22 novembre</b>. Tanta è l’attesa di scoprire quali emozioni ci riserverà quest’anno il cantautore, e di certo i due singoli che anticipano il disco, <i>Buona (Cattiva) Sorte</i> e la title track <i>Accetto Miracoli</i>, non deludono le aspettative. Nel mentre solo poche ore fa a Milano si è tenuta la conferenza stampa del nuovo progetto di <b>Ferro</b>, che ha così avuto modo di parlare per la prima volta di questo atteso lavoro, <a href="https://www.novella2000.it/tiziano-ferro-trattative-sanremo-2020/">dopo il gossip sulla sua partecipazione a <b>Sanremo 2020</b></a>. Nel corso della chiacchierata con i giornalisti, però, <b>Tiziano</b> si è improvvisamente schierato contro <b>Fedez</b> e il <b>bullismo</b>, per via di un testo del rapper. Quest’ultimo, così, letta la polemica è intervenuto replicando al cantante. Ecco tutto quello che è accaduto.</p>
      <p>Tutti, senza dubbio, conosceremo il brano <i>Tutto Il Contrario</i> di <b>Fedez</b>, una delle più amate e famose canzoni del rapper, pubblicata all’incirca dieci anni fa. All’interno del testo vengono anche citati lo stesso <b>Tiziano Ferro</b> e la sua omosessualità. Il pezzo infatti recita:</p>
      <blockquote>“Mi interessa che Tiziano Ferro abbia fatto outing, ora so che ha mangiato più wurstel che crauti”</blockquote>
      <p>Così, qualche ora fa, nel corso della conferenza stampa di <i>Accetto Miracoli</i>, <b>Tiziano Ferro</b> si è schierato non solo contro <b>Fedez</b>, ma anche contro il <b>bullismo</b> e l’omofobia, lanciando uno splendido messaggio. Queste le sue parole, riportate da <i>Rockol</i>:</p>
      <blockquote>“Mi sono sempre sentito un outsider. Da bambino ero grasso e gli altri mi consideravano uno sfigato perché a differenza degli altri ragazzini, che giocavano a calcio, a me piaceva studiare e lavorare in radio. Ma il bullismo nei miei confronti non si è fermato a quando avevo 18 anni. Succede ancora oggi e gli attacchi arrivano anche da parte di chi scrive canzoni. A me piace fare ironia, ma se la presa in giro coinvolge il mondo dei sentimenti e della sessualità ci rimango male. E il fatto che un idolo dei ragazzini possa prendermi in giro su certe tematiche è un atto di bullismo: non si scherza su queste cose”</blockquote>
      <p>A quel punto proprio <b>Fedez</b> ha deciso di intervenire, e di replicare alle accuse di <b>Tiziano Ferro</b>. Leggiamo le sue parole.</p>
      <h3>Fedez, accusato di bullismo da Tiziano Ferro, replica al cantante</h3>
      <p>Dopo aver letto le parole di <b>Tiziano Ferro</b>, <b>Fedez</b>, con delle Instagram Stories, ha deciso di replicare alle accuse di <b>bullismo</b> del cantante, affermando:</p>
      <blockquote>“Ho appena letto un articolo, in cui pare che Tiziano Ferro mi abbia accusato di omofobia e bullismo, facendo riferimento ad un testo che ho scritto una decina di anni fa. Mi stupisce il tempismo di questa dichiarazione. Questo testo l’ho scritto che avevo 19 anni, quando ancora non avevo un casa discografica e un pubblico. Questa canzone mi ha lanciato ed è stata la mia prima canzone famosa. Mi fa stano rendere conto di una cosa che ho scritto tanti anni fa. A quell’età si hanno delle esperienze diverse e ci si esprime con toni diversi”</blockquote>
      <p>Proseguendo <b>Fedez</b> chiarisce anche il suo pensiero sul <b>bullismo</b> e sull’omofobia, invitando <b>Tiziano Ferro</b> a lavorare insieme e facendo le sue scuse:</p>
      <blockquote>“Penso, negli anni, di aver dimostrato che io e l’omofobia viaggiamo in parallelo e non ci incontriamo. Basti pensare a quello che ho fatto con Mika contro il bullismo e l’omofobia. Non ho mai pensato che quella canzone potesse aver offeso Tiziano. Ora che lo so mi sento di dire che non avevo intenzione di offendere. Mi dispiace e sono sicuro che sul tema omofobia e bullismo sia io che Tiziano possiamo trovarci d’accordo e fare tante belle cose insieme. Rendiamo costruttiva questa cosa, invece di litigare tramite interviste. Laddove Tiziano avesse voglia di fare qualcosa che possa sensibilizzare le persone, mi trova a completa disposizione”</blockquote>
      <p>Che dunque <b>Tiziano Ferro</b> e <b>Fedez</b> abbiano modo di chiarirsi? I due artisti potrebbero presto collaborare insieme? Non ci resta che attendere per scoprirlo.</p>
      <related>
        <a href="https://www.novella2000.it/giulia-de-lellis-affari-andrea-iannone/"/>
        <a href="https://www.novella2000.it/andrea-damante-fidanzato-nuova-ragazza/"/>
        <a href="https://www.novella2000.it/karina-cascella-attacca-barbara-de-santi-replica-duramente-instagram/"/>
      </related>
    </article>
  </body>
</html>