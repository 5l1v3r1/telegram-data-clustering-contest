<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/salos-me-dimosieyma-tis-ef-syn-gia-parakoloythiseis-politon-me-kryfes-kameres-se-aytokinita-kai-gps-ti-apanta-i-el-as/"/>
    <meta property="og:site_name" content="europost.gr"/>
    <meta property="article:published_time" content="2019-11-20T13:00:55+00:00"/>
    <meta property="og:title" content="Σάλος με δημοσίευμα της «ΕΦ.ΣΥΝ.» για παρακολουθήσεις πολιτών με κρυφές κάμερες σε αυτοκίνητα και GPS – Τι απαντά η ΕΛ.ΑΣ"/>
    <meta property="og:description" content="Με ανακοίνωσή της, η Αστυνομία δίνει τη δική της απάντηση για τα δημοσιεύματα της Εφημερίδας των Συντακτών, σύμφωνα με τα οποία πολίτες παρακολουθούνται με συσκευές GPS και αυτοκίνητο με κρυφή κάμερα παρακολουθούσε γραφεία συλλογικότητας στα"/>
  </head>
  <body>
    <article>
      <h1>Σάλος με δημοσίευμα της «ΕΦ.ΣΥΝ.» για παρακολουθήσεις πολιτών με κρυφές κάμερες σε αυτοκίνητα και GPS – Τι απαντά η ΕΛ.ΑΣ</h1>
      <address>
        <time datetime="2019-11-20T13:00:55+00:00">20 Nov 2019, 13:00</time>
      </address>
      <p>Με ανακοίνωσή της, η Αστυνομία δίνει τη δική της απάντηση για τα δημοσιεύματα της Εφημερίδας των Συντακτών, σύμφωνα με τα οποία πολίτες παρακολουθούνται με συσκευές GPS και αυτοκίνητο με κρυφή κάμερα παρακολουθούσε γραφεία συλλογικότητας στα Εξάρχεια.</p>
      <p>Σε ό,τι αφορά στο δεύτερο περιστατικό, η Αστυνομία αναφέρει σε ανακοίνωσή της πως πρόκειται για δικό της αυτοκίνητο που βρισκόταν σε διατεταγμένη υπηρεσία στα Εξάρχεια.</p>
      <p>Η ανακοίνωση από την Αστυνομία ήρθε μετά το δεύτερο δημοσίευμα της Εφ.Συν., σήμερα Τετάρτη (20.11.2019), σύμφωνα με το οποίο έξω από τα γραφεία της αναρχικής-κομμουνιστικής συλλογικότητας «Ταξική Αντεπίθεση» στα Εξάρχεια βρισκόταν αυτοκίνητο με κρυφή κάμερα στον καθρέφτη στραμμένη στην είσοδο και όταν εντοπίστηκε, διμοιρία των ΜΑΤ το φυγάδευσε.</p>
      <p>«Το αυτοκίνητο ανήκει στην Ελληνική Αστυνομία και εκτελούσε διατεταγμένη υπηρεσία περιπολίας στα Εξάρχεια», αναφέρει η ανακοίνωση, στην οποία μάλιστα σημειώνεται πως σε ολιγόλεπτη στάση του στην πλατεία προσήλθαν, πολίτες προκάλεσαν ζημιές και γι’ αυτό κλήθηκαν τα ΜΑΤ.</p>
      <p>Σχετικά με το χθεσινό δημοσίευμα σύμφωνα με το οποίο πολίτες παρακολουθούνται μέσω συσκευών GPS που βάζουν αστυνομικοί στα αυτοκίνητα ή τις μηχανές τους, η Αστυνομία διαψεύδει τέτοιες πρακτικές. Χαρακτηρίζει τις καταγγελίες «εντελώς ανυπόστατες».</p>
      <p>Όλη η ανακοίνωση από την αστυνομία<br/>Σχετικά με δημοσιεύματα της Εφημερίδας των Συντακτών, που αφορούν σε δραστηριότητες της Ελληνικής Αστυνομίας στην περιοχή των Εξαρχείων, ανακοινώνεται ότι το αυτοκίνητο στο οποίο αναφέρεται ανήκει στην Ελληνική Αστυνομία και εκτελούσε διατεταγμένη υπηρεσία περιπολίας στα Εξάρχεια. Σε ολιγόλεπτη στάση του για να επιτηρηθούν γεγονότα στην Πλατεία προσήλθαν πολίτες οι οποίοι και προκάλεσαν ζημιές. Το αυτοκίνητο συνέχισε, με την παρέμβαση των ειδικών δυνάμεων (ΜΑΤ) την υπηρεσία του. Για το θέμα σχηματίζεται δικογραφία η οποία και θα αποσταλεί στον εισαγγελέα.</p>
      <p>Με την ευκαιρία τονίζεται και πάλι πως καταγγελίες περί παράνομων παρακολουθήσεων πολιτών είναι εντελώς ανυπόστατες. Οι αστυνομικές Αρχές εκτελούν τα καθήκοντά τους με απόλυτη προσήλωση στη νομιμότητα και αυτό τηρείται απαρέγκλιτα.</p>
    </article>
  </body>
</html>