<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.forzaroma.info/news-as-roma/primavera-plesnierowicz-roma-che-accoglienza-vinco-lo-scudetto-e-poi-torno-al-lech-poznan/"/>
    <meta property="og:site_name" content="Forzaroma.info"/>
    <meta property="article:published_time" content="2019-11-20T13:31:14+00:00"/>
    <meta property="og:title" content="Primavera, Pleśnierowicz: “Roma, che accoglienza. Vinco lo scudetto e poi torno al Lech Poznan”"/>
    <meta property="og:description" content="Il giovane difensore polacco è arrivato in giallorosso negli ultimi giorni di mercato:"/>
  </head>
  <body>
    <article>
      <h1>Primavera, Pleśnierowicz: “Roma, che accoglienza. Vinco lo scudetto e poi torno al Lech Poznan”</h1>
      <h2>Il giovane difensore polacco è arrivato in giallorosso negli ultimi giorni di mercato: “È stato tutto molto veloce, ma i miei compagni mi hanno coccolato da subito”</h2>
      <address><time datetime="2019-11-20T13:31:14+00:00">20 Nov 2019, 13:31</time> by <a rel="author" href="https://www.forzaroma.info/author/redazioneforzaroma/" target="_blank">Redazione</a></address>
      <p>La <b>Roma Primavera</b> in estate ha cambiato diversi elementi, in quello che è il naturale ricambio del settore giovanile che avviene ogni anno. Il club giallorosso ha pescato molti giocatori anche all’estero, da <b>Estrella</b> a <b>Providence</b> fino a Wiktor <b>Pleśnierowicz</b>. Il difensore polacco è arrivato nelle ultime ore di mercato estivo dal <b>Lech Poznan</b>: dopo 4 presenze con la squadra di Alberto<b> De Rossi</b>, il centrale classe 2001 ha parlato a ‘gloswielpokolski.pl’.</p>
      <p><i>“Il 28 agosto mi sono trovato un messaggio del mio agente che mi diceva di richiamarlo. Quando ho saputo della Roma la prima cosa che ho detto è stata ‘Forza, facciamolo!’ Allora i club hanno cominciato a parlare ed è andato tutto molto velocemente, tra mercoledì e sabato”</i>, ha detto il giovane calciatore della Roma. <b>Pleśnierowicz</b> ha poi aggiunto: <i>“Sapevo che alcuni club mi osservavano, ma non ho chiesto perché i giallorossi fossero interessati a me, ero troppo felice. Ho solo sperato che andasse tutto per il meglio. <b>Venerdì ho giocato con il Lech</b>, la mattina dopo ero sull’aereo per Roma: all’arrivo sono andato subito a fare le visite, poi a firmare il contratto.<b> I miei compagni mi hanno accolto subito in maniera calorosa e si sono preoccupati di come stessi, nonostante la lingua.</b> Mi portavano con loro dappertutto, mi venivano a prendere prima e dopo l’allenamento, visto che vivevo in hotel”.</i></p>
      <p>Poi sulle differenze del calcio italiano e polacco: <i>“<b>Sono rimasto sorpreso dall’intensità degli allenamenti.</b> Prima della partita ci riposiamo un po’, la seduta è molto più corta perché dobbiamo essere freschi. C’è molta <b>competizione</b> per il ruolo di titolare, ma è una cosa sana, nessuno mette i piedi in testa all’altro. I ritmi sono più alti”</i>. Alla Roma c’è un altro polacco in squadra come <b>Zalewski</b>:<i> “Non lo conoscevo, perché non ci siamo mai incrociati in Polonia e in nazionale. Il mister Ulatowski mi ha detto che l’Italia è l’università dei difensori.</i> <i>Ora vedo come ci si concentra sulla fase difensiva e sui movimenti precisi, può essere un bell’anno per me. Posso dire che giocare nella Primavera della Roma mi darà più di quando ero nelle riserve del <b>Lech</b> <b>Poznan</b></i>“. Gli obiettivi: <i>“<b>Giocare il più possibile a Roma per crescere e vincere lo scudetto, poi imparare anche la lingua.</b> È molto difficile, studio da solo e insieme a un insegnante polacco via Skype. Capisco diverse cose, ma è ancora complicato”.</i></p>
      <p>Sul futuro e i sogni: <i>“Il <b>Lech Poznan</b> è nel mio cuore, il mio sogno è ancora debuttare con la prima squadra. Sono in prestito alla <b>Roma</b>, continuerò a crescere e poi tornerò possibilmente nel mio club, anche se la <b>Roma</b> ha un’opzione per riscattarmi. Dipende tutto da come sarà il mio percorso, <b>il Lech non è per tutti.</b> Se verrà fuori che non è neanche per me, allora prenderò altre strade”.</i></p>
    </article>
  </body>
</html>