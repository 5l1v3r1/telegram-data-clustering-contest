<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www2.hkej.com/instantnews/stock/article/2308296"/>
    <meta property="og:site_name" content="信報即時新聞"/>
    <meta property="article:published_time" content="2019-11-20T13:24:00+00:00"/>
    <meta property="og:title" content="【盤房來料】人行降LPR 內房內銀此起彼落"/>
    <meta property="og:description" content="中未貿易談判又存變數，其實呢個亦係意料中事，但對美股未算有太大衝擊，美股隔晚收市個別發展，道指創新高後回吐，而納指仍能創收市新高。繼日前有消息指中方對首階段協議簽署並不樂觀，侵侵亦..."/>
  </head>
  <body>
    <article>
      <h1>【盤房來料】人行降LPR 內房內銀此起彼落</h1>
      <address>
        <time datetime="2019-11-20T13:24:00+00:00">20 Nov 2019, 13:24</time>
      </address>
      <table>
        <tr>
          <td/>
        </tr>
      </table>
      <p>中未貿易談判又存變數，其實呢個亦係意料中事，但對美股未算有太大衝擊，美股隔晚收市個別發展，道指創新高後回吐，而納指仍能創收市新高。繼日前有消息指中方對首階段協議簽署並不樂觀，侵侵亦不甘示弱，隔晚即表示如未能跟中國簽署貿易協議，將會對中國進口商品加碼徵關稅。再加上美國國會參議院亦通過《香港人權與民主法案》，向已緩和嘅中美關係點火，隨時令中美貿易談判再陷困局。<br/>喺咁嘅情況下，中港兩地股市回軟，恒指今早低開157點後，無幾耐已跌289點，見半日低位26804點，失守10日(<a href="http://stock360.hkej.com/quotePlus/26941">26941</a>)及20日(<a href="http://stock360.hkej.com/quotePlus/27007">27007</a>)線，其後喺100日線(26889點)喘定，跌幅曾收窄至142點，見半日高位26951點。恒指中午報收26924點，跌169點；國指則跌63點，報收10632點。<br/>重磅股方面，騰訊(<a href="http://stock360.hkej.com/quotePlus/00700">00700</a>)曾跌1%後回順，始終要靠呢件巨無霸撐住指數，半日跌幅不足1%，但上面一日上破唔倒340元，記住都只係區間運行。另一隻指數重量級友邦(<a href="http://stock360.hkej.com/quotePlus/01299">01299</a>)，半日跌1.7%，拖低恒指46點，其他重磅股普遍回軟，大笨象(<a href="http://stock360.hkej.com/quotePlus/00005">00005</a>)係少數上升嘅權重股。<br/>瑞聲(<a href="http://stock360.hkej.com/quotePlus/02018">02018</a>)都算係咁，半日先跌後升，中午升至超過八個月高位，半日報收58.05元，升2.7%。而其他手設股個別發展，舜宇(<a href="http://stock360.hkej.com/quotePlus/02382">02382</a>)半日低1.5%，日前急升嘅丘鈦科技(<a href="http://stock360.hkej.com/quotePlus/01478">01478</a>)則靠穩，半日仍錄得0.5%升幅。<br/>雖然手設股回吐，但今日到手遊股接力。Google推出的雲遊戲Stadia熱賣，市場憧憬將進入雲遊戲時代，手遊股有資金追捧，升得最勁係飛魚科技(<a href="http://stock360.hkej.com/quotePlus/01022">01022</a>)，半日升一成，而IGG(<a href="http://stock360.hkej.com/quotePlus/00799">00799</a>)緊隨其後，半日升逾8%。不過手遊股炒作一向短癮，小心炒炒下樂極生悲。<br/>內需股今日見沽壓，中國旺旺(<a href="http://stock360.hkej.com/quotePlus/00151">00151</a>)業績後跌3.6%，係半日表現最差藍籌，由於中美貿易協議又出岔子，不同板塊嘅內需股齊齊腳軟。醫藥股則個別發展，不過之前曾推介嘅微創醫療(<a href="http://stock360.hkej.com/quotePlus/00853">00853</a>)，今日總算吐氣揚眉，半日回升5.2%。而藥明康德(<a href="http://stock360.hkej.com/quotePlus/02359">02359</a>)半日升2.3%，創100.8元上市以嚟新高，晉身紅底股……<br/>人民幣下調LPR利率令內銀股普遍向下，幸而沽壓唔算大，四大行跌幅喺1%以內，相反降LPR對內房股有利，今日呢個板塊繼續逆市向上。內房股預期可以持續吸引資金，除非人民幣再忽然受壓。<br/>麥狄文<br/>(徐狄怡‧證監會持牌人)<br/> <br/> </p>
    </article>
  </body>
</html>