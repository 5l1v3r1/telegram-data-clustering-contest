<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/epifaniy-zaklikav-zelenskogo-zahistiti-pcu-v-krimu-novini-ukrajini-50054635.html"/>
    <meta property="og:site_name" content="НВ"/>
    <meta property="article:published_time" content="2019-11-20T13:00:00+00:00"/>
    <meta property="og:title" content="Епіфаній закликав Зеленського вжити заходів через плани окупантів знищити храм ПЦУ у Криму"/>
    <meta property="og:description" content="Глава Православної церкви України Епіфаній закликав вжити заходів у зв’язку з планами окупантів знищити храм ПЦУ у Криму."/>
  </head>
  <body>
    <article>
      <h1>Епіфаній закликав Зеленського вжити заходів через плани окупантів знищити храм ПЦУ у Криму</h1>
      <h2>Глава Православної церкви України Епіфаній закликав вжити заходів у зв’язку з планами окупантів знищити храм ПЦУ у Криму.</h2>
      <address>
        <time datetime="2019-11-20T13:00:00+00:00">20 Nov 2019, 13:00</time>
      </address>
      <p>Про це <a href="https://www.pomisna.info/uk/vsi-novyny/zayava-svyashhennogo-synodu-ukrayinskoyi-pravoslavnoyi-tserkvy-pravoslavnoyi-tserkvy-ukrayiny-shhodo-namiriv-rosijskoyi-okupatsijnoyi-vlady-u-krymu-znyshhyty-hramy-pravoslavnoyi-tserkvy-ukrayiny/">йдеться</a> в офіційній заяві Священного Синоду.</p>
      <p>Як зазначається, мова йде про намір РФ незаконно виселяти Кримську єпархію ПЦУ з кафедрального собору Володимира та Ольги у Сімферополі.</p>
      <p>Читайте також:<br/><a href="https://nv.ua/ukr/ukraine/events/okupanti-rozgrabuvali-mayno-yedinogo-v-krimu-soboru-pcu-foto-50033922.html">&amp;nbsp«Частину речей викинули на звалище»: в Криму розграбували майно собору ПЦУ</a></p>
      <p>«Звертаємося до президента Володимира Зеленського, Кабінету міністрів, правоохоронних органів дати належну оцінку вище згаданим діям окупаційної російської влади у Криму та вжити можливих заходів для їх припинення, у тому числі дипломатичним шляхом», — закликав Епіфаній.</p>
      <p>Він також просить невідкладно прийняти рішення уряду щодо вирішення питання власності на приміщення собору і єпархіального управління.</p>
      <p>«Цей крок продемонструє юридичну і моральну підтримку українській громаді Криму з боку нашої держави та дасть можливість більш ефективно захистити її права на міжнародному рівні», — зазначив глава ПЦУ.</p>
      <p>Крім того, Епіфаній закликав відреагувати на ситуацію й світову спільноту, зокрема, ООН і ОБСЄ.</p>
      <p>«Ці прояви агресивного ставлення окупаційної російської влади у Криму є продовженням політики порушення права на свободу совісті, яку вона систематично здійснює з початку окупації півострова і від якої страждають не тільки громади Православної церкви України, а й інші релігійні спільноти, зокрема протестанти й мусульмани» , — додав він.</p>
      <p>Раніше повідомлялося, що <a href="https://nv.ua/ukr/ukraine/events/okupaciyna-vlada-krimu-planuye-znesti-hram-pcu-v-yevpatoriji-novini-ukrajini-50054297.html">окупаційна адміністрація у Криму планує знести храм ПЦУ в Євпаторії</a>.</p>
    </article>
  </body>
</html>