<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-29/cronache/non-parlateci-bibbiano-ndash-cittadina-emiliana-219552.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-20T13:42:00+00:00"/>
    <meta property="og:title" content="Non parlateci di bibbiano - nella citta' emiliana dello scandalo sugli affidi sono stufi della..."/>
    <meta property="og:description" content="NON PARLATECI DI BIBBIANO – NELLA CITTADINA EMILIANA DOV’È SCOPPIATO LO SCANDALO DEGLI AFFIDI ILLECITI SONO STUFI DEL CLAMORE POLITICO: “CI HANNO TRATTATO COME APPESTATI” - MA C’È ANCHE CHI FA AUTOCRITICA SUL MODELLO DELLA VAL D’ENZA, DOVE SI SONO ABBRACCIATE E SOSTENUTE ECONOMICAMENTE LE “TEORIE” DELL’ASSOCIAZIONE HANSEL E GRETEL DI FOTI E BOLOGNINI, CHE DIVERGONO DAL PROTOCOLLO STANDARD"/>
  </head>
  <body>
    <article>
      <h1>Non parlateci di bibbiano - nella citta' emiliana dello scandalo sugli affidi sono stufi della...</h1>
      <address>
        <time datetime="2019-11-20T13:42:00+00:00">20 Nov 2019, 13:42</time>
      </address>
      <p>
        <b>NON PARLATECI DI BIBBIANO – NELLA CITTADINA EMILIANA DOV’È SCOPPIATO LO SCANDALO DEGLI AFFIDI ILLECITI SONO STUFI DEL CLAMORE POLITICO: “CI HANNO TRATTATO COME APPESTATI” - MA C’È ANCHE CHI FA AUTOCRITICA SUL MODELLO DELLA VAL D’ENZA, DOVE SI SONO ABBRACCIATE E SOSTENUTE ECONOMICAMENTE LE “TEORIE” DELL’ASSOCIAZIONE HANSEL E GRETEL DI FOTI E BOLOGNINI, CHE DIVERGONO DAL PROTOCOLLO STANDARD</b>
      </p>
      <hr/>
      <p>
        <b>Davide Lessi per <a href="http://www.lanotiziagiornale.it/">“la Stampa”</a></b>
      </p>
      <figure>
        <a href="https://www.dagospia.com/mediagallery/Dago_fotogallery-255977/1189107.htm">
          <img src="https://cdn-static.dagospia.com/img/foto/07-2019/striscione-su-bibbiano-1189107.png"/>
        </a>
        <figcaption>striscione su bibbiano</figcaption>
      </figure>
      <p>Parlateci di Bibbiano, dicono. Ma farlo da questo paese di poco più di 10 mila anime, a una manciata chilometri da Reggio Emilia, non è semplice. I suoi abitanti sfuggono. Prevale la discrezione, la voglia di non alimentare polemiche. Tanto più ora che mancano un paio di mesi alle Regionali. Il motivo di questa diffidenza te lo spiegano al bar Carducci, a pochi passi dalla piazza principale. «Ci hanno trattato come appestati», dice Mario. «Pensi che quest' estate quando sono andato in vacanza l' albergatore mi ha sconsigliato di dire agli altri ospiti da dove venivo. Non voleva creare paure e ansie».</p>
      <figure>
        <a href="https://www.dagospia.com/mediagallery/Dago_fotogallery-255977/1189106.htm">
          <img src="https://cdn-static.dagospia.com/img/foto/07-2019/salvini-a-bibbiano-1189106.png"/>
        </a>
        <figcaption>SALVINI A BIBBIANO</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255977/1180102.htm">
          <img src="https://cdn-static.dagospia.com/img/foto/07-2019/andrea-carletti-sindaco-di-bibbiano-6-1180102.jpg"/>
        </a>
        <figcaption>andrea carletti sindaco di bibbiano 6</figcaption>
      </figure>
      <p>Bibbiano, il paese diventato "hashtag" dello scontro politico estivo, è ancora stravolto.</p>
      <p>Poco importa che le luci del set ora si siano abbassate. Tutti ricordano l' inizio del film: è l' alba del 27 giugno quando questa comunità della Val d' Enza viene tramortita da 6 arresti, 27 indagati, 1600 pagine di intercettazioni. L' indagine si chiama "Angeli e Demoni", e va a scoperchiare un presunto sistema di affidi illeciti di minori, gettando ombre sull' amministrazione della cosa pubblica e sui servizi sociali. Mettendo in discussione uno dei baluardi di questa terra: la fiducia tra cittadini e istituzioni.</p>
      <figure>
        <a href="https://www.dagospia.com/mediagallery/Dago_fotogallery-255977/1240924.htm">
          <img src="https://cdn-static.dagospia.com/img/foto/11-2019/paola-tognoni-bibbiano-1-1240924.jpg"/>
        </a>
        <figcaption>Paola Tognoni Bibbiano 1</figcaption>
      </figure>
      <p>
        <b>"Le minacce continuano"</b>
      </p>
      <figure>
        <a href="https://www.dagospia.com/mediagallery/Dago_fotogallery-255977/1177050.htm">
          <img src="https://cdn-static.dagospia.com/img/foto/06-2019/bibbiano-1177050.jpg"/>
        </a>
        <figcaption>BIBBIANO</figcaption>
      </figure>
      <p>«Siamo stati travolti da un' onda anomala», racconta Paola Tognoni, sindaca facente funzione. È lei che ha sostituito Andrea Carletti (Pd) finito agli arresti domiciliari (a settembre convertiti in obbligo di dimora) con l' accusa di abuso d' ufficio e falso. «Non è semplice per una comunità come questa ritrovarsi alla ribalta delle cronache nazionali per un tema delicatissimo come la tutela dei minori», spiega dagli uffici del Comune.</p>
      <figure>
        <a href="https://www.dagospia.com/mediagallery/Dago_fotogallery-255977/1210015.htm">
          <img src="https://cdn-static.dagospia.com/img/foto/09-2019/luigi-di-maio-pd-partito-di-bibbiano-1210015.jpg"/>
        </a>
        <figcaption>LUIGI DI MAIO PD PARTITO DI BIBBIANO</figcaption>
      </figure>
      <p>C' è da capirla. Bibbiano, cuore della Val d' Enza, conosciuta per le feste settembrine che la celebrano come «culla del parmigiano» è stata trasformata in un' agorà politico-mediatica che poco o nulla aveva a che vedere con l' indagine. Nella scalinata del municipio un via vai di manifestazioni, comizi di leader (da Matteo Salvini a Giorgia Meloni) e di sconosciuti personaggi in cerca d' autore, come tale Padre David, sedicente esorcista che, vestito con un saio bianco, diceva di voler far espiare alla comunità i suoi peccati.</p>
      <figure>
        <a href="https://www.dagospia.com/mediagallery/Dago_fotogallery-255977/1180100.htm">
          <img src="https://cdn-static.dagospia.com/img/foto/07-2019/andrea-carletti-sindaco-di-bibbiano-5-1180100.jpg"/>
        </a>
        <figcaption>andrea carletti sindaco di bibbiano 5</figcaption>
      </figure>
      <p>«Alcuni raduni hanno rasentato l' orrido - ammette ancora Tognoni -. Ma la verità, purtroppo, è che abbiamo subito minacce da tutta Italia». In Comune non si contano le telefonate e le mail di offese. «Una volta abbiamo ricevuto anche delle lettere che contenevano sterco. E il primo consiglio comunale dopo gli arresti, per motivi di sicurezza, è stato fatto con i poliziotti in tenuta anti-sommossa a presidiare l' ingresso».</p>
      <p>
        <b>Un sistema sotto-accusa</b>
      </p>
      <p>Passati, per ora, i problemi di ordine pubblico, si prova a fare una conta dei danni di quest' onda anomala. Che ha travolto i servizi sociali di tutta la Val d' Enza: dai 15 operatori occupati nella cura e nel sostegno dei minorenni, in sette sono finiti nell' indagine. Alcuni di loro con delle accuse gravi: l' aver manipolato le testimonianze dei bambini per facilitare l' avvio delle procedure di affidamento urgenti.</p>
      <figure>
        <a href="https://www.dagospia.com/mediagallery/Dago_fotogallery-255977/1188997.htm">
          <img src="https://cdn-static.dagospia.com/img/foto/07-2019/cartello-parlateci-di-bibbiano-1-1188997.jpg"/>
        </a>
        <figcaption>cartello parlateci di bibbiano 1</figcaption>
      </figure>
      <p>Per capire l' effetto dell' inchiesta aiuta spostarsi a Barco, frazione di Bibbiano, dove hanno sede gli uffici sulla tutela dei minori dell' Unione Val d' Enza. «Le minacce non sono ancora finite», spiega Francesca Bedugni, sindaca dem di Cavriago e ora titolare delle deleghe ai servizi sociali per gli 8 comuni della valle.</p>
      <figure>
        <a href="https://www.dagospia.com/mediagallery/Dago_fotogallery-255977/1189453.htm">
          <img src="https://cdn-static.dagospia.com/img/foto/07-2019/claudio-foti-1189453.jpg"/>
        </a>
        <figcaption>CLAUDIO FOTI</figcaption>
      </figure>
      <p>L' ultima intimidazione è stata recapitata ai servizi sociali della vicina Ferrara: una busta con dentro proiettili che indicava come destinatari «gli assistenti sociali di Bibbiano». Si lavora in un generale clima di diffidenza che mette a rischio anche l' erogazione dei quotidiani servizi di tutela ai minori.</p>
      <figure>
        <a href="https://www.dagospia.com/mediagallery/Dago_fotogallery-255977/1183363.htm">
          <img src="https://cdn-static.dagospia.com/img/foto/07-2019/claudio-foti-hansel-e-gretel-1183363_tn.jpeg"/>
        </a>
        <figcaption>claudio foti hansel e gretel</figcaption>
      </figure>
      <p>«Il paradosso è che il clamore suscitato dall' inchiesta ha fatto sì che, per ora, il sistema sia diventato più debole: non c' è da meravigliarsi che nei prossimi mesi, come anticipato dal presidente del Tribunale dei minorenni di Bologna, calino le segnalazioni di violenze e abusi».</p>
      <figure>
        <a href="https://www.dagospia.com/mediagallery/Dago_fotogallery-255977/1209394.htm">
          <img src="https://cdn-static.dagospia.com/img/foto/09-2019/lucia-borgonzoni-con-maglietta-parliamo-di-bibbiano-al-senato-1209394.jpg"/>
        </a>
        <figcaption>LUCIA BORGONZONI CON MAGLIETTA PARLIAMO DI BIBBIANO AL SENATO</figcaption>
      </figure>
      <p>In tutta Italia diversi assistenti sociali, tra gli oltre 40 mila iscritti all' albo, starebbero chiedendo di essere spostati dai servizi ai bimbi a quelli per adulti e anziani. «Abbiamo paura di finire in indagini nel normale svolgimento del lavoro, perciò chiediamo di essere trasferiti ad altri impieghi», dice una di loro che preferisce l' anonimato.</p>
      <figure>
        <a href="https://www.dagospia.com/mediagallery/Dago_fotogallery-255977/1189105.htm">
          <img src="https://cdn-static.dagospia.com/img/foto/07-2019/salvini-a-bibbiano-1189105.png"/>
        </a>
        <figcaption>SALVINI A BIBBIANO</figcaption>
      </figure>
      <p>
        <b>L' autocritica</b>
      </p>
      <p>Eppure c' è chi, in attesa delle verità processuali, vorrebbe parlare di Bibbiano. «Ma seriamente, non con degli slogan», premette Alberto Iotti, consigliere nel vicino comune di Sant' Ilario. Lui ha redatto un libro bianco per sottolineare le responsabilità politiche che emergono dall' inchiesta. «Il limite di questa vicenda è quello di aver esaltato un modello, quello della Val d' Enza, senza un pensiero critico», dice.</p>
      <figure>
        <a href="https://www.dagospia.com/mediagallery/Dago_fotogallery-255977/1188994.htm">
          <img src="https://cdn-static.dagospia.com/img/foto/07-2019/cartello-parlateci-di-bibbiano-1188994.jpg"/>
        </a>
        <figcaption>cartello parlateci di bibbiano</figcaption>
      </figure>
      <p>E spiega: «Hanno abbracciato le teorie dell' associazione Hansel e Gretel e le hanno sostenute economicamente senza esercitare un controllo politico». Il metodo di ascolto empatico dei bambini, professato dallo psicologo Claudio Foti e dalla moglie Nadia Bolognini (entrambi indagati), diverge da quello prescritto dalla Carta di Noto, il protocollo che contiene le linee guida deontologiche per gli psicologi forensi.</p>
      <p>«L' errore degli amministratori è quello di fidarsi di un metodo senza metterlo in discussione. Per questo dovrebbero fare autocritica - dice ancora il consigliere Iotti -. Ma Salvini smetta di dirci che qui rubiamo i bambini». La nuova ondata Il clima, con la campagna per le regionali entrata nel vivo, rischia di infiammarsi di nuovo.</p>
      <figure>
        <a href="https://www.dagospia.com/mediagallery/Dago_fotogallery-255977/1192519.htm">
          <img src="https://cdn-static.dagospia.com/img/foto/07-2019/stefania-la-mamma-di-reggio-emilia-a-cui-gli-assistenti-sociali-hanno-portato-vi-1192519.jpg"/>
        </a>
        <figcaption>stefania, la mamma di reggio emilia a cui gli assistenti sociali hanno portato via la figlia 1</figcaption>
      </figure>
      <p>«Il pericolo c' è - ammette la dem Francesca Bedugni -. C' è chi vuole cavalcare l' inchiesta per strumentalizzarla e raccogliere consenso». Ancora più diretta è Valentina Bronzoni, 29enne consigliere comunale eletta a Bibbiano con una lista civica di opposizione. «Qui in Emilia, Salvini non può utilizzare lo spauracchio dei migranti ma sta politicizzando il caso affidi per creare un' altra paura atavica tra le persone: quella che un giorno, ingiustamente, qualcuno gli porti via i figli. È un gioco troppo facile però». Fatto sulla pelle dei bambini.</p>
      <figure>
        <a href="https://www.dagospia.com/mediagallery/Dago_fotogallery-255977/1183364.htm">
          <img src="https://cdn-static.dagospia.com/img/foto/07-2019/claudio-foti-hansel-e-gretel-1183364.jpg"/>
        </a>
        <figcaption>claudio foti hansel e gretel</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255977/1188992.htm">
          <img src="https://cdn-static.dagospia.com/img/foto/07-2019/matteo-salvini-a-bibbiano-2-1188992.jpg"/>
        </a>
        <figcaption>matteo salvini a bibbiano 2</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255977/1177048.htm">
          <img src="https://cdn-static.dagospia.com/img/foto/06-2019/bibbiano-jpg-1177048.jpg"/>
        </a>
        <figcaption>BIBBIANO .jpG</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255977/1240925.htm">
          <img src="https://cdn-static.dagospia.com/img/foto/11-2019/paola-tognoni-bibbiano-1240925_tn.jpeg"/>
        </a>
        <figcaption>Paola Tognoni Bibbiano</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255977/1190667.htm">
          <img src="https://cdn-static.dagospia.com/img/foto/07-2019/federica-anghinolfi-1-1190667.png"/>
        </a>
        <figcaption>federica anghinolfi 1</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255977/1209149.htm">
          <img src="https://cdn-static.dagospia.com/img/foto/09-2019/lucia-borgonzoni-con-la-maglietta-parliamo-di-bibbiano-1-1209149.jpg"/>
        </a>
        <figcaption>lucia borgonzoni con la maglietta parliamo di bibbiano 1</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255977/1192518.htm">
          <img src="https://cdn-static.dagospia.com/img/foto/07-2019/la-copertina-di-panorama-con-stefania-la-mamma-di-reggio-emilia-a-cui-gli-assist-1192518.jpg"/>
        </a>
        <figcaption>la copertina di panorama con stefania, la mamma di reggio emilia a cui gli assistenti sociali hanno portato via la figlia</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255977/1190664.htm">
          <img src="https://cdn-static.dagospia.com/img/foto/07-2019/federica-anghinolfi-1190664.jpg"/>
        </a>
        <figcaption>federica anghinolfi</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255977/1192522.htm">
          <img src="https://cdn-static.dagospia.com/img/foto/07-2019/stefania-la-mamma-di-reggio-emilia-a-cui-gli-assistenti-sociali-hanno-portato-vi-1192522.jpg"/>
        </a>
        <figcaption>stefania, la mamma di reggio emilia a cui gli assistenti sociali hanno portato via la figlia.</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255977/1192517.htm">
          <img src="https://cdn-static.dagospia.com/img/foto/07-2019/marco-il-marito-di-stefania-1192517.jpg"/>
        </a>
        <figcaption>marco, il marito di stefania</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255977/1189108.htm">
          <img src="https://cdn-static.dagospia.com/img/foto/07-2019/salvini-a-bibbiano-1189108.png"/>
        </a>
        <figcaption>SALVINI A BIBBIANO</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255977/1188996.htm">
          <img src="https://cdn-static.dagospia.com/img/foto/07-2019/schermata-2019-07-23-alle-18-46-27-1188996.jpg"/>
        </a>
        <figcaption>schermata 2019 07 23 alle 18.46.27</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255977/1189104.htm">
          <img src="https://cdn-static.dagospia.com/img/foto/07-2019/salvini-a-bibbiano-1189104.png"/>
        </a>
        <figcaption>SALVINI A BIBBIANO</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255977/1188995.htm">
          <img src="https://cdn-static.dagospia.com/img/foto/07-2019/cartello-parlateci-di-bibbiano-3-1188995.jpg"/>
        </a>
        <figcaption>cartello parlateci di bibbiano 3</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255977/1180101.htm">
          <img src="https://cdn-static.dagospia.com/img/foto/07-2019/andrea-carletti-sindaco-di-bibbiano-7-1180101.jpg"/>
        </a>
        <figcaption>andrea carletti sindaco di bibbiano 7</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255977/1180099.htm">
          <img src="https://cdn-static.dagospia.com/img/foto/07-2019/andrea-carletti-sindaco-di-bibbiano-4-1180099.jpg"/>
        </a>
        <figcaption>andrea carletti sindaco di bibbiano 4</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255977/1180098.htm">
          <img src="https://cdn-static.dagospia.com/img/foto/07-2019/andrea-carletti-sindaco-di-bibbiano-1-1180098.jpg"/>
        </a>
        <figcaption>andrea carletti sindaco di bibbiano 1</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255977/1188991.htm">
          <img src="https://cdn-static.dagospia.com/img/foto/07-2019/matteo-salvini-a-bibbiano-1-1188991.jpg"/>
        </a>
        <figcaption>matteo salvini a bibbiano 1</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255977/1177049.htm">
          <img src="https://cdn-static.dagospia.com/img/foto/06-2019/bibbiano-stazione-1177049.jpg"/>
        </a>
        <figcaption>BIBBIANO STAZIONE</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255977/1177047.htm">
          <img src="https://cdn-static.dagospia.com/img/foto/06-2019/andrea-carletti-sindaco-di-bibbiano-1177047.jpg"/>
        </a>
        <figcaption>ANDREA CARLETTI SINDACO DI BIBBIANO</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255977/1188989.htm">
          <img src="https://cdn-static.dagospia.com/img/foto/07-2019/matteo-salvini-a-bibbiano-4-1188989.jpg"/>
        </a>
        <figcaption>matteo salvini a bibbiano 4</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255977/1188988.htm">
          <img src="https://cdn-static.dagospia.com/img/foto/07-2019/matteo-salvini-a-bibbiano-1188988.jpg"/>
        </a>
        <figcaption>matteo salvini a bibbiano</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255977/1188990.htm">
          <img src="https://cdn-static.dagospia.com/img/foto/07-2019/matteo-salvini-a-bibbiano-5-1188990.jpg"/>
        </a>
        <figcaption>matteo salvini a bibbiano 5</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255977/1180097.htm">
          <img src="https://cdn-static.dagospia.com/img/foto/07-2019/andrea-carletti-sindaco-di-bibbiano-3-1180097.jpg"/>
        </a>
        <figcaption>andrea carletti sindaco di bibbiano 3</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255977/1180096.htm">
          <img src="https://cdn-static.dagospia.com/img/foto/07-2019/andrea-carletti-sindaco-di-bibbiano-2-1180096.jpg"/>
        </a>
        <figcaption>andrea carletti sindaco di bibbiano 2</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255977/1180895.htm">
          <img src="https://cdn-static.dagospia.com/img/foto/07-2019/chi-l-ha-visto-sul-caso-bibbiano-1180895.jpg"/>
        </a>
        <figcaption>chi l'ha visto sul caso bibbiano</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255977/1180896.htm">
          <img src="https://cdn-static.dagospia.com/img/foto/07-2019/chi-l-ha-visto-sul-caso-bibbiano-1-1180896.jpg"/>
        </a>
        <figcaption>chi l'ha visto sul caso bibbiano 1</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255977/1180897.htm">
          <img src="https://cdn-static.dagospia.com/img/foto/07-2019/chi-l-ha-visto-sul-caso-bibbiano-2-1180897.jpg"/>
        </a>
        <figcaption>chi l'ha visto sul caso bibbiano 2</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255977/1188616.htm">
          <img src="https://cdn-static.dagospia.com/img/foto/07-2019/madri-di-bibbiano-1188616.png"/>
        </a>
        <figcaption>madri di bibbiano</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255977/1188987.htm">
          <img src="https://cdn-static.dagospia.com/img/foto/07-2019/matteo-salvini-a-bibbiano-6-1188987.jpg"/>
        </a>
        <figcaption>matteo salvini a bibbiano 6</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255977/1180898.htm">
          <img src="https://cdn-static.dagospia.com/img/foto/07-2019/chi-l-ha-visto-sul-caso-bibbiano-3-1180898.jpg"/>
        </a>
        <figcaption>chi l'ha visto sul caso bibbiano 3</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255977/1188993.htm">
          <img src="https://cdn-static.dagospia.com/img/foto/07-2019/matteo-salvini-a-bibbiano-3-1188993.jpg"/>
        </a>
        <figcaption>matteo salvini a bibbiano 3</figcaption>
      </figure>
    </article>
  </body>
</html>