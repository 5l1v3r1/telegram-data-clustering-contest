<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/tatko-e-bronzovija-bombardirovach.html"/>
    <meta property="og:site_name" content="bTV Новините"/>
    <meta property="article:published_time" content="2019-11-20T13:44:00+00:00"/>
    <meta property="og:title" content="Татко е Бронзовия бомбардировач!"/>
    <meta property="og:description" content="Историята на Дионтей Уайлдър, който избра бокса, за да спаси семейството си"/>
  </head>
  <body>
    <article>
      <h1>Татко е Бронзовия бомбардировач!</h1>
      <h2>Историята на Дионтей Уайлдър, който избра бокса, за да спаси семейството си</h2>
      <address>
        <time datetime="2019-11-20T13:44:00+00:00">20 Nov 2019, 13:44</time>
      </address>
      <p>Той е един от най-добрите боксьори в тежка категория. Името му всява страх, а до момента никой не е успявал да го победи при професионалистите. Дионтей Уайлдър живее в истинска спортна приказка, в която не липсват препятствия.</p>
      <p>
        <b>Американецът ще се изправи срещу Луис Ортис в мач-реванш за титлата на Световния боксов съвет (WBC). Срещата може да гледате пряко по RING в неделя (24 ноември). Галата започва в 4:00 ч. българско време.</b>
      </p>
      <p>Боксът не се появява случайно в живота на американеца, който вече има в актива си 41 победи и 1 равенство. Но преди да стигне до висините в този спорт, Дионтей Уайлдър трябваше да премине пред ада на родителството, през бронзовия рай и през победите. Загубите обаче остави на друг. Те не влизат в неговия дневен ред!</p>
      <figure>
        <img src="https://img.bg.sof.cmestatic.com/media/images/640x/Nov2019/2112027800.jpg"/>
        <figcaption>Снимка: Getty Images</figcaption>
      </figure>
      <p>Дионтей е роден на 22 октомври в Таскалуса, Алабама, САЩ. Обожава американския футбол. В университета в родния му щат пък играе баскетбол и дори му предричат успешна кариера. Докато появата на един ангел не променя живота му.</p>
      <p>През март 2005 г. се ражда първата му дъщеря - Наея. Тя обаче страда от сериозно заболяване на гръбначния стълб - спина бифида. Лекарите са песимисти, че тя някога ще проходи. </p>
      <figure>
        <img src="https://img.bg.sof.cmestatic.com/media/images/640x/Nov2019/2112027804.jpg"/>
        <figcaption>Снимка: Instagram</figcaption>
      </figure>
      <p>Вместо да се отчае, Дионтей решава, че просто ще работи по-усърдно, за да предложи на своята дъщеричка най-добрите грижи. Само на 19 години бъдещият шампион работи на 3 места - в два ресторанта и като доставчик на бира. </p>
      <p>"Бях просто едно колежанче от баскетболния отбор и всъщност именно заради дъщеря ми влязох в бокса. Готов съм на всичко за детето си. Обещах на Наея да стана шампион и да мога да ѝ осигуря всичко, от което има нужда. Трябваше да съм сигурен, че мога да изпълня това обещание. Тя ме вдъхнови да си сменя професията", заяви Уайлдър пред "Сън".</p>
      <p>2 години по-късно Дионтей приема с голяма гордост два чифта златни ръкавици. Той се превръща в шампион на един от най-силните турнири в САЩ. Това го прави част от националния тим на страната за олимпийските игри в Пекин през 2008 г. Нещо повече - той се връща от там с медал. Бронзов! А ударите му се отличават с такава сила, че напомнят на... бомби.</p>
      <figure>
        <img src="https://img.bg.sof.cmestatic.com/media/images/640x/Nov2019/2112027801.jpg"/>
        <figcaption>Снимка: Getty Images</figcaption>
      </figure>
      <p>Следващата крачка е логична. След 30 победи и 5 загуби при аматьорите, Уайлдър влиза при професионалистите.</p>
      <p>Първият му мач е на 15 ноември 2008 г. срещу Ийтън Кокс, а резултатът е категоричен - нокаут във втория рунд за дебютанта. </p>
      <p>Не след дълго Уайлдър започва са се появява на ринга с маска. </p>
      <figure>
        <img src="https://img.bg.sof.cmestatic.com/media/images/640x/Nov2019/2112027806.jpg"/>
        <figcaption>Снимка: Getty Images</figcaption>
      </figure>
      <p>"Един ден преди години бях в Ню Орлиънс и видях маската. Тя ме повика, разбирате ли?! Погледнах я и сякаш ме повика. Предаде ми някаква луда енергия. Трябваше да я имам", разказва той.</p>
      <p>Всъщност, след като Дионтей скрие лицето си, на негово място се появява той - Бронзовия бомбардировач.</p>
      <p>"Когато сложа маската, блокирам всичко друго. Странно е. Тя е всичко за мен. Трансформира ме, прави ме най-добрия в категорията. Придава ми увереност. Хората ме гледат с нея и казват, че съм луд, но аз знам, че се страхуват", обяснява Уайлдър.</p>
      <figure>
        <img src="https://img.bg.sof.cmestatic.com/media/images/640x/Nov2019/2112027805.jpg"/>
        <figcaption>Снимка: Instagram</figcaption>
      </figure>
      <p>На 24 ноември Дионтей отново ще се качи на ринга. Този път за десетата защита на титлата, която е негово притежание от 2015 г. насам. Той ще бъде Бронзовия бомбардировач, а когато се прибере вкъщи, ще прегърне Наея и другите си 4 деца, за които има друг "прякор" - татко!</p>
      <p>
        <b>Гледайте мача между Уайлдър и Ортис в неделя (24 ноември) от 4:00 ч. сутринта по RING!</b>
      </p>
      <p> </p>
    </article>
  </body>
</html>