<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/politics/germaniya-naliva-50-miliona-evro-za-videoigri.html"/>
    <meta property="og:site_name" content="Money.bg"/>
    <meta property="article:published_time" content="2019-11-20T13:25:27+00:00"/>
    <meta property="og:title" content="Германия налива 50 милиона евро за видеоигри"/>
    <meta property="og:description" content="Цената за разработването им в момента е с около 30% по-висока от други водещи пазари"/>
  </head>
  <body>
    <article>
      <h1>Германия налива 50 милиона евро за видеоигри</h1>
      <address><time datetime="2019-11-20T13:25:27+00:00">20 Nov 2019, 13:25</time> by <a rel="author" href="https://money.bg/author/daniel-vasilev" target="_blank">Даниел Василев</a></address>
      <p>Немската индустрия за производство на видеоигри ще започне 2020 г. по много добър начин, след като централното правителство одобри отпускането на финансиране в размер от 50 млн. евро за финансиране на местните гейм студия, предаде Gamesindustry.</p>
      <p>Финансовият комитет към Бундестага е приел това перо в бюджета за догодина "и за следващите години", а целта на управляващите е да се подпомогне местната индустрия за разработване на видеоигри и да понижи "значителните ѝ конкурентни недостатъци".</p>
      <p>Властите са дали за пример Франция, Великобритания и Канада, които вече осигуряват държавно финансиране за гейминг индустрията. Същевременно в Германия разходите за разработване на видеоигри са с около 30% по-високи, отколкото в цитираните държави.</p>
      <p>В резултат на това, местната индустрия се сви през последните години се сви, въпреки растежа на пазара като цяло. Според немското издание Game от всички 100 евро, похарчени за видеоигри в страната, само 4,3 евро отиват към местни разработчици.</p>
      <p>Самото финансиране ще бъде осигурено от министерството на транспорта и дигиталната инфраструктура. Институцията вече е получила почти 400 предложения за проекти, в които да вложи средства.</p>
      <p>"Осигуряването на това финансиране е очевиден знак, че Германия е гейминг дестинация", коментира производственият директор на Game Феликс Фалк. "Финансовият комитет на Бундестага осигурява важната сигурност пред планирането на студията като фиксира бюджета за следващите години."</p>
      <p>По думите на Фалк така наистина страната може да се превърне в по-важен играч на международния пазар на разработването на видеоигри. Следващото, което местните компании ще очакват, ще е директивата за осигуряване на финансиране от Европейския съюз.</p>
    </article>
  </body>
</html>