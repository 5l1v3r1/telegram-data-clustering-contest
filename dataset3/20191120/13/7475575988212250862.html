<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.61saat.com/ekonomi/cay-ihracati-kazandiriyor-3-h697914.html"/>
    <meta property="og:site_name" content="61 SAAT"/>
    <meta property="article:published_time" content="2019-11-20T13:03:00+00:00"/>
    <meta property="og:title" content="Çay ihracatı kazandırıyor"/>
    <meta property="og:description" content="- Doğu Karadenizli firmalarca bu yılın 10 aylık döneminde yapılan çay ihracatı, 7 milyon 339 bin 773 dolara ulaştı"/>
  </head>
  <body>
    <article>
      <h1>Çay ihracatı kazandırıyor</h1>
      <h2>- Doğu Karadenizli firmalarca bu yılın 10 aylık döneminde yapılan çay ihracatı, 7 milyon 339 bin 773 dolara ulaştı </h2>
      <address>
        <time datetime="2019-11-20T13:03:00+00:00">20 Nov 2019, 13:03</time>
      </address>
      <p><b>TRABZON</b> (AA) - Doğu Karadenizli firmalar tarafından, bu yılın ocak-ekim döneminde 7 milyon 339 bin 773 dolarlık <b>çay ihracatı</b> gerçekleştirildi.</p>
      <p>Doğu Karadeniz İhracatçılar Birliği (DKİB) Yönetim Kurulu Başkan Yardımcısı ve Çay Sektör Komitesi Başkanı Şaban Turgut, AA muhabirine, Türkiye genelinden ocak-ekim döneminde 11 milyon 531 bin 785 dolarlık çay ihracatı yapıldığını söyledi.</p>
      <p>Doğu Karadenizli firmalar tarafından yapılan çay ihracatının ise 7 milyon 339 bin 773 dolara ulaştığını belirten Turgut, Doğu Karadeniz ekonomisinde çayın büyük önem taşıdığını vurguladı.</p>
      <p>Türk çayının artık daha fazla tercih edildiğini vurgulayan Turgut, özellikle ÇAYKUR'un yaptığı tanıtım çalışmalarının ihracata önemli katkı sağladığını kaydetti.</p>
      <p>Turgut, çay ihracatında ülke çeşitliliğinin de arttığını belirterek, bölgeden Belçika, Gürcistan ve Almanya başta olmak üzere 31 ülkeye ihracat yapıldığını ifade etti.</p>
      <p>Çay ihracatının daha da gelişmesi için katma değerli üretime önem verilmesi gerektiğine dikkati çeken Turgut, yeni çay türlerinin geliştirilmesi yönünde çalışmalara ağırlık vereceklerini sözlerine ekledi.</p>
    </article>
  </body>
</html>