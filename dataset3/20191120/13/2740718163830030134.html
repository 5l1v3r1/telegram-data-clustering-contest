<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zmones.lt/naujiena/mo-muziejus-kvies-jono-meko-zvilgsniu-patirti-6-ojo-desimtmecio-niujorko-atmosfera.7c93fe75-0b97-11ea-9fe0-aa000054c883"/>
    <meta property="og:site_name" content="Žmonės"/>
    <meta property="article:published_time" content="2019-11-20T13:16:00+00:00"/>
    <meta property="og:title" content="MO muziejus kvies Jono Meko žvilgsniu patirti 6-ojo dešimtmečio Niujorko atmosferą"/>
    <meta property="og:description" content="MO muziejus atidaro naują mažąją parodą. Joje – legendinė avangardinio kino asmenybė – Jonas Mekas. Paroda „Mekas mirksi geriau” bus pristatyta dar šį mėnesį – lapkričio 29 dieną."/>
  </head>
  <body>
    <article>
      <h1>MO muziejus kvies Jono Meko žvilgsniu patirti 6-ojo dešimtmečio Niujorko atmosferą</h1>
      <address><time datetime="2019-11-20T13:16:00+00:00">20 Nov 2019, 13:16</time> by <a rel="author">Žmonės.lt</a></address>
      <p>
        <b>MO muziejus atidaro naują mažąją parodą. Joje – legendinė avangardinio kino asmenybė – Jonas Mekas. Paroda „Mekas mirksi geriau” bus pristatyta dar šį mėnesį – lapkričio 29 dieną.</b>
      </p>
      <p>
        <b>Parodoje – sustabdyti filmų kadrai</b>
      </p>
      <p>„Idėja sukurti Jonui Mekui skirtą parodą kilo dar 2018 m., kada beveik 100 sustabdytų Jono Meko filmų kadrų tapo MO kolekcijos dalimi. Visų šių kadrų autorystę jis dar pats asmeniškai spėjo patvirtinti“, – teigia Milda Ivanauskienė, MO muziejaus direktorė.</p>
      <p>„Jonas Mekas lyg užburtas nuolat tobulino iš rinktinių savo filmų kadrų padarytas filmogramas, įamžinusias Niujorko meno scenos aktyvistus ir tuometės tikrovės akimirksnius. Be Jono Meko sustabdyti jo filmų kadrai jau pradeda kitą gyvenimą kaip meno kūriniai ir kultūrinės atminties liudijimai. Parodoje sustabdytais kadrais kuriamas naujas vizualinis ritmas: apsnigtas Soho gatves primenantis gyvenimo įvykių tinklas plazdės kaip kalėdinis in memoriam Jonui Mekui ir jo draugams“, – pasakoja Edmondas Kelmickas, parodos kuratorius.</p>
      <p>Iš filmų išskirti rinktinius kadrus ir juos eksponuoti kaip savarankiškus kūrinius pasirodė įdomu pačiam avangardinio kino kūrėjui. J. Mekas tokių sustabdytų filmų kadrų parodas pradėjo rengti nuo 1983 m. Šie kadrai yra tarpdisciplininiai kūriniai, vis dar priklausantys kino sričiai, tačiau priartėjantys prie fotografijos.</p>
      <p>
        <b>Andy Warhol, John Lennon, Elvis Presley ir kiti</b>
      </p>
      <p>„J. Meko filmų kadrai liudija, kaip susipynę 6-ojo, 7-ojo dešimtmečio avangardinio meno ir populiariosios kultūros kūrėjų ryšiai ir įtakos. J. Meką traukė įdomūs žmonės, o ir jis pats buvo patraukli asmenybė, prisidėjusi prie pasaulinių meno procesų ir įvykių“, – teigia Deima Žuklytė-Gasperaitienė, parodos kuratorė.</p>
      <p>MO muziejuje eksponuojamose fotografijose parodos lankytojai turės galimybę pamatyti ne vieną žymų veikėją – Yoko Ono, Johną Lennoną, Andy Warholą, Nam June Paiką, Elvį Preslį ar Jurgį Mačiūną. J. Meko kadruose jie nėra tikslingai fiksuojami, o tampa bendro Niujorko kultūrinio konteksto dalimi. Daliai šių menininkų J. Mekas padarė įtaką arba pats įvairiai prisidėjo prie jų darbų. Pavyzdžiui, Andy Warholas keletą mėnesių vis užeidavo į J. Meko loftą ir stebėjo jo veiklą. Tik tada J. Mekas sužinojo, kad pas jį lankosi JAV poparto žvaigždė. Mekas paskatino A. Warholą imti kino kamerą į rankas ir padėjo nufilmuoti vieną pirmųjų jo filmų „Imperija” (1964 m.).</p>
      <figure>
        <img src="https://www.zmones.lt/photo/ade8c81c-91ce-11e9-86a7-aa000054c883/1200x750sp552984/jonas-mekas-organizatoriu-nuotr-5d08e9df3af700-08813886.jpeg"/>
        <figcaption>Jonas Mekas/organizatorių nuotr.</figcaption>
      </figure>
      <p>
        <b>Už ką ir kodėl Mekas mirksi geriau?</b>
      </p>
      <p>Paroda intriguojančiu pavadinimu gali kelti klausimą –  už ką Jonas Mekas mirksi geriau?</p>
      <p>„Mirksėjimą pats Mekas įvardina kaip komunikacijos būdą, kuris gali įgyti daugybę prasmių – išreikšti pritarimą ar pasipiktinimą, pasišlykštėjimą ar susižavėjimą”, – teigia parodos kuratorius E. Kelmickas.</p>
      <p>MO muziejaus atstovai iš anksto pasidalija užuominomis – tai susiję su filmais ir hepeningais, kuriuose dalyvavo ne tik pats J. Mekas, bet ir Salvadoras Dali. </p>
      <p>
        <b>Parodos atidarymas kartu su Niujorko ritmais</b>
      </p>
      <p>Parodos atidarymas lapkričio 29 d. nuo 19 val. Tą vakarą parodą ir jos koncepciją pristatys parodos kuratoriai Edmondas Kelmickas, Deima Žuklytė-Gasperaitienė, parodos dizaineris Gytis Skudžinskas, fotomenininkas Arūnas Kulikauskas ir J. Meko archyve Niujorke dirbusi Eglė Lukšaitė.</p>
      <p>Vakaro metu visus lankytojus į Niujorką savo muzikiniais ritmais nukels Dovydas Bliuvšteinas, kuris specialiai šiai parodai ruošia Niujorko <i>downtowno</i> grojaraštį. Jame – legendinio Niujorko andergraundo muzikos klubo CBGB pankrokas, lengvesnis avangardas ir džiazas. Įėjimas – su muziejaus bilietu. Daugiau informacijos: <a href="https://mo.lt/parodos/mekas-mirksi-geriau/">ČIA</a>.</p>
    </article>
  </body>
</html>