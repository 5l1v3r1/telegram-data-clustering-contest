<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/guncel-haberler/mebin-yenilenen-e-okul-sistemiyle-veliye-aninda-bildirim-gonderilecek-1389500"/>
    <meta property="og:site_name" content="Karar.com"/>
    <meta property="article:published_time" content="2019-11-20T13:47:00+00:00"/>
    <meta property="og:title" content="MEB'in yenilenen e-Okul sistemiyle veliye anında bildirim gönderilecek"/>
    <meta property="og:description" content="Türkiye genelinde 50 milyon mobil cihaza kurulu olan e-Okul Veli Bilgilendirme Sistemi uygulamasıyla, velilere bildirim gönderme özelliği kazandırıldı."/>
  </head>
  <body>
    <article>
      <h1>MEB'in yenilenen e-Okul sistemiyle veliye anında bildirim gönderilecek</h1>
      <address>
        <time datetime="2019-11-20T13:47:00+00:00">20 Nov 2019, 13:47</time>
      </address>
      <p>
        <b>Türkiye genelinde 50 milyon mobil cihaza kurulu olan e-Okul Veli Bilgilendirme Sistemi uygulamasıyla, velilere bildirim gönderme özelliği kazandırıldı.</b>
      </p>
      <p>Milli Eğitim Bakanlığı (MEB), Türkiye'nin en çok kullanılan mobil uygulamalarından olan e-Okul Veli Bilgilendirme Sistemi'ni yeniledi.</p>
      <p>Uygulama marketlerinin en çok indirilen ve kullanılanları arasında yer alan, yaklaşık 50 milyon mobil cihaza kurulu e-Okul uygulamasının, MEB Bilgi İşlem Dairesi Başkanlığı tarafından yenilenen versiyonu hizmete girdi.</p>
      <p>Bakanlık tarafından tüm velilere ücretsiz olarak sunulan hizmet, bir öğrencinin okula kaydından başlayarak mezuniyetine kadar olan tüm sürece ilişkin bilgileri içeriyor.</p>
      <p>Mobil uygulama üzerinden e-karne, şube yazılı ortalamaları, not, nakil, devamsızlık, merkezi sınav, takdir, teşekkür gibi alınan belgeler, haftalık ders programı bilgilerine kolayca ulaşılabiliyor.</p>
      <p>
        <b>VELİLERE BİLDİRİM GİDECEK</b>
      </p>
      <p>Bakanlık, mobil uygulama ile velilerin öğrencilerinin durumlarını kolayca takip edebilmelerini ve öğrenme sürecine etkin olarak katılmalarını hedefliyor.</p>
      <p>Yeniden tasarlanan e-Okul Veli Bilgilendirme Sistemi, kullanıcı deneyiminin kalitesini artırmasının yanında Android veya iOS kullanıcılarının alışık oldukları platforma özgü kullanıcı arabirimi standartlarıyla donatıldı.</p>
      <p>Sistemde, yeni bir uygulama olarak velilere bildirim gönderme özelliği kazandırıldı. Bildirim özelliğiyle öğrenci devamsızlıkları gibi bilgilerin anında velilere ulaştırılması sağlanacak. Uygulamayla eğitim süreçlerinin iyileştirilmesi ve devamsızlık oranlarının düşürülmesi hedefleniyor.</p>
      <p>
        <b>HEPSİ TEK SİSTEMDE BİRLEŞTİ</b>
      </p>
      <p>MEB sunduğu her türlü hizmete yönelik iş ve işlemlerini elektronik ortamda yaparak e-Okul, MEBBİS, Doküman Yönetim Sistemi (DYS), Eğitim Bilişim Ağı (EBA), e-Yaygın, Açık Öğretim Kurumları, e-Personel gibi farklı sistemler kullanıyor.</p>
      <p>Daha önce her bir sisteme farklı platformlardan giriş yapılırken bu yıl yapılan iyileştirmeyle MEB'in elektronik hizmetlerinin tamamına aynı platformdan ve tek bir şifreyle girilebilmesi sağlanmıştı.</p>
      <p>Ayrıca söz konusu platformun e-Devlet ile entegrasyonu tamamlandığı için e-Devlet şifrelerinin de kullanabilmesine imkan tanınmıştı.</p>
      <p>Çalışmalar, 2023 Eğitim Vizyonu'ndaki "mevcut bilgi sistemlerinin entegrasyonu ve veriye dayalı yönetim anlayışı çerçevesinde süreçlerin iyileştirilerek başta okullar olmak üzere tüm yönetim kademelerinde bürokratik iş yükünün azaltılması" hedefi doğrultusunda yapılıyor.</p>
      <related>
        <a href="https://www.karar.com/guncel-haberler/mebden-10-kasimda-tartisma-yaratan-goruntulere-dair-aciklama-1387691"/>
      </related>
      <related>
        <a href="https://www.karar.com/ekonomi-haberleri/ara-tatil-uygulumasi-milyonlarca-ogrenciyi-sevindirdi-ucretli-ogretmenleri-uzdu-1388461"/>
      </related>
    </article>
  </body>
</html>