<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/world/bolivia-protest-killing-tribes/835644"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-20T13:52:29+00:00"/>
    <meta property="og:title" content="മൊറാലസിനെ അട്ടിമറിച്ചതിന് പിന്നാലെ ബൊളീവിയയില്‍ ഭരണകൂട ഭീകരത; കൊലപ്പെടുത്തിയത് 24 ആദിവാസികളെ"/>
    <meta property="og:description" content="ബൊളീവിയയില്‍ ഇടതുപക്ഷനേതാവും രാജ്യത്തിന്റെ പ്രസിഡന്റുമായിരുന്ന ..."/>
  </head>
  <body>
    <article>
      <h1>മൊറാലസിനെ അട്ടിമറിച്ചതിന് പിന്നാലെ ബൊളീവിയയില്‍ ഭരണകൂട ഭീകരത; കൊലപ്പെടുത്തിയത് 24 ആദിവാസികളെ</h1>
      <address><time datetime="2019-11-20T13:52:29+00:00">20 Nov 2019, 13:52</time> by <a rel="author">വെബ് ഡെസ്‌ക്‌</a></address>
      <p>സുക്രെ&gt; ബൊളീവിയയില്‍ ഇടതുപക്ഷനേതാവും രാജ്യത്തിന്റെ പ്രസിഡന്റുമായിരുന്ന ഇവോ മൊറാലസിന്റെ നേതൃത്വത്തിലുള്ള ഭരണത്തെ അട്ടിമറിച്ചതിന് പിന്നാലെ 24 ആദിവാസികളെ കൊലപ്പെടുത്തി ഭരണകൂടഭീകരത.അമേരിക്കന്‍ പിന്തുണയോടെ അട്ടിമറി നടത്തി അധികാരത്തിലേറിയ ഭരണകൂടമാണ് ക്രൂരമായ കൊലനടത്തിയത്.</p>
      <p>ഒരാഴ്ചയ്ക്കിടെയാണ് 24 ആദിവാസികളെ ഭരണകൂടം കൊലപ്പെടുത്തിയിരിക്കുന്നത്. രാജ്യത്തിന്റെ ഗ്രാമപ്രദേശങ്ങളില്‍ നിന്ന് മൊറാലസിന് പിന്തുണ പ്രഖ്യാപിച്ചുകൊണ്ട് നഗരപ്രദേശങ്ങളിലേക്ക് പ്രകടനമായെത്തിയവരെ യാതൊരു പ്രകോപനവുമില്ലാതെയാണ് സൈന്യം വെടിവച്ചുകൊല്ലുന്നത്.</p>
      <p>വലിയ രീതിയിലുള്ള വംശീയ അതിക്രമങ്ങളും രാജ്യത്ത് റിപ്പോര്‍ട്ട് ചെയ്യപ്പെടുന്നുണ്ട്. വലിയ ആദിവാസി ജനസംഖ്യയുള്ള രാജ്യത്ത് ആ വിഭാഗത്തില്‍നിന്നുള്ള ഒരാളെപ്പോലും ഉള്‍ക്കൊള്ളിക്കാതെയാണ് പുതിയ മന്ത്രിസഭ രൂപീകരിച്ചിരിക്കുന്നത്.</p>
      <p>ബൊളീവിയയിലെ അട്ടിമറി അംഗീകരിക്കാന്‍ ഇപ്പോഴും ബഹുഭൂരിപക്ഷം വരുന്ന ആദിവാസി വിഭാഗം തയ്യാറായിട്ടില്ല. ജോലിയുള്‍പ്പെടെയുള്ള കാര്യങ്ങള്‍ മാറ്റിവച്ചുകൊണ്ട് നഗരങ്ങളില്‍ പ്രതിഷേധങ്ങള്‍ സംഘടിപ്പിക്കുകയാണ്. ജോലിസ്ഥലത്തുനിന്ന് വീട്ടിലേക്ക് പോവുകയായിരുന്നവരെയടക്കം ബൊളീവിയന്‍ സൈന്യം വെടിവച്ച് കൊലപ്പെടുത്തുകയുണ്ടായി.</p>
      <p>പ്രതിഷേധക്കാര്‍ക്കുമേല്‍ ഹെലിക്കോപ്റ്ററുകളിലെത്തി ടിയര്‍ ഗ്യാസ് വിതറുകയാണ് ബൊളീവിയന്‍ സൈന്യം. ജനാധിപത്യപരമായ തിരഞ്ഞെടുപ്പിനെ അട്ടിമറിച്ച നീക്കം അംഗീകരിക്കില്ലെന്ന നിലപാടിലുറച്ചുനില്‍ക്കുകയാണ് ബൊളീവിയന്‍ ജനത. തങ്ങള്‍ മൊറാലസിനൊപ്പമെന്നും അവര്‍ പ്രഖ്യാപിച്ചു.</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/news/kerala/abdul-kareem-murder-case/835655"/>
        <a href="https://www.deshabhimani.com/news/kerala/ncrb-crime-rate/835587"/>
        <a href="https://www.deshabhimani.com/news/national/mumbai-girl-killed/835449"/>
        <a href="https://www.deshabhimani.com/news/kerala/news-kollamkerala-18-11-2019/835124"/>
        <a href="https://www.deshabhimani.com/news/world/news-world-13-11-2019/834194"/>
        <a href="https://www.deshabhimani.com/articles/evo-morales-bolivia/834011"/>
        <a href="https://www.deshabhimani.com/news/world/news-world-11-11-2019/833942"/>
        <a href="https://www.deshabhimani.com/news/world/bolivia/833649"/>
        <a href="https://www.deshabhimani.com/news/kerala/suicide/832968"/>
      </related>
    </article>
  </body>
</html>