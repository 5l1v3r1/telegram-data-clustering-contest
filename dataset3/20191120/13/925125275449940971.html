<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurofootball.lt/naujienos/bayern-potenciali-m-pochettino-karjeros-stotele/73300"/>
    <meta property="og:site_name" content="EURO FOOTBALL"/>
    <meta property="article:published_time" content="2019-11-20T13:00:47+00:00"/>
    <meta property="og:title" content="&quot;Bayern&quot; – potenciali M. Pochettino karjeros stotelė?"/>
    <meta property="og:description" content="Daugiau nei penkerius metus trukusi Mauricio Pochettino karjera Londono &quot;Tottenham&quot; klube yra baigta – klubą į neregėtas aukštumas atvedęs argentinietis antradienio vakarą buvo atleistas iš vyriausiojo trenerio pareigų."/>
  </head>
  <body>
    <article>
      <h1>"Bayern" – potenciali M. Pochettino karjeros stotelė?</h1>
      <address>
        <time datetime="2019-11-20T13:00:47+00:00">20 Nov 2019, 13:00</time>
      </address>
      <p>Daugiau nei penkerius metus trukusi Mauricio Pochettino karjera Londono "Tottenham" klube yra baigta – klubą į neregėtas aukštumas atvedęs argentinietis antradienio vakarą buvo atleistas iš vyriausiojo trenerio pareigų.</p>
      <p>M. Pochettino per savo karjerą su "Tottenham" taip ir nelaimėjo titulo, tačiau per tą laikotarpį sukūrė jauną ir talentingą komandą, kuri praėjusį sezoną sugebėjo pasiekti UEFA Čempionų lygos finalą.</p>
      <p>Visgi gyvenimas po pralaimėjimo Čempionų lygos finale nebuvo toks jau gražus: po 12 pirmųjų Anglijos "Premier" lygos rungtynių iškovotos vos trys pergalės ir visiškai neįprasta pozicija – 14-a.</p>
      <p>"Tottenham" pirmininkas Danielis Levy po tokio prasto sezono starto buvo priverstas imtis permainų – M. Pochettino trenerio kėdėje pakeitė Jose Mourinho, šį sezoną beldęsis ir į kitų Europos klubų duris.</p>
      <p>M. Pochettino karjeros etapas "Spurs" klube baigėsi ne taip, kaip buvo galima įsivaizduoti dar prieš kelis mėnesius, tačiau toks "Tottenham" kirtis netolimoje ateityje gali atsiliepti labiau pačiam klubui nei strategui.</p>
      <p>47-erių metų futbolo specialistas, net ir po tokio liūdno išsiskyrimo su "Spurs", vis dar yra laikomas vienu geriausių trenerių Europoje, o klubų, besidominčių jo paslaugomis, netrūksta.</p>
      <p>Pastaraisiais metais M. Pochettino labiausiai buvo siejamas su dviem klubais – Madrido "Real" ir "Manchester United". Visgi šiuo metu neatrodo realu, kad bent vienas iš šių klubų kreipsis į argentinietį.</p>
      <p>Madrido "Real" taip pat turėjo sunkią sezono pradžią, tačiau žingsnis po žingsnio įsivažiuoja ir akivaizdu, kad Zinedine'as Zidane'as tęs darbus iki pat sezono pabaigos ir ilgiau.</p>
      <p>"Man Utd" komanda, kaip ir "Tottenham", šį sezoną neišgyvena geriausių laikų, tačiau klubo vadovybėje vis dar nekyla abejonių dėl Ole Gunnaro Solskjaero. Turėtų nutikti kažkas dramatiško, jog "Man Utd" sugalvotų šioje sezono stadijoje pakeisti pagrindinį komandos vedlį.</p>
      <p>Minėtiems dviem klubams nesiimant permainų trenerių štabe, panašu, kad vienintelis realus variantas lieka Miuncheno "Bayern" klubas, su kuriuo M. Pochettino yra siejamas kelis pastaruosius metus.</p>
      <p>Bavarai šiuo metu yra apmąstymuose – po Niko Kovačo atleidimo laikinojo trenerio pareigas iki žiemos pertraukos perėmė Hansas Flickas. Vokietijos žiniasklaida teigia, kad "Bayern", priklausomai nuo tolimesnių rezultatų, žiemą priims galutinį sprendimą dėl vyriausiojo komandos trenerio.</p>
      <p>"Bayern" savo akiratyje dar prieš M. Pochettino atleidimą turėjo du rimčiausius kandidatus – Eriką ten Hagą ir Pepą Guardiolą. Dėl pastarojo sugrįžimo kyla daugiausiai abejonių, o Amsterdamo "Ajax" strategas bus prieinamas tik 2020-ųjų vasarą.</p>
      <p>Bavarų vadovybė yra nusiteikusi palaukti iki vasaros, tačiau, kaip spėliojama Vokietijos žiniasklaidoje, viskas priklausys nuo artimiausio mėnesio rezultatų. Jeigu rezultatai ir pats komandos žaidimas nebus stabilus, "Bayern" neliks kito varianto, kaip tik žiemą samdytis naują trenerį.</p>
    </article>
  </body>
</html>