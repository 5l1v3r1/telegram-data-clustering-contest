<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/local/detail/9620000111546"/>
    <meta property="og:site_name" content="MGR Online"/>
    <meta property="article:published_time" content="2019-11-20T13:08:00+00:00"/>
    <meta property="og:title" content="“บิณฑ์”หอบเงินบริจาคก้อนสุดท้าย 12.5 ล้านมอบเหยื่อน้ำท่วม อ.บ้านไผ่"/>
    <meta property="og:description" content="ศูนย์ข่าวขอนแก่น-มูลนิธิร่วมกตัญญู นำโดยสองพี่น้องจิตอาสา “บิณฑ์- เอกพันธ์”มอบเงินช่วยเหลือผู้ประสบภัยน้ำท่วมภาคอีสานจุดสุดท้ายที่ อ.บ้านไผ่ ครอบครัวละ 5,000 บาท 2,500 ครัวเรือนรวมเป็นเงิน 12.6 ล้านบาท"/>
  </head>
  <body>
    <article>
      <h1>“บิณฑ์”หอบเงินบริจาคก้อนสุดท้าย 12.5 ล้านมอบเหยื่อน้ำท่วม อ.บ้านไผ่</h1>
      <address><time datetime="2019-11-20T13:08:00+00:00">20 Nov 2019, 13:08</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011541301.JPEG"/>
      </figure>
      <p>ศูนย์ข่าวขอนแก่น-มูลนิธิร่วมกตัญญู นำโดยสองพี่น้องจิตอาสา “บิณฑ์- เอกพันธ์”มอบเงินช่วยเหลือผู้ประสบภัยน้ำท่วมภาคอีสานจุดสุดท้ายที่ อ.บ้านไผ่ ครอบครัวละ 5,000 บาท 2,500 ครัวเรือนรวมเป็นเงิน 12.6 ล้านบาท <br/><br/>รายงานข่าวแจ้งว่า วันนี้( 20 พ.ย.) ที่หอประชุมเอนกประสงค์ อ.บ้านไผ่ จ.ขอนแก่น นายวรทัศน์ ธุลีจันทร์ รองผู้ว่าราชการจังหวัดขอนแก่น พร้อมด้วย ดร.รัตนา สมสกุลรุ่งเรือง ประธานมูลนิธิร่วมกตัญญู,นายรุจน์ รังษี นายอำเภอบ้านไผ่ นายบิณฑ์ บันลือฤทธิ์และนายเอกพันธุ์ บันลือฤทธิ์ ร่วมกันมอบเงินให้ความช่วยเหลือผู้ประสบน้ำท่วมที่เกิดขึ้น เมื่อวันที่ 31 ส.ค.ที่ผ่านมา <br/><br/>ซึ่งแม้ขณะนี้สถานการณ์ได้กลับเข้าสู่สภาวะปกติและอยู่ในขั้นตอนของการให้ความช่วยเหลือจากหน่วยงานต่างๆ สำหรับผู้ประสบปัญหาน้ำท่วมในพื้นที่ อ.บ้านไผ่ ที่เข้าร่วมรับมอบเงินช่วยเหลือครั้งนี้มีกว่า 2,500 ราย</p>
      <figure>
        <img src="https://mpics.mgronline.com/pics/Images/562000011541302.JPEG"/>
      </figure>
      <p>นายบิณฑ์ บันลือฤทธิ์ กล่าวถึงการมอบเงินช่วยเหลือ เยียวยาผู้ประสบอุทกภัยอำเภอบ้านไผ่ครั้งนี้ เป็นการมอบเป็นจังหวัดสุดท้าย ที่ประสบภัยน้ำท่วม ต้องขอโทษชาวบ้านไผ่และชาวขอนแก่น ที่ไม่ได้ลงพื้นที่ให้ความช่วยเหลือทันที ที่เกิดเหตุการณ์ เพราะทีมงานต้องลงพื้นที่ที่ จ.ร้อยเอ็ด ยโสธร มหาสารคาม และ จ.อุบลราชธานี เมื่อเข้าสู่สภาวะปกติก็ต้องมาให้การช่วยเหลือตามความตั้งใจของคณะทำงานและคนไทยทั้งประเทศที่ได้ร่วมกันบริจาค <br/><br/>โดยได้นำเงินที่ได้รับบริจาคทั้งหมดมาส่งมอบให้กับผู้ที่ประสบภัย ซึ่งครัวเรือนที่ถูกน้ำท่วมจะได้รับครัวเรือนละ 5,000 บาท</p>
      <figure>
        <img src="https://mpics.mgronline.com/pics/Images/562000011541303.JPEG"/>
      </figure>
      <p>นายรุจน์ รังษี นายอำเภอบ้านไผ่ จ.ขอนแก่น ระบุว่ารายชื่อผู้ที่ได้รับการรับมอบเงินช่วยเหลือวันนี้เป็นรายชื่อที่ผ่านกระบวนการตรวจสอบ ทั้งในระดับหมู่บ้าน ตำบล อำเภอและจังหวัด ซึ่งเป็นการทำงานคู่ขนานกันระหว่างหน่วยงานภาครัฐและภาคเอกชน โดยในภาคราชการนั้นได้ให้การช่วยเหลือไปแล้วก่อนหน้านี้ตามระเบียบที่กำหนด วันนี้เป็นการช่วยเหลือในส่วนของภาคเอกชน <br/><br/>ในนามของชาว อ.บ้านไผ่ ต้องขอขอบคุณคณะทำงานของมูลนิธิร่วมกตัญญู โดยเฉพาะนายบิณฑ์ บรรลือฤทธิ์ และ นายเอกพันธ์ บันลือฤทธิ์ที่ได้เข้ามาให้ความช่วยเหลือประชาชนที่ได้รับผลกระทบจากอุทกภัยที่เกิดขึ้นเป็นอย่างมาก</p>
      <related>
        <h4>แกลเลอรี</h4>
        <a href="https://mgronline.com/local/photo-gallery/9620000111546"/>
      </related>
    </article>
  </body>
</html>