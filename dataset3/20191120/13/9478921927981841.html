<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/zakinthos/zakynthos-provlimata-apo-tin-kakokairia/"/>
    <meta property="og:site_name" content="ert.gr"/>
    <meta property="article:published_time" content="2019-11-20T13:12:01+00:00"/>
    <meta property="og:title" content="Ζάκυνθος: Προβλήματα από την κακοκαιρία"/>
    <meta property="og:description" content="Σοβαρά προβλήματα προέκυψαν σε πολλές περιοχές της Ζακύνθου, τόσο στην πόλη (πχ Καμίνια) και τα πεδινά, όσο και στα ορεινά του νησιού, εξαιτίας των έντονων καιρικών φαινομένων που σημειώθηκαν από χθες το βράδυ και συνεχίζονται μέχρι και αυτή την ώρα."/>
  </head>
  <body>
    <article>
      <h1>Ζάκυνθος: Προβλήματα από την κακοκαιρία</h1>
      <address><time datetime="2019-11-20T13:12:01+00:00">20 Nov 2019, 13:12</time> by <a rel="author">Διονύσης Νέγκας</a></address>
      <p>Σοβαρά προβλήματα προέκυψαν σε πολλές περιοχές της Ζακύνθου, τόσο στην πόλη (πχ Καμίνια) και τα πεδινά, όσο και στα ορεινά του νησιού, εξαιτίας των έντονων καιρικών φαινομένων που σημειώθηκαν από χθες το βράδυ και συνεχίζονται μέχρι και αυτή την ώρα.</p>
      <p>Όπως ανέφερε στην ΕΡΤ Ζακύνθου, ο Υποδιοικητής της Πυροσβεστικής Υπηρεσίας Ζακύνθου, Γιώργος Βορλόου, πραγματοποιήθηκαν αντλήσεις νερών από δύο οικίες στην περιοχή του Κεριού, από μία οικία στην περιοχή των Αμπελοκήπων και από ένα κατάστημα γνωστής αλυσίδας super market στην διασταύρωση της «Λούμπας» στις παρυφές της πόλης του νησιού.</p>
      <p>Επίσης, η υπηρεσία δέχτηκε κλήσεις για κοπή δέντρων στην περιοχή των Βολιμών, στην περιοχή Κάναλος προς τον κλειστό ΧΥΤΑ στον Σκοπό, όπου και μετέβησαν οχήματα από τον δήμο προκειμένου να καθαρίσουν το οδόστρωμα από πέτρες, λάσπες και χώματα, ενώ σημειώθηκε πολύωρη διακοπή του ηλεκτρικού ρεύματος σε αρκετά χωριά της ορεινής Ζακύνθου, αλλά και την πόλη.</p>
      <p>Ο Αντιπεριφερειάρχης, Γιώργος Στασινόπουλος, με αντιπροσωπεία από την Περιφερειακή Ενότητα Ζακύνθου, αλλά και ο Δήμαρχος του νησιού, Νικήτας Αρετάκης, από το πρωί επισκέπτονται τις περιοχές που έχουν πληγεί από την κακοκαιρία, η οποία, επίσης, προκάλεσε προβλήματα στην κίνηση των οχημάτων σε πολλούς δρόμους, είτε επαρχιακούς είτε δημοτικούς και αγροτικούς, καθώς και ζημιές σε καλλιέργειες και διάφορες εγκαταστάσεις.</p>
      <p>Πυρκαγιά σε ξενοδοχείο στην περιοχή του Λαγανά<br/>Τέλος, σε ότι αφορά τις παρεμβάσεις της Πυροσβεστικής, ο κ.Βορλόου ενημέρωσε και για την πυρκαγιά που ξέσπασε σε ξενοδοχείο στην περιοχή του Λαγανά στις 8.30 μμ, εχθές το βράδυ. Ειδικότερα, στο σημείο μετέβησαν επτά οχήματα και δώδεκα πυροσβέστες, περιορίζοντάς έγκαιρα την πυρκαγιά, η οποία, ωστόσο, κατέστρεψε ολοσχερώς το ισόγειο του κτιρίου όπου στεγαζόταν το μπαρ του ξενοδοχείου, ενώ για τα αίτια εκδήλωσής της, διενεργείται προανάκριση από την υπηρεσία.</p>
      <p>Αξίζει να σημειωθεί, ότι στο σημείο βρέθηκε και η Προϊσταμένη του Τμήματος Πολιτικής Προστασίας της Περιφερειακής Ενότητας Ζακύνθου, Μαρία Μουζάκη, ύστερα από ενημέρωσή της, από την Πυροσβεστική Υπηρεσία, δεδομένου των ισχυρών ανέμων που έπνεαν στην περιοχή.</p>
      <p>Ρεπορτάζ: Δ.Καρμίρη-Δ.Μποζίκη<br/>στο πλαίσιο πρακτικής τους εξάσκησης στην ΕΡΤ Ζακύνθου<br/>Φωτο απο την Δ.Μποζίκη από το Κερί Ζακύνθου και τα προβλήματα που προκάλεσε η κακοκαιρία στην περιοχή</p>
    </article>
  </body>
</html>