<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/20/cresco-award-sodalitas-premia-citta-e-imprese-sostenibili/153341/"/>
    <meta property="og:site_name" content="VITA"/>
    <meta property="article:published_time" content="2019-11-20T13:24:00+00:00"/>
    <meta property="og:title" content="Cresco Award, Sodalitas premia città e imprese sostenibili"/>
    <meta property="og:description" content="Bassiano, Mantova, Rimini, Rho e Milano si aggiudicano la quarta edizione del Premio promosso da Fondazione Sodalitas, in collaborazione con ANCI. Assegnati anche i riconoscimenti delle 16 aziende partner dell’iniziativa, impegnate sul fronte della sostenibilità, ad altrettanti Enti locali"/>
  </head>
  <body>
    <article>
      <h1>Cresco Award, Sodalitas premia città e imprese sostenibili</h1>
      <address><time datetime="2019-11-20T13:24:00+00:00">20 Nov 2019, 13:24</time> by <a rel="author">Redazione</a></address>
      <p>
        <b>Bassiano, Mantova, Rimini, Rho e Milano si aggiudicano la quarta edizione del Premio promosso da Fondazione Sodalitas, in collaborazione con ANCI. Assegnati anche i riconoscimenti delle 16 aziende partner dell’iniziativa, impegnate sul fronte della sostenibilità, ad altrettanti Enti locali</b>
      </p>
      <p>Bassiano con una gestione sostenibile e virtuosa dei rifiuti, Mantova con “Lunattiva” a supporto delle categorie deboli e disagiate del quartiere Lunetta, Rimini con il “Piano di Salvaguardia della Balneazione”, Rho con il progetto di bilancio partecipativo “Dirò la mia a scuola” e Milano con “La scuola dei quartieri” per il miglioramento delle periferie. <b>Sono questi i Comuni vincitori della quarta edizione del <i>Cresco Award - Città sostenibili</i>, il Premio promosso da <a href="http://www.sodalitas.it/">Fondazione Sodalitas</a>, in collaborazione con ANCI</b>, e realizzato con il supporto di Fondazione Italiana Accenture e con il patrocinio del Ministero dell’Ambiente e della Commissione Europea per valorizzare le iniziative dei Comuni italiani più efficaci nel promuovere lo sviluppo sostenibile dei territori.</p>
      <figure>
        <img src="http://i.cdn-vita.it/blobs/full/e/0/b/4/e0b41574-3f1c-47f2-9b37-4fdff93f65bb.jpg?_637098535166542023"/>
      </figure>
      <p>
        <b>I premi, assegnati da una Giuria indipendente presieduta dal Rettore del Politecnico di Milano Ferruccio Resta, sono stati consegnati oggi nel corso di un incontro tenutosi nell’ambito della 36^ Assemblea Annuale dell’ANCI (Associazione Nazionale Comuni Italiani) in corso ad Arezzo.</b>
      </p>
      <p>I Comuni italiani stanno giocando un ruolo importante per la crescita sostenibile del Paese con progetti che migliorano la vivibilità dei territori e per il quarto anno consecutivo <i>Cresco Award</i> ha voluto premiare le migliori iniziative sviluppate da Comuni, Città Metropolitane, Comunità Montane o Unioni di Comuni di tutta Italia.</p>
      <p>Il grande impegno dei Comuni è testimoniato dagli oltre 500 progetti candidati nelle prime quattro edizioni del <i>Cresco Award.</i> Progetti presentati per il 25% da piccoli comuni (max 10.000 abitanti), che provengono per il maggior numero da Lombardia, Veneto, Emilia-Romagna, Sardegna e Piemonte e che riguardano soprattutto alcune tematiche, collegate agli SDGs dell’Agenda 2030 delle Nazioni Unite, quali la protezione e valorizzazione del territorio e dei beni comuni, la mobilità sostenibile, la gestione dei rifiuti, l’educazione a stili di vita sostenibili e il supporto a categorie deboli e svantaggiate.</p>
      <p><b>L’iniziativa ha visto anche il coinvolgimento di 16 imprese associate a Fondazione Sodalitas e particolarmente impegnate sul fronte della sostenibilità</b> - Bottega Verde, Brembo, Bureau Veritas, Certiquality, Confida, DNV GL, Enel, Falck Renewables, KPMG, Lexmark, Mapei, Pirelli, Poste Italiane, Solvay, STMicroelectronics, Ubi Banca - che hanno assegnato 18 riconoscimenti ad altrettanti Enti Locali su specifiche tematiche.</p>
      <p>«Rendere i territori sostenibili e in grado di offrire una migliore qualità della vita alle persone che li abitano è un obiettivo chiave di sviluppo che sollecita l’impegno di istituzioni, imprese e società civile, come indicato dalle Nazioni Unite nell’Agenda 2030», ha dichiarato <b>Alessandro Beda, Consigliere Delegato di Fondazione Sodalitas</b>, «Anche questa edizione di Cresco Award conferma che il territorio e la comunità sono fattori cruciali per realizzare nei fatti un modello di sviluppo che sia davvero sostenibile. Inoltre, la partnership tra Comuni e imprese si dimostra strategica per sviluppare progetti complessi e dare risposte concrete ai bisogni dei cittadini».</p>
      <related>
        <h4>Contenuti correlati</h4>
        <a href="http://www.vita.it/it/article/2019/09/18/fondazioni-dimpresa-il-boom-italiano/152699/"/>
        <a href="http://www.vita.it/it/article/2019/05/09/torna-a-milano-linclusive-job-day/151523/"/>
        <a href="http://www.vita.it/it/article/2019/05/07/il-futuro-del-lavoro-passa-sempre-piu-dalle-stem/151495/"/>
        <a href="http://www.vita.it/it/article/2019/02/28/da-sodalitas-arriva-bancopass-cosi-le-non-profit-si-faranno-notare-dal/150806/"/>
      </related>
    </article>
  </body>
</html>