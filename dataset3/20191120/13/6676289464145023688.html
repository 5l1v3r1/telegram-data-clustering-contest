<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/auto/taxa-oxigen-bucuresti-326467.html"/>
    <meta property="og:site_name" content="Observator"/>
    <meta property="article:published_time" content="2019-11-20T13:24:00+00:00"/>
    <meta property="og:title" content="Taxa Oxigen, forma finală. Primăria Capitalei a anunţat cât plăteşti dacă maşina poluează"/>
    <meta property="og:description" content="Taxa Oxigen în Bucureşti. Primăria a publicat forma finală a deciziei consiliului privind taxarea maşinilor poluante care circulă pe străzile Capitalei."/>
  </head>
  <body>
    <article>
      <h1>Taxa Oxigen, forma finală. Primăria Capitalei a anunţat cât plăteşti dacă maşina poluează</h1>
      <address><time datetime="2019-11-20T13:24:00+00:00">20 Nov 2019, 13:24</time> by <a rel="author">Veronica Micu</a></address>
      <p>
        <b>
          <b>Taxa Oxigen în Bucureşti. Primăria a publicat forma finală a deciziei consiliului privind taxarea maşinilor poluante care circulă pe străzile Capitalei.</b>
        </b>
      </p>
      <p>Potrivit documentului, aproape toate maşinile cu norme de poluare sub Euro 5 vor fi taxate, iar accesul în inelul central al Capitalei pentru cele sub Euro 3 va fi interzis.</p>
      <p>Aplicarea vinietei pentru maşinile Euro 4 se va face de la 1 ianuarie 2021.</p>
      <p>De asemenea, din 2022, maşinile non-Euro, Euro 1 şi Euro 2 nu vor mai avea acces în oraş, iar cele Euro 3, din 2024, scrie <a href="https://adevarul.ro/news/bucuresti/a-fost-publicata-forma-finala-taxei-poluare-bucuresti-1_5dd51ab05163ec427138dd59/index.html">Adevarul</a>.  </p>
      <p>Hotărârea va impune o restricţionare a circulaţiei începând cu 1 ianuarie 2020 (2021 pentru Euro 4) pentru maşinile care poluează (masă totală sub cinci tone), pe principalele artere ale Bucureştiului. Restricţia se va aplica de luni până vineri, de la 7:00 la 22:00 şi va fi însoţită de taxarea traficului poluant din centrul Bucureştiului.</p>
      <p>Potrivit Primăriei Capitalei, peste 1,6 milioane de maşini non-Euro, Euro 1, Euro 2, Euro 3 şi Euro 4 sunt înmatriculate în Bucureşti şi judeţul Ilfov, mai mult de o treime fiind intens poluante.  </p>
      <h3>Cât este taxa pentru maşinile poluante   </h3>
      <p>Pentru maşinile non-Euro, taxa pe 1 an este de 1.900 de lei, cea pe 6 luni 1.100 de lei, cea pe o lună 300 de lei şi cea pentru o singură zi 15 lei.</p>
      <p>În cazul maşinilor Euro 1, taxa pentru o zi rămâne tot de 15 lei, dar scade la 250 de lei pentru o lună, la 1.000 de lei pentru 6 luni şi la 1.700 de lei pentru 1 an. Similar, pentru maşinile Euro 2, taxa pentru o zi este tot de 15 lei, dar cea pentru o lună este de 200 de lei, cea pentru 6 luni de 900 de lei şi cea pentru 1 an este de 1.500 de lei.  </p>
      <p>Şoferii maşinilor Euro 3 vor scoate din buzunar 5 lei pentru o zi, 100 de lei pentru o lună, 450 de lei pentru 6 luni şi 700 de lei pentru un an, în timp ce şoferii maşinilor Euro 4 vor fi taxaţi cu 5 lei pentru o zi, 80 de lei pentru o lună, 350 de lei pentru 6 luni şi 500 de lei pentru un an.  </p>
      <h3>Maşinile scutite de plata taxei Oxigen</h3>
      <p>Pe lângă maşinile electrice, hibride şi maşinile Euro 5 şi Euro 6, mai sunt scutitie şi maşinile adaptate pentru persoane cu handicap şi care care sunt dotare cu sisteme GNL, GNC şi GPL dacă se înscriu în norma de poluare Euro 3.</p>
      <p>De asemenea, vor fi exceptate autovehiculele care aparţin autorităţilor, precum şi cele istorice şi cele ale posturilor de radio şi TV.</p>
    </article>
  </body>
</html>