<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvoost.nl/nieuws/321686/Invallen-en-aanhoudingen-in-Raalte-en-Zwolle-vanwege-uitkeringsfraude-met-Polen"/>
    <meta property="og:site_name" content="RTV Oost"/>
    <meta property="article:published_time" content="2019-11-20T13:09:22+00:00"/>
    <meta property="og:title" content="Invallen en aanhoudingen in Raalte en Zwolle vanwege uitkeringsfraude met Polen"/>
    <meta property="og:description" content="Bij invallen in woningen en kantoorpanden in onder meer Raalte en Zwolle zijn vijf aanhoudingen verricht vanwege ww-fraude. Het vermoeden bestaat dat zij als tussenpersonen Poolse arbeidsmigranten helpen met het verkrijgen en behouden van ww-uitkeringen."/>
  </head>
  <body>
    <article>
      <h1>Invallen en aanhoudingen in Raalte en Zwolle vanwege uitkeringsfraude met Polen</h1>
      <address>
        <time datetime="2019-11-20T13:09:22+00:00">20 Nov 2019, 13:09</time>
      </address>
      <slideshow>
        <figure>
          <img src="https://imgo.rgcdn.nl/8b29d4c8cf0d416d96ebc41329947930/opener/ww-fraude-in-Raalte-en-Zwolle.jpg?v=nciDAi0sR7tAmFschwfqyA2"/>
        </figure>
        <figure>
          <img src="https://imgo.rgcdn.nl/f74c013d3ae84477a7d7761c939706b0/opener/Aanhoudingen-vanwege-uitkeringsfraude-Foto-Zoonar.jpg?v=LAK2nKOYcrYCQACTHaXtrQ2"/>
        </figure>
        <figure>
          <img src="https://imgo.rgcdn.nl/f74c013d3ae84477a7d7761c939706b0/opener/Aanhoudingen-vanwege-uitkeringsfraude-Foto-Zoonar.jpg?v=LAK2nKOYcrYCQACTHaXtrQ2"/>
        </figure>
        <figcaption>Aanhoudingen vanwege uitkeringsfraude (Foto: Zoonar)</figcaption>
      </slideshow>
      <p>Bij invallen in woningen en kantoorpanden in onder meer Raalte en Zwolle zijn vijf aanhoudingen verricht vanwege ww-fraude. Het vermoeden bestaat dat zij als tussenpersonen Poolse arbeidsmigranten helpen met het verkrijgen en behouden van ww-uitkeringen.</p>
      <p>Vermoedelijk verblijven de zogenaamde uitkeringsgerechtigden voornamelijk in Polen, zonder dit aan het UWV te laten weten. Daarmee voldoen zij niet aan de voorwaarden van de ww-uitkering. De tussenpersonen ontvangen de post van het UWV op hun adres, waardoor bekend was wanneer aan welke verplichting moest worden voldaan om de uitkering te behouden.</p>
      <p>De vijf aangehouden personen, uit de gemeente Raalte, Noordwijk, Dongen, Dordrecht en Rotterdam, worden verdacht van valsheid in geschrifte. In één van de woningen werd bovendien een gaspistool gevonden en in een andere woning een imitatiewapen.</p>
      <p>
        <b>Doorzoeking kantoorpanden</b>
      </p>
      <p>In de gemeenten Leiden, Rotterdam en Zwolle werden kantoorpanden doorzocht. Er is beslag gelegd op onder meer administratie, computers en een auto. </p>
      <p>De aangehouden personen kwamen naar voren nadat in januari 2018 twee tussenpersonen waren veroordeeld. Het UWV is vanwege die veroordeling zelf een onderzoek gestart naar de werkwijze van tussenpersonen, samen met de Recherche Inspectie SZW.</p>
      <p>Vier signalen zijn de afgelopen periode verder onderzocht. Dit heeft nu geleid tot de aanhouding van vijf verdachten.</p>
      <aside>Heb je een nieuwstip of nieuwe informatie? Tip de redactie via een WhatsApp-bericht: <a href="https://wa.me/31657033333?text=Invallen+en+aanhoudingen+in+Raalte+en+Zwolle+vanwege+uitkeringsfraude+met+Polen">06 - 57 03 33 33</a>.</aside>
    </article>
  </body>
</html>