<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/oikonomia/125664/ntomprobskis-sto-eurogroup-toy-dekembrioy-tha-syzitithoyn-ta-metra-gia"/>
    <meta property="og:site_name" content="Insider"/>
    <meta property="article:published_time" content="2019-11-20T13:04:00+00:00"/>
    <meta property="og:title" content="Ντομπρόβσκις: Στο Eurogroup του Δεκεμβρίου θα συζητηθούν τα μέτρα για το ελληνικό χρέος"/>
    <meta property="og:description" content="Ο αντιπρόεδρος της Κομισιόν εκτίμησε πως η Ελλάδα για έκτο συνεχόμενο έτος θα ξεπεράσει το στόχο για το πλεόνασμα και αναμένεται να εκπληρώσει το στόχο και το 2020."/>
  </head>
  <body>
    <article>
      <h1>Ντομπρόβσκις: Στο Eurogroup του Δεκεμβρίου θα συζητηθούν τα μέτρα για το ελληνικό χρέος</h1>
      <h2>Ο αντιπρόεδρος της Κομισιόν εκτίμησε πως η Ελλάδα για έκτο συνεχόμενο έτος θα ξεπεράσει το στόχο για το πλεόνασμα και αναμένεται να εκπληρώσει το στόχο και το 2020.</h2>
      <address>
        <time datetime="2019-11-20T13:04:00+00:00">20 Nov 2019, 13:04</time>
      </address>
      <p><b>«Ραντεβού» για το Eurogroup της 4ης Δεκεμβρίου δίνει για τα μέτρα ελάφρυνσης του ελληνικού χρέους</b> ο <b>αντιπρόεδρος της Κομισιόν, Βάλντις Ντομπρόβσκις.</b></p>
      <p>«Το Eurogroup θα συζητήσει τον Δεκέμβριο για την υιοθέτηση των μέτρων ελάφρυνσης του χρέους», δήλωσε, κατά την <a href="https://www.insider.gr/eidiseis/oikonomia/125659/prasino-fos-apo-tin-komision-sto-proshedio-toy-proypologismoy-toy-2020">παρουσίαση της έκθεσης της Κομισιόν</a>, ο Ντομπρόβσκις, ενώ έκανε λόγο για μια «ενθαρρυντική και θετική έκθεση» για την Ελλάδα».</p>
      <p>Συνεχίζοντας ανέφερε πως <b>η Ελλάδα για έκτο συνεχόμενο έτος θα ξεπεράσει το στόχο για το πλεόνασμα και αναμένεται να εκπληρώσει το στόχο και το 2020.</b></p>
      <p>Επιπλέον, αναφέρθηκε στους κεφαλαιακούς ελέγχους που έχουν σταδιακά καταργηθεί, ενώ τόνισε ότι η κυβέρνηση έχει κάνει «σημαντικά βήματα» για την αντιμετώπιση των κόκκινων δανείων, κάτι που θα έχει ως αποτέλεσμα την ενίσχυση των τραπεζών προκειμένου να μπορούν να δίνουν πιστώσεις σε επιχειρήσεις και πρόσωπα. Σημείωσε, δε, ότι έχει ενισχυθεί το επιχειρηματικό περιβάλλον και οι δράσεις που έχει αναλάβει η κυβέρνηση εκπληρώνουν τις δεσμεύσεις της για το 2019, εκφράζοντας την ελπίδα να συνεχιστούν προς την ολοκλήρωση της «φιλόδοξης ατζέντας» της.</p>
      <p>Από την πλευρά του και ο <b>επίτροπος Οικονομικών, Πιερ Μοσκοβισί,</b> εξέφρασε την ικανοποίησή του για τα «θετικά» συμπεράσματα της έκθεσης, στη βάση των οποίων θα κριθεί και η καταβολή στην Ελλάδα περαιτέρω κεφαλαίων, των κερδών των ευρωπαϊκών κεντρικών τραπεζών από τα ελληνικά ομόλογα.</p>
      <p>«Η νέα ελληνική κυβέρνηση έκανε τα απαραίτητα προκειμένου να επιτύχει όλες τις δεσμεύσεις της για τα μέσα του 2019», είπε, σημειώνοντας επίσης και την εποικοδομητική συνεργασία των ελληνικών αρχών με τους θεσμούς. Ο ίδιος αξιολόγησε ότι σε σύντομο χρονικό διάστημα προχώρησαν σημαντικές μεταρρυθμίσεις που θα έχουν «θετικό» αντίκτυπο στις «επενδύσεις και στην ανάπτυξη».</p>
      <p>Ο Μοσκοβισί υπενθύμισε το δρόμο που έχει διανύσει η Ελλάδα από το 2015, εκφράζοντας, ωστόσο, την επιθυμία να είχε κάνει «περισσότερα» η Ευρωπαϊκή Επιτροπή για τη χώρα, προκειμένου να έχουν αποφευχθεί κάποια «μέτρα του Eurogroup».</p>
      <p>Παρόλα αυτά, είπε πως η Επιτροπή θα πρέπει να είναι «περήφανη» για το έργο της καθώς αποφεύχθηκε το Grexit, κάτι που αποτελούσε «πολιτική στάση» της Επιτροπής Γιούνκερ η οποία, όπως είπε, στάθηκε στη «σωστή πλευρά της ιστορίας», προκειμένου «να παραμείνει η Ελλάδα στην καρδιά της Ευρωζώνης και να διατηρηθεί η ακεραιότητα της Ευρωζώνης».</p>
      <p>«Αυτό ήταν από τα βασικά επιτεύγματα αυτής της Επιτροπής», υπογράμμισε και χαρακτήρισε «θετικό» το τελικό αποτέλεσμα, αφού «όλα τώρα βαίνουν στη σωστή κατεύθυνση» προς «μεγαλύτερη ανάπτυξη» και «περισσότερες θέσεις εργασίας» προς όφελος του ελληνικού λαού.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/oikonomia/125165/i-ellada-sto-epikentro-toy-ektelestikoy-symboylioy-toy-dnt"/>
        <a href="https://www.insider.gr/eidiseis/oikonomia/123811/elstat-sto-43-toy-aep-protogenes-pleonasma-2018-poy-kinithike-hreos"/>
        <a href="https://www.insider.gr/eidiseis/oikonomia/123418/italia-stathera-proionta-ta-ellinika-omologa-kai-dimosio-hreos"/>
      </related>
    </article>
  </body>
</html>