<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/915410.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-20T13:42:00+00:00"/>
    <meta property="og:title" content="Два от отборите на Ботев с големи шансове за полуфинал"/>
    <meta property="og:description" content="Ботев (Пловдив) записа победа и равенство в първите четвъртфинали за Купата на БФС при юношите от на..."/>
  </head>
  <body>
    <article>
      <h1>Два от отборите на Ботев с големи шансове за полуфинал</h1>
      <address>
        <time datetime="2019-11-20T13:42:00+00:00">20 Nov 2019, 13:42</time>
      </address>
      <p>Ботев (Пловдив) записа победа и равенство в първите четвъртфинали за Купата на БФС при юношите от набор 2006 и 2004.</p>
      <p>При по-малките тимът на "канарчетата" се наложи с 1:0 над Дунав (Русе), като двубоят се игра на стадион "Дунав" в Русе. Жълто-черните имаха сериозно превъзходство, но не успяха да се възползват от множеството създадени положения.</p>
      <p>Единственият гол падна в началото на срещата и бе дело на Велиян Видолов, който се възползва от грешка на вратаря на домакините.</p>
      <p>От своя страна русенци се отчетоха с един опасен удар, отразен отлично от Георги Гергинов. Реваншът между двата тима е на 27 ноември на базата в Коматево.</p>
      <p>В същото време Ботев (Пловдив) стигна до равенство 3:3 при визитата на Спартак (Варна), но при набор 2004. Двубоят се игра на стадион "Локомотив" във Варна.</p>
      <p>"Канарчетата" се представиха много под нивото си и срещнаха сериозна съпротива от страна на варненци. Домакините на три пъти успяваха да поведат в резултата, но в крайна сметка пловдивчани се добраха до равенството малко преди края.</p>
      <p>С два гола за "жълто-черните" се отчете Теодор Андреев, а едно попадение добави Никола Илиев. Ботевистите получиха и дузпа, но тя бе пропусната от Никола Илиев. Реваншът между двата тима е на 27 ноември на базата в Коматево.</p>
    </article>
  </body>
</html>