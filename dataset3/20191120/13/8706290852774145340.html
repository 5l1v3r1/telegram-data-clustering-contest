<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.enikos.gr/economy/685493/ktimatologio-bainei-telos-sti-grafeiokratia-erchetai-o-thesmos-to"/>
    <meta property="og:site_name" content="enikos.gr"/>
    <meta property="article:published_time" content="2019-11-20T13:08:00+00:00"/>
    <meta property="og:title" content="Κτηματολόγιο: Μπαίνει τέλος στη γραφειοκρατία - Έρχεται ο θεσμός του διαπιστευμένου μηχανικού"/>
    <meta property="og:description" content="Κατά τέσσερις – τουλάχιστον -μήνες αναμένεται να μειωθεί από το επόμενο έτος ο χρόνος που απαιτείται..."/>
  </head>
  <body>
    <article>
      <h1>Κτηματολόγιο: Μπαίνει τέλος στη γραφειοκρατία - Έρχεται ο θεσμός του διαπιστευμένου μηχανικού</h1>
      <address>
        <time datetime="2019-11-20T13:08:00+00:00">20 Nov 2019, 13:08</time>
      </address>
      <p>Κατά τέσσερις – τουλάχιστον -μήνες αναμένεται να μειωθεί από το επόμενο έτος ο χρόνος που απαιτείται προκειμένου να γίνουν οι απαιτούμενες αλλαγές στο <a href="http://www.enikonomia.gr/my-money/225789,maziki-apostoli-e-mails-se-13-ekat-idioktites-akiniton-gia-to-kti.html">Κτηματολόγιο</a> –είτε λόγω λαθών στην επεξεργασία των στοιχείων και παραλείψεων είτε λόγω απαίτησης των ιδιοκτητών-, με αποτέλεσμα να αίρονται πιο γρήγορα τα εμπόδια στις μεταβιβάσεις των ακινήτων στις περιοχές όπου είχε ολοκληρωθεί το Κτηματολόγιο.</p>
      <p>Αυτό θα επιτευχθεί με την ενεργοποίηση του θεσμού του “διαπιστευμένου μηχανικού “ που ξεμπλοκάρει ύστερα από χρόνια με πρωτοβουλία του υπουργού Περιβάλλοντος και Ενέργειας, Κωστή Χατζηδάκη. Όπως εξηγούν πηγές που γνωρίζουν καλά τα θέματα του Κτηματολογίου, η μεταρρύθμιση αυτή είχε θεσμοθετηθεί από το 2013 και όλα αυτά τα χρόνια βρίσκονταν στα αζήτητα.</p>
      <p>Κατά τον πρόεδρο του Πανελληνίου Συλλόγου Διπλωματούχων Αγρονόμων –Τοπογράφων Μηχανικών , Μιχάλη Καλογιαννάκη, με την ενεργοποίηση του προαναφερόμενου θεσμού “μειώνεται ο χρόνος των μεταβολών στο Κτηματολόγιο από τους 6 μήνες-κατά μέσο όρο – που είναι σήμερα σε 2μήνες και ξεμπλοκάρει αρκετά ακίνητα που εξαιτίας σφαλμάτων ή αλλαγών βάλτωναν –και εξακολουθούν να βαλτώνουν – με αποτέλεσμα σε αυτή τη φάση να είναι σχεδόν μη μεταβιβάσιμα”.</p>
      <p>Διευκρινίζεται πως ο θεσμός του διαπιστευμένου μηχανικού θα εφαρμόζεται, όπως προαναφέρθηκε σε όλες τις περιοχές όπου έχει ολοκληρωθεί το Κτηματολόγιο και η υλοποίηση του – με βάση τον σχεδιασμό του υπουργείου Περιβάλλοντος –δρομολογείται για το πρώτο εξάμηνο του 2020.</p>
      <p>Σε αυτές τις περιοχές υπάρχουν περιπτώσεις που είτε έγιναν λάθη στην καταγραφή των ορίων χωρίς να το καταβάλουν οι ιδιοκτήτες ώστε να κάνουν ένσταση στο Κτηματολόγιο είτε κάποιοι από τους ιδιοκτήτες θέλουν να κάνουν κάποιες αλλαγές στα οικόπεδα τους , όπως είναι για παράδειγμα η κατάτμηση και η σύσταση κάθετων ιδιοκτησιών.</p>
      <p>
        <b>T</b>
        <b>έλος στη γραφειοκρατία</b>
      </p>
      <p>Σήμερα η διαδικασία έχει ως εξής:</p>
      <p>Ο ενδιαφερόμενος ιδιοκτήτης θα πρέπει να προσφύγει σε ιδιώτη μηχανικό –σε ορισμένες περιπτώσεις και σε δικηγόρο – προκειμένου να φτιαχτεί ο φάκελος και να σταλεί στις αρμόδιες υπηρεσίες του Κτηματολογίου. Στη συνέχεια από το Κτηματολόγιο, αφού εξεταστούν τα στοιχεία, ξαναστέλνουν πίσω τον φάκελο στον ιδιώτη προκειμένου να γίνει ο απαραίτητος έλεγχος.</p>
      <p>Όλα αυτά σημαίνουν χρήμα ( από 500 ευρώ και πάνω) αλλά και χρόνο. Με τον διαπιστευμένο μηχανικό, μπορεί ο ενδιαφερόμενος να μη γλιτώσει πολλά χρήματα (μια και το ποσό πάνω –κάτω θα είναι το ίδιο) αλλά όπως λένε άνθρωποι της αγοράς, θα γλιτώσει χρόνο αφού θα μειώνεται δραστικά η γραφειοκρατία.</p>
      <p>Στο μεταξύ σε μια προσπάθεια να διευκολυνθούν –αλλά και να ενημερωθούν σωστά- οι ιδιοκτήτες ακινήτων που δεν έχουν δηλώσει ακόμη τα περιουσιακά τους στοιχεία στο Κτηματολόγιο ,η πολιτική ηγεσία του υπουργείου Περιβάλλοντος ,σε συνεργασία με τη νέα διοίκηση του Κτηματολογίου , προχωρεί μεταξύ άλλων από τις αρχές του επόμενου μήνα στο λειτουργικό εκσυγχρονισμό της ιστοσελίδας του Κτηματολογίου, μέσω της οποίας όλοι οι ιδιοκτήτες εντός και εκτός Ελλάδας θα έχουν ελεύθερη πρόσβαση στις ηλεκτρονικές εφαρμογές του Κτηματολογίου, όπως είναι για π.χ η ψηφιακή υποβολή της δήλωσης και εντοπισμός του ακινήτου μέσω “ έξυπνου “ κινητού τηλεφώνου.</p>
      <p>Παράλληλα, σχεδιάζεται να δημιουργηθούν και επίσημοι λογαριασμοί του Ελληνικού Κτηματολογίου στα μέσα δικτύωσης τα οποία τροφοδοτούνται συνεχώς με ειδήσεις, πληροφορίες αλλά και προωθητικά χρηστικά βίντεο για τη διαδικασία της κτηματογράφησης και όχι μόνο. Και βέβαια υπάρχει η ενημέρωση για πρώτη φορά μέσω ηλεκτρονικών μηνυμάτων από την ΑΑΔΕ</p>
      <p>Με πληροφορίες από την εφημερίδα "TA NEA"</p>
      <related>
        <h4>σχετικά άρθρα</h4>
        <a href="https://www.enikos.gr/economy/685248/blokarontai-oi-metavivaseis-akiniton-i-pagida-me-tin-ilektroniki-%0A%20%20%20%20%0A"/>
        <a href="https://www.enikos.gr/economy/684820/triplasiastikan-oi-idiotes-pou-agorazoun-kokkina-akinita-photo%0A%20%20%20%20%0A"/>
        <a href="https://www.enikos.gr/economy/684468/treli-koursa-anodou-sta-akinita-stin-athina-times-voreion-proasti%0A%20%20%20%20%0A"/>
        <a href="https://www.enikos.gr/economy/684447/maziki-apostoli-e-mails-se-13-ekat-idioktites-akiniton-gia-to-kti%0A%20%20%20%20%0A"/>
        <a href="https://www.enikos.gr/economy/684267/sto-sfyri-dekades-akinita-ofeileton-poioi-bainoun-sto-mikroskopio%0A%20%20%20%20%0A"/>
        <a href="https://www.enikos.gr/economy/683219/to-40-exodon-anakainisis-tha-epistrefetai-meso-eforias-pos-tha-ef%0A%20%20%20%20%0A"/>
        <a href="https://www.enikos.gr/economy/682804/erchontai-klimakota-prostima-gia-to-ktimatologio-ti-prepei-na-pro%0A%20%20%20%20%0A"/>
        <a href="https://www.enikos.gr/economy/682708/ktimatologio-sto-proto-examino-tou-2020-ta-prostima-gia-mi-ypovol%0A%20%20%20%20%0A"/>
        <a href="https://www.enikos.gr/economy/682598/ktimatologio-sos-gia-tis-lanthasmenes-katagrafes-ti-ischyei-gia-t%0A%20%20%20%20%0A"/>
      </related>
    </article>
  </body>
</html>