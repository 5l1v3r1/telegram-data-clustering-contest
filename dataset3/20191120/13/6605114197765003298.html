<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/gazdasag/hazai-gazdasag/tovabbra-is-eros-a-kereslet-a-hazai-lakaspiacon-2042442/"/>
    <meta property="og:site_name" content="SZOLJON"/>
    <meta property="article:published_time" content="2019-11-20T13:11:00+00:00"/>
    <meta property="og:title" content="Továbbra is erős a kereslet a hazai lakáspiacon"/>
    <meta property="og:description" content="Megjelent az MNB friss lakáspiaci elemzése."/>
  </head>
  <body>
    <article>
      <h6 class="kicker">NŐNEK AZ ÁRAK</h6>
      <h1>Továbbra is erős a kereslet a hazai lakáspiacon</h1>
      <address>
        <time datetime="2019-11-20T13:11:00+00:00">20 Nov 2019, 13:11</time>
      </address>
      <h4>Megjelent a Magyar Nemzeti Bank friss lakáspiaci elemzése.</h4>
      <blockquote>Tovább folytatódott a lakásárak emelkedése az idei első fél évben, a kereslet továbbra is erős marad</blockquote>
      <p>– ez derült ki a Magyar Nemzeti Bank (MNB) legfrissebb, novemberi lakáspiaci jelentéséből, amelyet hétfőn mutattak be sajtótájékoztatón, Budapesten.</p>
      <p>Nagy Tamás, az MNB főosztályvezetője a jelentést ismertetve elmondta: a második negyedév végére a lakásárak éves nominális növekedési üteme országos átlagban 17,1 százalékot tett ki, ami magasabb a tavaly év végi 16,3 százaléknál. Budapesten ugyanakkor mérséklődött az árdinamika, a tavaly év végi 24,8 százalékról 22,5 százalékra.</p>
      <blockquote>Az előzetes, harmadik negyedéves adatok alapján a lakásárak növekedésének üteme tovább lassult Budapesten és már országos átlagban is mérséklődött</blockquote>
      <p>– tette hozzá.</p>
      <p>Nagy Tamás kifejtette: a lakáspiac keresleti oldalát továbbra is támogatja</p>
      <blockquote>a magas foglalkoztatottság, a bővülő reáljövedelmek, a megtakarítások magas szintje és az alacsony kamatkörnyezet.</blockquote>
      <p>Hozzátette, hogy ennek ellenére a fővárosban jelentősen, 29 százalékkal csökkent az első fél évben éves alapon a lakáspiaci tranzakciók száma. A vidéki városokban stagnált, a községekben pedig 6 százalékkal emelkedett a tranzakciószám éves összevetésben, ami a vidéki kereslet fennmaradását jelzi.</p>
      <p>Elmondta, hogy az első fél évben tovább bővült az újonnan kihelyezett hitelek volumene, éves alapon mintegy 20 százalékkal. Az új hitelszerződések volumene nő, a szerződések száma azonban nem, vagyis a lakáshitelezés bővülése a nagyobb szerződéses összegek eredménye.</p>
      <blockquote>A hitelből történő lakásvásárlások aránya 46 százalék volt az első fél évben.</blockquote>
      <p>Az MNB szakértője szerint a bővülő hitelezés mellett még van további tér a lakáspiaci kereslet növekedésére: a növekedést támogatják a kedvező finanszírozási költségek, az állami támogatási programok is (csok, falusi csok, babaváró támogatás) – jelezte. Az adatok szerint a bevezetése óta az első három hónapban jelentős volumenű babaváró kölcsönszerződést kötöttek a bankok.</p>
      <p>Kitért arra, hogy Budapesten a lakásárak jövedelmeket meghaladó emelkedése a külső, olcsóbb kerületek felé terelte a keresletet, és a tranzakciók alapján a fiatalok kiszorultak a belvárosból.</p>
      <p>Tájékoztatása szerint az első negyedévben érdemben nőtt az átadott új lakások száma, ugyanakkor a második negyedévben – főként a lakásprojektek széles körben tapasztalt csúszásának köszönhetően – ideiglenesen csökkent az új átadások száma. A fővárosban a fejlesztés alatt álló új lakások 55 százaléka van csúszásban – mutatott rá.</p>
      <figure>
        <img src="https://kpi.mediaworks.hu/wp-content/uploads/2019/11/Grafika.jpg"/>
        <figcaption>Lakásárindexek Magyarországon (2014-2019. II. negyedév)<br/>Fotó: KSH/MTVA Sajtóadatbank/MTI</figcaption>
      </figure>
      <blockquote>Az év hátralévő részében várhatóan folytatódik a lakásátadások érdemi bővülése, országos szinten az új kínálat az MNB várakozása szerint 2019-ben tetőzhet 19,8 ezer új lakással.</blockquote>
      <p>2020-ban a csúszások miatt még magas maradhat az új átadások szintje 18,5 ezer lakással, 2021-től azonban visszaesés várható, ekkorra évi 16 ezer új lakás átadását prognosztizálja a jelentés.</p>
      <p>Nagy Tamás rámutatott arra is, hogy a lakáskínálat nem tud lépést tartani a kereslettel. Budapesten a kínálat szűkülését mutatja, hogy 2019 harmadik negyedévében az előző negyedévi 21,9 ezerről 20,5 ezerre csökkent az aktuálisan fejlesztés alatt álló lakások száma, továbbá a harmadik negyedévben újonnan bejelentett projektek lakásszáma az elmúlt évek legalacsonyabb értéke volt 770 lakással, szemben a 2016 óta jellemző, negyedévente átlagosan 2-3 ezer lakással. A szűkülő újlakás-kínálathoz a visszaemelkedő áfakulcs, az erős költségoldali nyomás és a szakképzett munkaerő hiánya is hozzájárul.</p>
      <blockquote>A hazai lakásállomány megújulása régiós összevetésben alacsony, különösen Budapesten nagy az elmaradás, ahol az éves megújulás 0,4 százalék, szemben a bécsi 1,5 százalékkal.</blockquote>
      <p>
        <i>Borítókép: illusztráció</i>
      </p>
    </article>
  </body>
</html>