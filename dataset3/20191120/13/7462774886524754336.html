<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://skaties.lv/degpunkta/noziedziba/starptautiskas-operacijas-laika-latvija-partverta-liela-narkotiku-krava/"/>
    <meta property="og:site_name" content="skaties.lv"/>
    <meta property="article:published_time" content="2019-11-20T13:27:00+00:00"/>
    <meta property="og:title" content="Starptautiskas operācijas laikā Latvijā pārtverta liela narkotiku krava"/>
    <meta property="og:description" content="Valsts policijas amatpersonas sadarbībā ar Lietuvas Muitu, kā arī ar Latvijas Valsts ieņēmumu dienesta atbalstu šī gada 17. novembrī veica starptautisku aizturēšanas operāciju, kuras laikā Latvijā aizturēta persona, kuras vadītajā transportlīdzeklī atrasts ievērojams daudzums narkotiskās vielas."/>
  </head>
  <body>
    <article>
      <h1>Starptautiskas operācijas laikā Latvijā pārtverta liela narkotiku krava</h1>
      <address><time datetime="2019-11-20T13:27:00+00:00">20 Nov 2019, 13:27</time> by <a rel="author">Skaties.lv / Valsts policija</a></address>
      <p>Valsts policijas amatpersonas sadarbībā ar Lietuvas Muitu, kā arī ar Latvijas Valsts ieņēmumu dienesta atbalstu šī gada 17. novembrī veica starptautisku aizturēšanas operāciju, kuras laikā Latvijā aizturēta persona, kuras vadītajā transportlīdzeklī atrasts ievērojams daudzums narkotiskās vielas.</p>
      <p>Savukārt Lietuvā aizturēts šīs narkotiku kontrabandas organizētājs, pie kura atrasti dažādi lietiskie pierādījumi. Par notikušo abās valstīs ierosināts kriminālprocess. Latvijā aizturētajai personai piemērots drošības līdzeklis – apcietinājums.</p>
      <p>Valsts policijas Organizētās noziedzības apkarošanas pārvaldes (ONAP) amatpersonas, kuras specializējas ar narkotisko un psihotropo vielu saistītu noziegumu apkarošanā, šī gada 17. novembrī sadarbībā un Lietuvas Muitas Kriminālpārvaldes darbiniekiem, kā arī ar Valsts ieņēmumu dienests Muitas pārvaldes atbalstu, veica starptautisku aizturēšanas operāciju narkotisko vielu kontrabandas apturēšanai.</p>
      <slideshow>
        <figure>
          <img src="https://neskaties.lv/2019/11/76a1-5dd52192e6692-672x504.jpg"/>
        </figure>
        <figure>
          <img src="https://neskaties.lv/2019/11/2664-5dd5219ebbac5-672x896.jpg"/>
        </figure>
      </slideshow>
      <p>Starptautiskās aizturēšanas operācijas laikā, līdztekus iesaistītajām institūcijām, Valsts policijas ONAP amatpersonas, piesaistot Valsts policijas Satiksmes drošības pārvaldes Speciālo uzdevumu nodaļas amatpersonas, 17. novembrī, Daugavpils apkārtnē aizturēja kravas automašīnu MAN ar puspiekabi – refrižeratoru ar Lietuvas valsts numura zīmi, kuru vadīja kāds 1992. gadā dzimis vīrietis. Likumsargiem veicot kravas pārbaudi, tajā starp dažādām sporta precēm tika atrastas aptuveni 320 kg narkotiskās vielas – MDMA tabletes. Precīzs izņemto narkotisko vielu daudzums būs zināms pēc ekspertīzes pabeigšanas.</p>
      <p>Uzreiz pēc Latvijas tiesībaizsardzības iestāžu veiktās aizturēšanas, Lietuvas teritorijā tika aizturēts kontrabandas organizētājs, pie kura kratīšanas laikā atrastas lielas materiālās vērtības un augsta līmeņa tehniskais aprīkojums, kā arī citi lietiskie pierādījumi. Par notikušo Lietuvas teritorijā arī ierosināts kriminālprocess.</p>
      <p>Par konstatēto noziedzīgo nodarījumu Latvijas teritorijā, Valsts policija ierosināja kriminālprocesu pēc Krimināllikuma 253.1 panta trešās daļas, par narkotisko un psihotropo vielu neatļautu izgatavošanu, iegādāšanos, glabāšanu, pārvadāšanu un pārsūtīšanu realizācijas nolūkā un neatļautu realizēšanu, ja tās izdarījusi organizēta grupa vai, ja tas izdarīts lielā apmērā, kā arī pēc Krimināllikuma 190.1 panta otrās daļas, par narkotisko vai psihotropo vielu, kuru aprite ir aizliegta vai ierobežota, pārvietošanu pāri Latvijas Republikas valsts robežai jebkādā nelikumīgā veidā, ja tās izdarījusi personu grupa pēc iepriekšējas vienošanās vai ja tas izdarīts lielā apmērā. Saskaņā ar Krimināllikumu, minētās darbības var tikt sodītas ar brīvības atņemšanu uz laiku līdz pat 15 gadiem.</p>
      <p>Latvijā aizturētajam vīrietim aizdomās par noziedzīgo nodarījumu tika piemērots drošības līdzeklis – apcietinājums.</p>
    </article>
  </body>
</html>