<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2822024-opalenna-ne-podorozcae-cerez-skasuvanna-obmezenna-na-tarifi-goncaruk.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T13:02:00+00:00"/>
    <meta property="og:title" content="Опалення не подорожчає через скасування обмеження на тарифи - Гончарук"/>
    <meta property="og:description" content="Скасування урядом обмеження на тарифи на опалення та гарячу воду ніяк на самі тарифи не вплине."/>
  </head>
  <body>
    <article>
      <h1>Опалення не подорожчає через скасування обмеження на тарифи - Гончарук</h1>
      <h2>Скасування урядом обмеження на тарифи на опалення та гарячу воду ніяк на самі тарифи не вплине.</h2>
      <address>
        <time datetime="2019-11-20T13:02:00+00:00">20 Nov 2019, 13:02</time>
      </address>
      <p>Про це заявив Прем’єр-міністр України Олексій Гончарук на брифінгу за результатами засідання уряду, повідомляє кореспондент Укрінформу.</p>
      <p>“З приводу того, як це вплине на тарифи. Ніяк це не вплине. Навіть якщо б ми його не скасували, все одно це ніяк на тарифи не вплинуло б, тому що це рішення протизаконне, і його окремі представники місцевого самоврядування не збиралися виконувати і збиралися його оскаржувати у суді. Тому що чисто фізично провести опалювальний сезон без доведення своїх підприємств до банкрутства, було б неможливо”, - сказав Гончарук.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2819716-urad-skasuvav-obmezenna-na-tarifi-opalenna-ta-garacu-vodu.html">Уряд скасував обмеження на тарифи, опалення та гарячу воду</a>
      </blockquote>
      <p>На його переконання, попередній уряд прийняв рішення, яке могло призвести до банкрутства величезної кількості підприємств у містах. “Ми зважили ризики і ухвалили рішення про те, що рішення влітку не має права на існування, бо воно нелогічне і непрофесійне”, - сказав Гончарук</p>
      <p>Мало того, додав Прем’єр-міністр, уряд разом із командою президента працює над тим, щоб ціни на енергоносії стали меншими, ніж були минулої зими.</p>
      <p>Кабінет міністрів на засіданні 15 листопада прийняв рішення "Про визнання такою, що втратила чинність, постанови від 26 червня 2019 року №560", якою встановлювався граничний <a href="https://www.ukrinform.ua/tag-tarif">тариф</a> на опалення і гаряче водопостачання.</p>
    </article>
  </body>
</html>