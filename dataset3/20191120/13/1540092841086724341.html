<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/sports/story/198012/h-megali-epistrofi-o-rik-pitino-xana-ston-panathinaiko-opap"/>
    <meta property="og:site_name" content="CNN.gr"/>
    <meta property="article:published_time" content="2019-11-20T13:02:22+00:00"/>
    <meta property="og:title" content="Η μεγάλη επιστροφή: Ο Ρικ Πιτίνο ξανά στον Παναθηναϊκό ΟΠΑΠ"/>
    <meta property="og:description" content="Ο Ρικ Πιτίνο επιστρέφει και αναλαμβάνει ξανά την τεχνική ηγεσία του Παναθηναϊκού ΟΠΑΠ ."/>
  </head>
  <body>
    <article>
      <h1>Η μεγάλη επιστροφή: Ο Ρικ Πιτίνο ξανά στον Παναθηναϊκό ΟΠΑΠ</h1>
      <h2>Ο Ρικ Πιτίνο επιστρέφει και αναλαμβάνει ξανά την τεχνική ηγεσία του Παναθηναϊκού ΟΠΑΠ.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 15:02 , 20 November 2019</p>
      <p>Από την πρώτη στιγμή που λύθηκε η συνεργασία με τον Αργύρη Πεδουλάκη, ο <a href="https://www.cnn.gr/eidhseis/tag/965/dimitris-giannakopoylos"><b>Δημήτρης Γιαννακόπουλος</b></a> τόνιζε πως «Θα κάνουμε τα πάντα για να ξαναφέρουμε το χαμόγελο στον κόσμο του Παναθηναϊκού».</p>
      <p>Έτσι, με <b>συντονισμένες προσπάθειες</b>, ο ισχυρός άνδρας του Παναθηναϊκού ΟΠΑΠ έπεισε τον Ρικ Πιτίνο να αποδεχτεί την πρόταση του και να αναλάβει ξανά τις τύχες των «πρασίνων» και να γυρίσει στην Ελλάδα που αγάπησε και αγαπήθηκε μέσα σε πολύ σύντομο χρονικό διάστημα.</p>
      <p>Από τη στιγμή που αποχώρησε από τον Παναθηναϊκό ΟΠΑΠ, ο Ρικ Πιτίνο είχε κάνει γνωστό πως, επί της ουσίας, <b>ποτέ δεν ήθελε να φύγει από το ΟΑΚΑ</b> και το «τριφύλλι» αλλά αναγκάστηκε να αποχωρήσει από την Ελλάδα εξαιτίας του σοβαρού προβλήματος υγείας του εγγονού του. Ένα πρόβλημα που φαίνεται να διορθώνεται, αφού ο Αμερικανός «Hall of Famer» είναι έτοιμος να κάτσει ξανά σε πάγκους, συγκεκριμένα σε αυτόν του Παναθηναϊκού και να τον οδηγήσει με ασφάλεια σε νέες και μεγαλύτερες επιτυχίες.</p>
      <p>Πλέον, αφού ο θρύλος του αμερικανικού μπάσκετ πήρε την «έγκριση» της οικογένειάς του, ήταν <b>θέμα χρόνου να φτάσει σε συμφωνία</b> με τον Δημήτρη Γιαννακόπουλο και είναι έτοιμος να μπει στο αεροπλάνο και να οδηγήσει τον Παναθηναϊκό ΟΠΑΠ εκεί όπου ανήκει, στις καλύτερες ομάδες της Ευρώπης. Όπως προκύπτει από το περιβάλλον του Ρικ Πιτίνο, αδιαπραγμάτευτος όρος του Παναθηναϊκού αφορούσε τον <b>Γιώργο Βόβορα</b>, ο οποίος θα συνεχίσει κανονικά στον πάγκο της ομάδας, ως άμεσος συνεργάτης. Άλλωστε, ο Έλληνας τεχνικός ήταν και πέρσι στο σταφ της ομάδας και ο Πιτίνο είχε εκφραστεί με τα καλύτερα λόγια για τον ίδιο και τους υπόλοιπους συνεργάτες, συνεπώς οδεύουν για μια νέα εξαιρετική συνεργασία.</p>
      <p>Κατά πάσα πιθανότητα, εφόσον κλείσει και τυπικά το θέμα στις επόμενες ώρες, ο θρύλος του NCAA θα βρίσκεται στην άκρη του «πράσινου» πάγκου στο ματς με την Μπασκόνια (28/11) στο ΟΑΚΑ, το οποίο και προηγείται του ντέρμπι με τον Ολυμπιακό (6/12) για την 12η αγωνιστική της <a href="https://www.cnn.gr/eidhseis/tag/3661/euroleague"><b>Euroleague</b></a>.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/sports/story/198103/maxes-epi-germanikoy-edafoys-gia-panathinaiko-opap-kai-olympiako">Μάχες επί γερμανικού εδάφους για Παναθηναϊκό ΟΠΑΠ και Ολυμπιακό</a>
        </li>
        <li>
          <a href="https://www.cnn.gr/news/sports/story/198040/rik-pitino-enthoysiasmenos-poy-epistrefo-ston-panathinaiko-opap">Ρικ Πιτίνο: Ενθουσιασμένος που επιστρέφω στον Παναθηναϊκό ΟΠΑΠ</a>
        </li>
        <li>
          <a href="https://www.cnn.gr/news/sports/story/197948/zalgkiris-panathinaikos-opap-85-86-perase-apo-to-kaoynas-kai-etoimazetai-gia-monaxo">Ζαλγκίρις - Παναθηναϊκός ΟΠΑΠ 85-86: Πέρασε από το Κάουνας και ετοιμάζεται για Μόναχο</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/77218/rik-pitino">ΡΙΚ ΠΙΤΙΝΟ</a>
        </li>
        <li>
          <a href="https://www.cnn.gr/eidhseis/tag/75348/panathhnaikos-opap">ΠΑΝΑΘΗΝΑΪΚΟΣ ΟΠΑΠ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/22/198236/snapshot/2464582.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/22/198245/snapshot/2404338.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/22/198206/snapshot/2628449.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/21/198195/snapshot/2761866.jpg"/>
      </figure>
    </article>
  </body>
</html>