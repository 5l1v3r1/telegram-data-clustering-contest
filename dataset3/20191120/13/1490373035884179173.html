<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/fotbal/kvalifikace-euro-2020-losovani-los-ceska-reprezentace-fotbal-liga-narodu-kos_1911201358_mov"/>
    <meta property="og:site_name" content="iROZHLAS"/>
    <meta property="article:published_time" content="2019-11-20T13:58:00+00:00"/>
    <meta property="og:title" content="Ani Ronaldo, ani daleká cesta do Ruska. České reprezentaci se rýsují soupeři na fotbalovém Euru"/>
    <meta property="og:description" content="Češi jsou nasazení ve třetím výkonnostním koši, což znamená, že se v úvodní fázi šampionátu nepotkají s týmy Turecka, Dánska, Rakouska, Švédska, ale také obhájců titulu Portugalska."/>
  </head>
  <body>
    <article>
      <h1>Ani Ronaldo, ani daleká cesta do Ruska. České reprezentaci se rýsují soupeři na fotbalovém Euru</h1>
      <address><time datetime="2019-11-20T13:58:00+00:00">20 Nov 2019, 13:58</time> by <a rel="author">Vít Moravec</a></address>
      <p>
        <b>Kvalifikace na fotbalové Euro 2020 je u konce, přesto stále neznáme všechny účastníky závěrečného turnaje. A ani za deset dní po losování v Bukurešti nemusí být úplně jasno, kdo všechno se nakonec postaví do cesty českému národnímu týmu. Zato se ví, komu se svěřenci trenéra Jaroslava Šilhavého ve čtyřčlenné základní skupině určitě vyhnou.</b>
      </p>
      <p>Češi jsou před losem nasazeni ve třetím výkonnostním koši. To znamená, že se v úvodní fázi šampionátu nepotkají s týmy Turecka, Dánska, Rakouska, Švédska, ale také obhájců titulu Portugalska v čele s hvězdným Cristianem Ronaldem.</p>
      <figure>
        <iframe data-src="https://twitter.com/ceskarepre_cz/status/1197050338395787264?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Na tom by ještě nebylo nic složitého, jenže příští rok se mistrovství bude pořádat poprvé po celé Evropě, celkem ve 12 městech. Pořadatelské země, které se kvalifikovaly, mají zaručené domácí prostředí, což rozdělení do skupin dále upřesňuje. A aby toho nebylo málo, Ukrajina se nesmí z politických důvodů potkat s Ruskem.</p>
      <p>
        <b>Základní skupiny ME</b>
      </p>
      <ul>
        <li><b>Skupina A</b> (Řím, Baku): Itálie.</li>
        <li><b>Skupina B</b> (Petrohrad, Kodaň): Belgie, Rusko, Dánsko.</li>
        <li><b>Skupina C</b> (Amsterodam, Bukurešť): Nizozemsko.</li>
        <li><b>Skupina D</b> (Londýn, Glasgow): Anglie.</li>
        <li><b>Skupina E</b> (Bilbao, Dublin): Španělsko.</li>
        <li><b>Skupina F</b> (Mnichov, Budapešť): Německo.</li>
      </ul>
      <p>Ve skupině B tak došlo ke kuriózní situaci. Je totiž z většiny kompletní, aniž by k losu vůbec došlo. Jediný tým z prvního koše, který může doplnit pořadatelské země Rusko a Dánsko, je Belgie.</p>
      <p>To zároveň znamená, že česká reprezentace se skupině B určitě vyhne, roli týmu ze třetího koše už v ní hraje Dánsko. Fanouškům i hráčům tak například odpadne dlouhé cestování do Petrohradu.</p>
      <p>
        <b>Důležité termíny</b>
      </p>
      <p><b>22. 11. 2019</b>: Los play-off evropské kvalifikace<br/><b>30. 11. 2019</b>: Los finálového turnaje<br/><b>26. 3. 2020</b>: Semifinálová utkání play-off<br/><b>31. 3. 2020</b>: Finálová utkání play-off<br/><b>1. 4. 2020</b>: Případný dodatečný los finálového turnaje<br/><b>12. 6. 2020</b>: Zahajovací utkání Eura 2020 (Řím)<br/><b>12. 7. 2020</b>: Finálové utkání Eura 2020 (Londým)</p>
      <p>V osudí jsou ale další strašáky, zejména skupina A s ázerbájdžánskou metropolí Baku. Nejdostupnější by byla z hlediska vzdálenosti od českých hranic nepochybně skupina F se stadiony v Mnichově a Budapešti.</p>
      <h3>Liga národů, druhá šance</h3>
      <p>Kvalifikační systém pro 16. mistrovství Evropy je nebývale komplikovaný, poprvé do něj totiž UEFA zapojila další soutěž – Ligu národů. A právě novinka v reprezentačním termínovém kalendáři skýtá druhou šanci pro neúspěšné celky z kvalifikace.</p>
      <p>Liga národů letos poznala 16 vítězů jednotlivých skupin ve čtyřech výkonnostních patrech označených písmeny A, B, C, D. Čtyři vítězové skupin z každé výkonnostní úrovně se utkají v play-off o jedno účastnické místo. Po jednom postupujícím tak budou mít po semifinálových a finálových bojích skupiny A, B, C i D.</p>
      <p>Někteří vítězové skupin si ale zajistili postup z běžné kvalifikace a jejich místo v play-off připadlo dalším týmům v celkovém pořadí Ligy národů. I proto mají stále šanci například i Slováci, kteří obsadili v „české“ skupině Ligy národů až třetí místo, ale do play-off se nakonec dostali.</p>
      <p>Los jim tak určí pro semifinále play-off jednoho z trojice zbylých týmů z úrovně B (Bosna a Hercegovina, Irsko, Severní Irsko). Pokud by svěřenci českého kouče Pavla Hapala uspěli, utkají se o postup na Euro ve finálovém utkání proti vítězi z druhé dvojice.</p>
      <p>
        <b>Play-off Ligy národů</b>
      </p>
      <ul>
        <li><b>A:</b> Island, Bulharsko/Izrael/Maďarsko/Rumunsko.</li>
        <li><b>B:</b> Bosna a Hercegovina, Slovensko, Irsko, Severní Irsko.</li>
        <li><b>C:</b> Skotsko, Norsko, Srbsko, Bulharsko/Izrael/Maďarsko/Rumunsko.</li>
        <li><b>D:</b> Gruzie, Severní Makedonie, Kosovo, Bělorusko.</li>
      </ul>
      <p>Podle <a href="https://www.uefa.com/european-qualifiers/news/0254-0d40fc7db8ee-f6fe04623679-1000--play-offs-as-they-stand/?iv=true">uefa.com</a> teprve los určí, který ze čtveřice týmů Bulharsko, Izrael, Maďarsko, Rumunsko bude hrát ve třetí skupině. Zbytek týmů se utká o kvalifikační místo s Islandem v play-off skupiny A.</p>
      <related>
        <h4>Související články</h4>
        <a href="https://www.irozhlas.cz/sport/fotbal/fotbal-kvalifikace-euro-2020-ucastnici-reprezentace-cesky-narodni-tym-nasazeni-v_1911192304_mim"/>
        <a href="https://www.irozhlas.cz/sport/fotbal/fotbal-reprezentace-kvalifikace-euro-2020-atmosfera-prazdny-stadion-uefa-zakaz_1911180822_tat"/>
        <a href="https://www.irozhlas.cz/sport/fotbal/fotbal-ceska-fotbalova-reprezentace-kvalifikace-mistrovstvi-evropy-bulharsko_1911172132_mim"/>
        <a href="https://www.irozhlas.cz/sport/fotbal/fotbal-ceska-fotbalova-reprezentace-bulharsko-kvalifikace-mistrovstvi-evropy_1911171615_mim"/>
        <a href="https://www.irozhlas.cz/sport/fotbal/fotbal-reprezentace-zelene-dresy-zdenek-ondrasek-jaroslav-silhavy-cesko_1911171405_mim"/>
      </related>
    </article>
  </body>
</html>