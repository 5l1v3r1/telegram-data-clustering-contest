<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/local/detail/9620000111551"/>
    <meta property="og:site_name" content="MGR Online"/>
    <meta property="article:published_time" content="2019-11-20T13:38:00+00:00"/>
    <meta property="og:title" content="ดีเอสไอขอโอนตัว “แม่มณี” พร้อมสามีและพวกคุมขังในกรุงเทพฯ"/>
    <meta property="og:description" content="อุดรธานี - ดีเอสไอประสานขอโอนตัว “แม่มณี” เท้าแชร์ขี้ฉ้อ พร้อมพวกจากเรือนจำอุดรธานีไปคุมขังในเรือนจำที่กรุงเทพฯ เพื่อง่ายต่อการทำคดี หลังรับมอบสำนวนและหลักฐานจากตำรวจภูธรภาค 4 ไปแล้วเมื่อ 12 พ.ย."/>
  </head>
  <body>
    <article>
      <h1>ดีเอสไอขอโอนตัว “แม่มณี” พร้อมสามีและพวกคุมขังในกรุงเทพฯ</h1>
      <address><time datetime="2019-11-20T13:38:00+00:00">20 Nov 2019, 13:38</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011541601.JPEG"/>
      </figure>
      <p>อุดรธานี - ดีเอสไอประสานขอโอนตัว “แม่มณี” เท้าแชร์ขี้ฉ้อ พร้อมพวกจากเรือนจำอุดรธานีไปคุมขังในเรือนจำที่กรุงเทพฯ เพื่อง่ายต่อการทำคดี หลังรับมอบสำนวนและหลักฐานจากตำรวจภูธรภาค 4 ไปแล้วเมื่อ 12 พ.ย.<br/><br/>ผู้สื่อข่าวรายงานว่า วันนี้ (20 พ.ย.) พ.ต.อ.ศักดา เหมือนโพธิ์ รอง ผบก.ภ.จว.อุดรธานี พ.ต.ท.ผลิตอรัญ บุญมาตุ่น รอง ผกก.สอบสวน สภ.เมืองอุดรธานี ร.ต.อ.จักรพงษ์ ต้องแต้ม รอง สว.สอบสวน สภ.เมืองอุดรธานี และเจ้าหน้าที่จากกรมสอบสวนคดีพิเศษ หรือดีเอสไอ ได้เดินทางไปยังศาลจังหวัดอุดรธานีเพื่อยื่นหนังสือขอโอนตัวผู้ต้องหาคดีแชร์แม่มณี คือ น.ส.วันทนีย์ ทิพย์ประเวช หรือ เดียร์ หรือ แม่มณี อายุ 30 ปี เท้าแชร์ลวงโลก พร้อมพวกรวม 8 คน เพื่อนำไปควบคุมขังที่กรุงเทพฯ หลังจากที่กรมสอบสวนคดีพิเศษได้รับมอบสำนวน เอกสาร หลักฐานจากตำรวจภูธรภาค 4 ไปแล้วเมื่อวันที่ 12 พฤศจิกายนที่ผ่านมา<br/><br/>สำหรับผู้ต้องหาในคดีนี้ นอกจากแม่มณีหรือนางสาววันทนีย์แล้ว ยังประกอบด้วย นายเมธี ชิณภา อายุ 20 ปี สามีแม่มณี, นายปิยะ คีรีสุวรรณกุล อายุ 22 ปี, น.ส.พรสวรรค์ ภูอินอ้อย อายุ 19 ปี, น.ส.สุพรรณี นิกรกุล อายุ 22 ปี, น.ส.ธวัลรัตน์ ทิพย์ประเวช อายุ 47 ปี มารดาแม่มณี, น.ส.วิไลวรรณ หงษ์ประชาทรัพย์ อายุ 25 ปี และ น.ส.นิตยา พินนอก อายุ 27 ปี นำตัวไปยังศาลอาญากรุงเทพมหานคร โดยให้เรือนจำกลางจังหวัดอุดรธานีเป็นผู้ควบคุมตัวผู้ต้องหาทั้ง 8 คนไปส่งตามที่ศาลจังหวัดอดรธานีอนุมัติให้เดินทาง<br/><br/>โดยผู้ต้องหาทั้ง 8 คนถูกแจ้งข้อกล่าวหา “ร่วมกันฉ้อโกงประชาชน ร่วมกันให้กู้ยืมเงินอันเป็นการฉ้อโกงประชาชน และร่วมกันนำเข้าข้อมูลคอมพิวเตอร์อันเป็นเท็จ โดยประการที่น่าจะเกิดความเสียหายต่อผู้อื่นหรือประชาชน”</p>
      <figure>
        <img src="https://mpics.mgronline.com/pics/Images/562000011541602.JPEG"/>
      </figure>
      <p>สำหรับคดีแชร์แม่มณีมียอดผู้เสียหายใน จ.อุดรธานี 341 คน มูลค่าความเสียหาย 147 ล้านบาท ส่วนรวมผู้เสียหายในพื้นที่รับผิดชอบของตำรวจภูธรภาค 4 ทั้ง 12 จังหวัด มีผู้เสียหาย 456 ราย รวมความเสียหายทั้ง 12 จังหวัด 221,891,437.15 บาท</p>
      <figure>
        <img src="https://mpics.mgronline.com/pics/Images/562000011541603.JPEG"/>
      </figure>
      <p>นอกจากนี้ ยังได้ติดตามยึดทรัพย์สินที่เกี่ยวข้องจำนวน 130,790,843 บาท ประกอบด้วย 1. เงินสด 17,517,000 บาท 2. อายัดบัญชี รวม 15,843,244 บาท 3. รถยนต์ 12 คัน 4. รถ จยย.บิ๊กไบค์ 1 คัน และ 5. อายัดทรัพย์สินอื่น มีอาคารพาณิชย์, บ้านพร้อมที่ดิน, ทองรูปพรรณ รวม 89 รายการ รวมมูลค่าทรัพย์สินที่ทำการตรวจยึด 130,790,843 บาท</p>
      <related>
        <h4>แกลเลอรี</h4>
        <a href="https://mgronline.com/local/photo-gallery/9620000111551"/>
      </related>
    </article>
  </body>
</html>