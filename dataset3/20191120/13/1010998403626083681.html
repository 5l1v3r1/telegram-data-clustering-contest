<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/biznesmen-e-zadarzhan-za-ubijstvoto-na-zhurnaliskata-dafne-galicija-v-malta.html"/>
    <meta property="og:site_name" content="bTV Новините"/>
    <meta property="article:published_time" content="2019-11-20T13:33:00+00:00"/>
    <meta property="og:title" content="Бизнесмен е задържан за убийството на журналиската Дафне Галиция в Малта"/>
    <meta property="og:description" content="Тя беше убита преди повече от 2 години с бомба, заложена в колата й"/>
  </head>
  <body>
    <article>
      <h1>Бизнесмен е задържан за убийството на журналиската Дафне Галиция в Малта</h1>
      <h2>Тя беше убита преди повече от 2 години с бомба, заложена в колата й</h2>
      <address><time datetime="2019-11-20T13:33:00+00:00">20 Nov 2019, 13:33</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Известен малтийски бизнесмен е бил арестуван във връзка с убийството през 2017 г. на журналистката Дафне Галиция. Това предадоха световните агенции, като се позоваха на източник, близък до разследването.</p>
      <p>Йорген Фенек е бил задържан рано тази сутрин на борда на луксозната си яхта, малко след като бил отплавал от острова.</p>
      <p>В малтийски медии се появи видео, на което се вижда как войници проверяват плавателния съд, пуснал котва в пристанището на Портомасо.</p>
      <p>Фенек е директор на консорциума, който през 2013 г. спечелил обявен от малтийското правителство търг за построяване на топлоцентрала, работеща с газ. </p>
      <p>Миналата година стана ясно, че той е собственик на тайната офшорна компания 17 Black, свързана с министъра на туризма и началника на канцеларията на премиера Джоузеф Мускат. И двамата отрекоха да са получавали плащания от тази компания.</p>
      <p>Дафне  Галиция е писала за 17 Black няколко месеца преди да бъде взривена в колата си през октомври 2017 г. </p>
      <p>Арестът бе извършен ден след като премиерът Джоузеф Мускат каза, че препоръчал да се даде имунитет от съдебно преследване на заподозрян, служил като посредник при организирането на покушението срещу журналистката, ако той предостави сериозни доказателства за това кой стои зад убийството. </p>
    </article>
  </body>
</html>