<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/magazine/cetto-c-e-senzadubbiamente-1.4896706"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-20T13:40:24+00:00"/>
    <meta property="og:title" content="'Cetto c'è, senzadubbiamente': il ritorno di Antonio Albanese"/>
    <meta property="og:description" content="Il terzo film con protagonista Cetto La Qualunque esce il 21 novembre: ecco tutte le informazioni, il trailer e le recensioni"/>
  </head>
  <body>
    <article>
      <h1>'Cetto c'è, senzadubbiamente': il ritorno di Antonio Albanese</h1>
      <h2>Il terzo film con protagonista Cetto La Qualunque esce il 21 novembre: ecco tutte le informazioni, il trailer e le recensioni </h2>
      <address><time datetime="2019-11-20T13:40:24+00:00">20 Nov 2019, 13:40</time> by <a rel="author">QuotidianoNet</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4896705.1574257224!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Una scena del film - Foto: Wildside/Fandango/Vision Distribution</figcaption>
      </figure>
      <p>Viva la monarchia, abbasso la repubblica, ma per carità resti immutata la cialtroneria: <b>giovedì 21 novembre</b> esce nelle sale cinematografiche italiane <b>'Cetto c'è, senzadubbiamente'</b>, terzo film della saga di <b>Cetto La Qualunque</b>, dopo 'Qualunquemente' (2011) e 'Tutto tutto niente niente' (2012). Alla regia ritroviamo Giulio Manfredonia, mentre l'attore protagonista è l'insostituibile Antonio Albanese. Secondo la critica italiana è lui il centro gravitazionale di tutto il film, nel bene e nel male.</p>
      <h3>'Cetto c'è, senzadubbiamente': tutto sul film</h3>
      <p>La trama è ambientata una decina di anni dopo i fatti raccontati nei film precedenti: Cetto La Qualunque si è trasferito in Germania, ha avviato una catena di ristoranti e pizzerie, ha trovato moglie ed è diventato padre. Torna in patria quando si aggravano le condizioni di salute della zia che l'ha cresciuto: sul letto di morte lei gli rivela che in realtà non è figlio di un venditore ambulante, come credeva, bensì l'erede naturale del principe Luigi Buffo di Calabria. Da qui l'idea: vivere come un nobile, restaurare la monarchia e diventare re d'Italia.<br/><br/>'Cetto c'è, senzadubbiamente' è una commedia dell'assurdo che rappresenta una chiusura (forse) della saga comica ideata da Antonio Albanese, dal regista e sceneggiatore Giulio Manfredonia e dallo sceneggiatore Piero Guerrera: i tre lavorano insieme sin dall'inizio e nel corso del tempo hanno riproposto un personaggio che nel 2011 scimmiottava il berlusconismo e ora prende di mira gli italiani che "si bevono qualsiasi minchiata: e io sono la minchiata giusta al momento giusto" (parola di Cetto La Qualunque).</p>
      <h3>Il trailer</h3>
      <figure>
        <iframe src="https://www.youtube.com/embed/cb7FxpcO-Jc" width="560" height="315" data-service="Youtube" scrolling="no"/>
      </figure>
      <h3>Com'è 'Cetto c'è, senzadubbiamente': le recensioni</h3>
      <p>Secondo molti recensori l'idea di Cetto re d'Italia ha portato 'Cetto c'è, sensadubbiamente' in territori da commedia dell'assurdo e questo ha giovato al film, fornendo ad Antonio Albanese un territorio nel quale il suo personaggio si muove meglio.<br/><br/>Il problema, però, è proprio la caratteristica intrinseca di Cetto La Qualunque, che nasce come invenzione televisiva ed è perfetto per gli sketch brevi e fulminanti, tutti incentrati sulla fisicità e l'innegabile talento del suo interprete. Il passaggio su grande schermo necessita di un respiro diverso, che manca a 'Cetto c'è, sensadubbiamente': finché Antonio Albanese fa il suo si ride, nei raccordi fra una scenetta e la successiva emerge invece una certa debolezza strutturale del film.<br/><br/>Leggi anche:<br/>- <a href="https://www.quotidiano.net/magazine/l-ufficiale-e-la-spia-trailer-1.4895597">L'ufficiale e la spia, il film di Roman Polanski</a><br/>- <a href="https://www.quotidiano.net/magazine/light-of-my-life-film-1.4895585">Light Of My Life, com'è il film di Casey Affleck</a></p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.quotidiano.net/magazine/aspromonte-film-1.4896849"/>
        <a href="https://www.quotidiano.net/magazine/star-trek-film-1.4896691"/>
      </related>
    </article>
  </body>
</html>