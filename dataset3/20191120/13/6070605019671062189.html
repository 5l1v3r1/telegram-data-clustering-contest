<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Veins-Raval-CAP-Capella-Misericordia-triomf_0_2347565355.html"/>
    <meta property="og:site_name" content="Ara.cat"/>
    <meta property="article:published_time" content="2019-11-20T13:25:30+00:00"/>
    <meta property="og:title" content="&quot;El trasllat del CAP a la Capella és un triomf dels de baix contra els de dalt”"/>
    <meta property="og:description" content="Els veïns celebren la decisió després de 12 anys de mobilitzacions"/>
  </head>
  <body>
    <article>
      <h1>"El trasllat del CAP a la Capella és un triomf dels de baix contra els de dalt”</h1>
      <h2>Els veïns celebren la decisió després de 12 anys de mobilitzacions</h2>
      <address>
        <time datetime="2019-11-20T13:25:30+00:00">20 Nov 2019, 13:25</time>
      </address>
      <p>Abraçades i llàgrimes de felicitat i, fins i tot, una ampolla de cava. Així han celebrat els veïns i les treballadores del CAP Raval Nord que, finalment, la Capella de la Misericòrdia serà la ubicació definitiva del nou equipament d'atenció primària. Un trasllat que arriba després de 12 anys de lluita, l'últim dels quals ha estat marcat per <a href="https://www.ara.cat/societat/Veins-Raval-Misericordia-reclamar-CAP_0_2201179996.html">l'ocupació veïnal de l'edifici dessacralitzat</a> i el creuament d'acusacions entre els departaments de Salut i Cultura, la Fundació Macba i l’Ajuntament de Barcelona. "No ha sigut una victòria fàcil però ha establert un precedent de justícia social: ha sigut un triomf per a la gent, dels de baix contra els de dalt", ha assegurat aquest dimecres la Núria, veïna i usuària del CAP, a les portes de l'ambulatori.</p>
      <figure>
        <img src="https://www.ara.cat/2019/11/20/imatges/Placa-Angels-vista-ubicara-edifici_2347575365_67514835_117x66.jpg"/>
      </figure>
      <p>
        <a href="https://www.ara.cat/cultura/CAP-Raval-Nord-Capella-Misericordia-macba_0_2347565302.html">EL CAP Raval Nord anirà a la Capella de la Misericòrdia</a>
      </p>
      <p>La directora del CAP Raval Nord, Anna Romagosa, ha remarcat que <a href="https://www.ara.cat/editorial/Raval-epicentre-moltes-tensions-ciutadanes_0_2226377561.html">la lluita per recuperar i rehabilitar Barcelona</a> es lliura, des de fa uns anys, al barri del Raval i que el resultat de <a href="https://www.ara.cat/cultura/CAP-Raval-Nord-Capella-Misericordia-macba_0_2347565302.html">la batalla per la Capella de la Misericòrdia contra el Macba </a>és simbòlic però tangible. "Això és fruit de l'esforç dels veïns i les veïnes i dels professionals de la salut –ha celebrat–, i, per primera vegada des de la construcció del museu, la salut i la vida de les veïnes pesa més que la col·lecció privada d'una fundació".</p>
      <p>La plataforma veïnal CAP Raval Nord Digne, nascuda per reivindicar la urgència de construir un nou ambulatori per al barri, ha defensat fins a l'últim moment que la Capella és l'única alternativa possible per al nou ambulatori, que atén unes 700 persones diàriament. L'antic Dispensari Antituberculós ha quedat petit i l'atenció a la infraestructura esdevé tot un repte: les parets es desprenen i les lliteres no passen. "Només calia una priorització amb sentit comú", ha retret Romagosa, que ha afegit que la justícia s'ha imposat a l'abús i l'arrogància.</p>
      <p>La consellera de Salut, Alba Vergés, s'ha sumat a la celebració i ha atribuït el desencallament del projecte a la persistència dels veïns i dels professionals de la salut que treballen al CAP: "És una molt bona notícia i estem molt satisfets: d'aquí 36 o 40 mesos el nou centre serà una realitat".</p>
      <p>El departament de Salut ha confirmat que el nou equipament trigarà un total de quatre anys a quedar enllestit però ha subratllat que és essencial que l'Ajuntament de Barcelona els cedeixi l'ús de la Capella "com més aviat millor". "Estem a punt", ha assegurat Vergés, en referència als 7 milions d'euros que s'hauran de destinar a la rehabilitació i l'equipament de l'edifici religiós, que haurà de tenir 2.500 metres quadrats per reunir les condicions "necessàries" per ser un espai assistencial.</p>
      <p>Els veïns són optimistes, però han recordat que fa 12 anys que es parla de reubicar el CAP sense èxit. "Som realistes: és un pas de gegant i ferm, però fins que no hi hagi la primera pedra no ens ho creurem del tot", ha reconegut Romagosa. </p>
    </article>
  </body>
</html>