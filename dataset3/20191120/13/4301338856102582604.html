<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irafina.gr/pikantikes-apokalipsis-gia-tin-viki-kagia-ta-roz-mistika-me-ton-niko-kritharioti-pou-odigisan-ston-chorismo/"/>
    <meta property="og:site_name" content="irafina"/>
    <meta property="article:published_time" content="2019-11-20T13:30:54+00:00"/>
    <meta property="og:title" content="Πικάντικες αποκαλύψεις για την Βίκυ Καγιά: Τα «ροζ» μυστικά με τον Νίκο Κριθαριώτη που οδήγησαν στον χωρισμό!"/>
    <meta property="og:description" content="Το εγχώριο τοπ-μόντελ Βίκυ Καγιά, αν και έχουν περάσει αρκετά χρόνια που έδωσε τέλος στο γάμο της με τον Νίκο Κριθαριώτη και προχώρησε τη ζωή της με τον Mr Fresh, Ηλία Κρασσά, εξήγησε σε νέα της συνέντευξή τους λόγους που οδηγήθηκε στο πρώτο της διαζύγιο… και ομολογουμένως ήταν πικάντικοι! Η Βίκυ Καγιά ανέφερε πως τόσο […]"/>
  </head>
  <body>
    <article>
      <h1>Πικάντικες αποκαλύψεις για την Βίκυ Καγιά: Τα «ροζ» μυστικά με τον Νίκο Κριθαριώτη που οδήγησαν στον χωρισμό!</h1>
      <address>
        <time datetime="2019-11-20T13:30:54+00:00">20 Nov 2019, 13:30</time>
      </address>
      <figure>
        <img src="https://www.irafina.gr/wp-content/uploads/2018/03/deftos_728-90_single_new.jpg"/>
      </figure>
      <p>Το εγχώριο τοπ-μόντελ Βίκυ Καγιά, αν και έχουν περάσει αρκετά χρόνια που έδωσε τέλος στο γάμο της με τον Νίκο Κριθαριώτη και προχώρησε τη ζωή της με τον Mr Fresh, Ηλία Κρασσά, εξήγησε σε νέα της συνέντευξή τους λόγους που οδηγήθηκε στο πρώτο της διαζύγιο… και ομολογουμένως ήταν πικάντικοι!</p>
      <p>Η Βίκυ Καγιά ανέφερε πως τόσο η ίδια όσο και ο σύζυγός της ήταν απογοητευμένοι από την ερωτική τους ζωή!</p>
      <figure>
        <img src="https://www.irafina.gr/wp-content/uploads/2019/03/banner_sunday728-90.jpg"/>
      </figure>
      <p>«Το κομμάτι του έρωτα είναι πολύ σημαντικό για ένα ζευγάρι, ούτε ο Νίκος ήταν ευχαριστημένος μαζί μου, ούτε εγώ με εκείνον…», ανέφερε χαρακτηριστικά αφήνοντας προφανώς τον Νίκο Κριθαριώτη και άλαλο μιας και δεν υπήρχε λόγος για μια τέτοια δήλωση μετά από τόσα χρόνια και λίγες ώρες πριν ανέβει και ο ίδιος ξανά τα σκαλιά της εκκλησίας με τη νέα του αγαπημένη, Ναστάζια Δαρίβα</p>
      <p>Το διαζύγιο του αλλοτινού αγαπημένου ζευγαριού της showbiz είχε εκδοθεί το 2013.</p>
      <figure>
        <img src="https://europost.gr/wp-content/uploads/2019/09/kagia2.jpg"/>
      </figure>
      <p>Βίκυ Καγιά – Ηλίας Κρασσάς</p>
      <p>Το πρώην μοντέλο βρήκε γρήγορα την ευτυχία που εδώ και χρόνια αναζητούσε στα μάτια του 38χρονου επιχειρηματία Ηλία Κρασσά και το μόνο που έμενε πια ήταν η επισημοποίηση της σχέσης τους η οποία έγινε το 2014 και έχουν αποκτήσει και δύο παιδιά.</p>
      <figure>
        <iframe src="https://www.youtube.com/embed/xzbsiEFiuKg" width="1170" height="658" data-service="Youtube" scrolling="no"/>
      </figure>
      <p>Ο Νίκος Κριθαριώτης από την πλευρά του παντρεύτηκε την αγαπημένη του Ναστάζια Δαρίβα, το περασμένο Σάββατο στο αγαπημένο τους νησί, τη Μύκονο.</p>
      <p>Τι είχε όμως συμβεί τότε το 2013 και είχαν χωρίσει; Παραθέτουμε ρεπορτάζ της εποχής.</p>
      <p>«Οπως όλοι οι άνθρωποι, έτσι κι εμείς προσπαθούμε και μέρα με τη μέρα δίνουμε τη μάχη να καταφέρουμε να αντέξουμε στη φθορά που αναπόφευκτα φέρνει ο χρόνος».</p>
      <p>Αυτά ήταν τα λόγια του Νίκου Κριθαριώτη στα τέλη Ιουνίου του 2013 όταν έσκασε η είδηση του χωρισμού του από τη Βίκυ Καγιά, λόγια που, σύμφωνα με πληροφορίες, ανήκαν στη σφαίρα της φαντασίας, καθώς το πάλαι ποτέ αγαπημένο ζευγάρι είχε πάρει οριστικά την απόφαση να χωρίσει ύστερα από δυόμισι χρόνια έγγαμου βίου.</p>
      <p>Ωστόσο, γνωρίζοντας καλά το παιχνίδι των media αποφάσισαν για ένα διάστημα να ρίξουν στάχτη στα μάτια των δημοσιογράφων, με δηλώσεις και αναρτήσεις στα social media, όπως εκείνη της όμορφης παρουσιάστριας, επιχειρηματία και μοντέλου η οποία μετά τον χωρισμό τους έσπευσε να ανεβάσει στο Instagram φωτογραφίες του Νίκου Κριθαριώτη που βρισκόταν στις Σπέτσες για το event «Spetses Classic Yacht Race 2013».</p>
      <p>Μάλιστα, την ίδια -διαδικτυακή- οδό ακολούθησε εκείνη την περίοδο και ο Νίκος Κριθαριώτης ανεβάζοντας στον προσωπικό του λογαριασμό φωτογραφίες της συζύγου του.</p>
      <p>Οι κινήσεις αυτές όμως δεν αποτελούσαν τίποτε παραπάνω από μια εικονική πραγματικότητα, καθώς τόσο ο Νίκος Κριθαριώτης και η Βίκυ Καγιά όσο και τα άτομα του στενού οικογενειακού και φιλικού τους περιβάλλοντος γνώριζαν ότι δεν ήταν πλέον μαζί.</p>
      <p>Σύμφωνα με έγκυρες πληροφορίες, η απόφαση του οριστικού χωρισμού πάρθηκε στις αρχές Ιουλίου, με την αίτηση συναινετικού διαζυγίου να κατατίθεται στις 30 Αυγούστου και τις σχέσεις τους να είναι έκτοτε παντελώς τυπικές.</p>
      <p>«Η Βίκυ δεν μπορεί ακόμη και σήμερα να αποδεχτεί το γεγονός πως ο γάμος της με τον Νίκο έφτασε σε τέτοιο σημείο, αλλά ούτε και να κατανοήσει την παντελή έλλειψη επικοινωνίας που χαρακτήριζε τη σχέση τους το τελευταίο διάστημα», λέει πρόσωπο από το στενό περιβάλλον της γνωστής παρουσιάστριας.</p>
      <p>Η υπόθεση διαζυγίου του Νίκου Κριθαριώτη και της Βίκυς Καγιά εκδικάστηκε στις 26 Σεπτεμβρίου του 2013, παρουσία μόνο των δικηγόρων τους, οι οποίοι κατέθεσαν στο δικαστήριο τα απαιτούμενα χαρτιά, με την όλη διαδικασία να μη διαρκεί πάνω από πέντε λεπτά.</p>
      <p>Την ημέρα της εκδίκασης του συναινετικού τους διαζυγίου ο Νίκος Κριθαριώτης βρισκόταν στη Νέα Υόρκη για να συντονίσει το σόου της αδελφής του Σήλιας Κριθαριώτη για τη φιλανθρωπική εκδήλωση του ιδρύματος BCNY – Boys Club of New York, που έλαβε χώρα στο ξενοδοχείο «The Pierre New York».</p>
      <p>Μάλιστα, δεν παρέλειψε να φωτογραφηθεί με τη Χολιγουντιανή σταρ Κέλι Ράδερφορντ, η οποία εμφανίστηκε σε gala στη Metropolitan Opera με τουαλέτα Σήλιας Κριθαριώτη, αποσπώντας τον τίτλο της πιο καλοντυμένης παρουσίας στο κόκκινο χαλί. Από την άλλη, η Βίκυ Καγιά πριν από λίγες ημέρες έκανε την πρώτη της επίσημη εμφάνιση με τη Νόνη Δούνια και τις εκπροσώπους της SCA Hygiene Products Α.Ε. και της Libresse στο Χατζηκυριάκειο Ιδρυμα. Το πρώην ερωτευμένο ζευγάρι έχει ήδη τραβήξει πια ξεχωριστή πορεία, με τη σχέση του να ανήκει οριστικά και αμετάκλητα στο παρελθόν.</p>
      <p>Το κοινό όνειρο του Νίκου και της Βίκυς, μόλις πριν από λίγα χρόνια, ήταν η δημιουργία μιας ήρεμης ζωής στα πρότυπα της μεγάλης και ευτυχισμένης οικογένειας – όνειρο που αποτέλεσε και την αφορμή για την επισημοποίηση της σχέσης τους. Η Βίκυ, άλλωστε, είχε παραδεχτεί πολλάκις ότι ο μόνος λόγος που είπε το μεγάλο «ναι» ήταν η δημιουργία οικογένειας.</p>
      <p>Ο γάμος τους έγινε το 2010, σε ένα σκηνικό που αλλιώς το είχε σχεδιάσει το ζευγάρι και αλλιώς εξελίχθηκε. Η Βίκυ και ο Νίκος παντρεύτηκαν στις 10 Οκτωβρίου στο εκκλησάκι του Aγίου Δημητρίου στο κτήμα της οικογένειας Τσάκου στο Λαγονήσι, μια ημέρα σημαδιακή, καθώς ο τυχερός αριθμός της Βίκυς είναι το 10. Ωστόσο, η καταρρακτώδης βροχή που έπεφτε εκείνη τη φθινοπωρινή Κυριακή του Οκτωβρίου χάλασε τα πλάνα τους για μια μεγάλη δεξίωση σε εξωτερικό χώρο, ενώ θεωρήθηκε από κάποιους κακός οιωνός για την πορεία του γάμου.</p>
      <p>Το μυστήριο τελέστηκε σε στενό οικογενειακό κύκλο με λίγους καλούς φίλους όπως ο Αντώνης και η Ελενα Λυμπέρη, ο Δημήτρης Κοντόπουλος και η Μαριέττα Χρουσαλά με τον σύζυγό της Λέοντα Πατίτσα. Κουμπάροι του ζευγαριού ήταν ο επιχειρηματίας Θεόφιλος Τζιώτης και ο Παναγιώτης Τσάκος. Στο άκουσμα της είδησης του γάμου όλοι περίμεναν πως το νέο μέλος της οικογένειας θα βρισκόταν προ των πυλών.</p>
      <p>Ωστόσο, οι επαγγελματικές υποχρεώσεις που έπνιγαν και τους δυο τους εκείνη την περίοδο δεν επέτρεψαν την πραγμάτωση αυτού που πάντα ονειρεύονταν. Ο χρόνος πέρασε, οι τριβές της καθημερινότητας εντείνονταν και οι δυσκολίες έρχονταν η μία μετά την άλλη.<br/>Οι θάνατοι συγγενικών τους προσώπων -με πιο γνωστό αυτόν της Μαρίας Τσάκου, αδελφής του Νίκου Τσάκου, συζύγου της Σήλιας Κριθαριώτη, που συνέβη λίγες μόνο ημέρες μετά τον γάμο της Βίκυς και του Νίκου- πύκνωσαν τα μαύρα σύννεφα πάνω από το σπίτι τους στο Ψυχικό, που αποτελούσε για πολύ καιρό το ησυχαστήριό τους.</p>
      <p>Την ημέρα της εκδίκασης του διαζυγίου ο Νίκος Κριθαριώτης συντόνιζε το σόου της αδελφής του Σήλιας για φιλανθρωπική εκδήλωση σε υπερπολυτελές ξενοδοχείο της Νέας Υόρκης</p>
      <p>Στη συνέχεια, ατέλειωτα επαγγελματικά ταξίδια μεγάλωσαν ακόμη περισσότερο τη μεταξύ τους απόσταση, απομακρύνοντας και από τους δύο την κοινή επιθυμία για την απόκτηση ενός παιδιού. Μάλιστα η δημόσια δήλωση του όμορφου μοντέλου με την οποία εξέφρασε τον κοινό δισταγμό τους αναφορικά με την απόκτηση παιδιού εξέπληξε πολλούς.</p>
      <p>Κανείς ωστόσο δεν περίμενε ότι μόλις λίγους μήνες μετά τη δήλωση-βόμβα θα ακολουθούσε και η είδηση του χωρισμού, γεγονός το οποίο αρχικά αδυνατούσαν να πιστέψουν όχι μόνο όσοι τους γνωρίζουν καλά, αλλά και το ίδιο το ζευγάρι. «Πιστεύω πολύ στην αγάπη, μπορεί να τα νικήσει όλα», ήταν τα λόγια της όμορφης Βίκυς, που στην περίπτωση του δικού της love story δεν βγήκαν αληθινά…</p>
      <p>
        <a href="https://europost.gr/pikantikes-apokalypseis-gia-tin-viky-kagia-ta-roz-mystika-me-ton-niko-kritharioti-poy-odigisan-ston-chorismo/">europost.gr</a>
      </p>
    </article>
  </body>
</html>