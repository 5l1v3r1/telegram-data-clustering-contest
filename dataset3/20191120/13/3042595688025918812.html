<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/na-marerittbeskjed/71841607"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T13:03:42+00:00"/>
    <meta property="og:title" content="Nå: Marerittbeskjed"/>
    <meta property="og:description" content="Ebba Andersson er mest sannsynlig ute til 2020."/>
  </head>
  <body>
    <article>
      <h1>Nå: Marerittbeskjed</h1>
      <h2>Ebba Andersson er mest sannsynlig ute til 2020.</h2>
      <address><time datetime="2019-11-20T13:03:42+00:00">20 Nov 2019, 13:03</time> by <a rel="author">Thomas Haarstad</a></address>
      <p>Det var under en løpetur forrige uke at Ebba Andersson skadet kneet.</p>
      <p>
        <b>Siden den gang har hun brukt krykker, og i går ble det klart at hun ikke stiller til den nasjonale åpningen i Gällivare i helga.</b>
      </p>
      <p>I dag skriver <a href="https://www.expressen.se/sport/langdskidor/just-nu-tunga-beskedet-for-ebba/">Expressen</a> at den svenske yndlingen mest sannsynlig er ute til nyttår.</p>
      <p>- Slik det ser ut nå kan vi ikke regne med at hun konkurrerer igjen før 2020, bekrefter landslagsslege Magnus Oscarsson til <a href="https://www.expressen.se/sport/langdskidor/just-nu-tunga-beskedet-for-ebba/">Expressen</a> etter at Andersson har vært gjennom flere tester.</p>
      <p>
        <b>- Det er kjempetrist, sier Ebba Andersson.</b>
      </p>
      <p>Det betyr at verdenscupåpningen i Finland, helga på hjemmebane på Lillehammer, førjula i Davos og Tour de Ski ryker. Som igjen betyr at Andersson kommer til å være sjanseløs i verdenscupsammendraget hvis hun blir ute til nyttår.</p>
      <p>- Jeg så virkelig fram til å begynne å konkurrere til helgen. Det eneste jeg kan gjøre nå er å se framover og tenke på rehabiliteringen, sier Andersson</p>
      <p>- Sånn som det ser ut nå er Tour de Ski uaktuelt, bekrefter Oscarsson.</p>
      <h3>Fikk gjennombruddet</h3>
      <p>Andersson fikk sitt store gjennombrudd i 2018/19-sesongen. 1997-modellen har ett VM-gull og et OL-sølv, samt et VM-sølv. 22-åringen har tatt alle medaljene i lagkonkurranser.</p>
      <p>
        <b>I verdenscupen har Andersson vært på pallen ni ganger, men aldri vunnet.</b>
      </p>
      <p>Det har blitt fire andreplasser og fem tredjeplasser.</p>
      <p>Andersson hadde vært en av de største utfordrerne til de norske utøverne denne sesongen hvis hun var skadefri.</p>
    </article>
  </body>
</html>