<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/openmind/20204618-rizikovij-biznes-abo-chomu-banki-mozhut-vidmovlyati-u-spivpraci"/>
    <meta property="og:site_name" content="Mind UA"/>
    <meta property="article:published_time" content="2019-11-20T13:30:00+00:00"/>
    <meta property="og:title" content="Ризиковий бізнес, або Чому банки можуть відмовляти у співпраці"/>
    <meta property="og:description" content="Як правильно домовлятися з фінансовою організацією і до чого тут структурування"/>
  </head>
  <body>
    <article>
      <h1>Ризиковий бізнес, або Чому банки можуть відмовляти у співпраці</h1>
      <h2>Як правильно домовлятися з фінансовою організацією і до чого тут структурування</h2>
      <address><time datetime="2019-11-20T13:30:00+00:00">20 Nov 2019, 13:30</time> by <a rel="author" href="https://mind.ua/author/548-oleg-derlyuk" target="_blank">Олег Дерлюк, Тарас Швець</a></address>
      <p>
        <i>Взяти кредит на розвиток власного бізнесу – про це замислюються багато підприємців. Однак шлях від ідеї до отримання кредитних коштів може виявитися довгим і завершитися нічим. Такі ситуації виникають, зокрема, якщо банк, зваживши всі за і проти, вирішує, що ризик неповернення виданих коштів досить великий.</i>
      </p>
      <p>
        <i>Що робити в таких випадках і як правильно спілкуватися з банком, а також який бізнес може потрапляти в категорію високого ризику, розповіли <b>Mind</b> керуючий партнер Stron Legal Services <b>Олег Дерлюк</b> і юрист компанії <b>Тарас Швець</b>.</i>
      </p>
      <h3>
        <b>Який бізнес відносять до високоризикового</b>
      </h3>
      <p>High risk business, або високоризиковий бізнес – це вид діяльності, який має високу ймовірність зіткнутися з труднощами різного роду, включаючи проблеми з законодавством, невдоволення клієнтів або високу ймовірність банкрутства.</p>
      <p>Як наслідок, банки та інші фінансові установи можуть не лише відмовити в кредитуванні, а й навіть не погодяться просто відкрити корпоративні рахунки, щоб не псувати репутацію і не виступати в ролі співучасника, нехай і мимовільного, відмивання грошей. Але в розумінні фінансових установ, бізнес вважається хай-ризиковим, якщо він веде діяльність у сфері з високими ризиками, наприклад, торгівля медичними препаратами, онлайн-казино або криптоторгівля. Крім того, будь-який бізнес, який може не задовольнити клієнтів через свій контент або природу, буде так само визнаний неблагонадійним.</p>
      <p>Деякі фактори, які визначають наявність високих ризиків, є занадто поверховими, заснованими на галузі бізнесу або клієнтурі, тоді як інші індикатори безпосередньо пов'язані з діловою практикою мерчанта (продавця).</p>
      <p>Бізнес можна віднести до категорії «хай-ризик», якщо:</p>
      <ul>
        <li>ділові відносини з попереднім банком були достроково завершені через надмірну кількість повернутих покупцям коштів (chargeback);</li>
        <li>це стартап з дуже невеликою історією обробки кредитних карт;</li>
        <li>це галузь з високими показниками повернення коштів покупцям;</li>
        <li>компанія займається угодами на дуже великі суми;</li>
        <li>продукти або послуги надаються на основі передплати та регулярних платежів;</li>
        <li>у компанії погана кредитна історія.</li>
      </ul>
      <p>Для успішної роботи і отримання прибутку від клієнтів будь-якому зареєстрованому онлайн-бізнесу необхідно приймати платежі, що здійснюється тільки через спеціальний комерційний рахунок. Але багато фінансових установ не готові відкривати рахунки для подібних підприємств, тому існують банки-акваєри, які є посередниками між банками-емітентами та онлайн-бізнесом. Більш того, багато банків-акваєрів так само можуть відмовити в наданні послуг, якщо бізнес визнаний «хай-ризиковим» через описані вище причини, і в результаті компанія може залишитися без кредитування і фінансування взагалі, що призведе до закриття бізнесу.</p>
      <h3>
        <b>Як «умовити» банк</b>
      </h3>
      <p>Найнадійніший спосіб «залишатися на плаву» для подібних компаній – це правильне і своєчасне структурування бізнесу. У традиційному розумінні структурування бізнесу – це розширення компанії за допомогою використання трастів, фондів, холдингів і операційних компаній-посередників, які можуть бути використані як для торгівлі від імені зарубіжних компаній у різних юрисдикціях, так і для отримання дивідендів.</p>
      <p>Для цього існує декілька методів структурування, що дозволяють компаніям успішно вести бізнес, навіть незважаючи на те, що сама природа або їх сектор є високоризиковими. Так, керуючий бізнесом повинен розподілити роботу і ризики компаній таким чином, щоб закриття одного або навіть більше рахунків чи будь-які юридичні труднощі не вплинули на роботу компанії в цілому.</p>
      <p>На відміну від традиційного структурування бізнесу, де під ним мається на увазі використання особливостей тих чи інших економічних або податкових переваг різних країн і їх юрисдикцій, бізнес з високими ризиками має кілька своїх особливостей.</p>
      <p>Після того як структура і юрисдикція бізнесу визначені, необхідно переконатися в наявності великої кількості торговельних рахунків у мерчанта, щоб убезпечити збереження активів і не допустити ланцюгову реакцію в разі закриття будь-якого з банківських рахунків.</p>
      <p>Наприклад, якщо власник діджитал-бізнесу поставляє послуги через інтернет і отримує прибуток через платіжні системи, він повинен мати кілька рахунків у різних системах, аби контролювати грошовий трафік. Це дозволяє утримувати рівень повернутих покупцеві коштів на мінімумі й водночас зберігати розподілені кошти в такому обсязі, який буде непомітний для органів податкового контролю.</p>
      <p>Крім того, наразі новітні технології швидко оптимізуються під бізнес-цілі. Наприклад, технологія блокчейн може бути використана для зменшення ризиків отримання і відправлення грошових переказів. Тобто служити реєстром дій, включаючи фінансові трансфери.</p>
      <p>У той же час усі учасники трансакції мають доступ і контроль над коштами, що перераховуються. Тому учасники угоди не можуть ошукати один одного, бо всі бачать, які події відбувалися з певною сумою грошей. Сервіси, розроблені на основі блокчейну, такі як UniquID Wallet, дозволяють створювати унікальні цифрові ID, які неможливо підробити і які можуть замінити посвідчення особи і підписи.</p>
      <p>Водночас, незважаючи на всі ризики і труднощі ведення бізнесу в подібних умовах, таких як необхідність отримання дозволів та ліцензій, наявності фінансових активів і потенційного оподаткування, при правильному і продуманому структуруванні можна легко впоратися з будь-яким підводним камінням.</p>
      <p>Тому структурування варто розглядати не як спосіб ухилення від податків або приховування капіталу, а як вкрай необхідний спосіб планування подальшої діяльності компанії у важких умовах, без якого вона просто не зможе існувати.</p>
      <related>
        <h4>Також читайте</h4>
        <a href="https://mind.ua/publications/20204600-dvi-pereponi-na-shlyahu-do-cifrovizaciyi-biznesu"/>
        <a href="https://mind.ua/publications/20204317-innovaciyi-u-sviti-5-revolyucijnih-galuzevih-kompanij-2020-roku"/>
        <a href="https://mind.ua/news/20203632-ukrayina-v-rejtingu-doing-business-2020-pidnyalas-odrazu-na-7-pozicij"/>
      </related>
    </article>
  </body>
</html>