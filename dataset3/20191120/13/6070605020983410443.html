<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/BBVA-reconeix-impacte-mobilitzacions-Catalunya_0_2347565349.html"/>
    <meta property="og:site_name" content="Ara.cat"/>
    <meta property="article:published_time" content="2019-11-20T13:00:02+00:00"/>
    <meta property="og:title" content="El BBVA estima que l'impacte de les mobilitzacions a Catalunya és d'una dècima del PIB"/>
    <meta property="og:description" content="L'entitat rebaixa el creixement econòmic del territori a l'1,8% el 2019 i a l'1,6% el 2020"/>
  </head>
  <body>
    <article>
      <h1>El BBVA estima que l'impacte de les mobilitzacions a Catalunya és d'una dècima del PIB</h1>
      <h2>L'entitat rebaixa el creixement econòmic del territori a l'1,8% el 2019 i a l'1,6% el 2020</h2>
      <address>
        <time datetime="2019-11-20T13:00:02+00:00">20 Nov 2019, 13:00</time>
      </address>
      <p>És aviat per dir quin serà l'efecte per a l'economia catalana de les mobilitzacions viscudes a Catalunya arran de la sentència del Procés, però la despesa en targetes dels clients del BBVA i la interacció amb els datàfons de l'entitat va caure un 5% respecte al 2018 durant la vaga del 18 d'octubre. Ho ha explicat aquest dimecres Miguel Cardoso, economista en cap per a Espanya de BBVA Research, que ha matisat que, deixant enrere aquest dia, la despesa dels residents a Catalunya es normalitza, malgrat que no recuperen els nivells anteriors. En canvi, l'efecte que més perdura en el temps es detecta en la despesa estrangera, que és similar a la del 2018 fins a la vaga de l'octubre i després es manté "relativament baixa" tot el mes.</p>
      <p>"Si la incertesa és temporal, la nostra percepció és que l'impacte en el producte interior brut (PIB) hauria de ser limitat, d'una o dues dècimes com a molt sobre el creixement", ha assegurat Cardoso. “El problema és si això es produeix de manera continuada d'aquí en endavant: els efectes podrien ser més grans". </p>
      <p>L'economista ha compartit que el BBVA ha rebaixat les perspectives de creixement del territori fins a l'1,8% el 2019, i a l'1,6% el 2020, que coincideixen amb les dues dècimes atribuïdes a la situació política de Catalunya. "A diferència del que s'observa en altres països europeus, però, bona part de l'alentiment de l'economia catalana és l'afebliment de la demanda interna", ha explicat Cardoso. Les taxes de creixement en el consum mitjà passen del 3% a l'1%, el 2019, i aquesta desacceleració de la despesa a les llars, ha dit, "en un entorn internacional incert suposa una debilitat per l'economia catalana".</p>
      <p>Per l'entorn internacional incert, creu que hi haurà un creixement inferior a l'esperat en les economies dels principals socis comercials i posa com exemple el Brexit o les diverses guerres comercials actives entre potències, sobretot la que enfronta la Xina amb els Estats Units. "Això no vol dir que la incertesa interior no estigui tenint efecte", ha insistit Cardoso. "L'estudi només recull fins a l'octubre de 2019, però esperem que en els següents mesos l'aportació dels temes relacionats amb Catalunya vagi en augment". I a això cal sumar, ha afegit, una falta de consens sobre les mesures que seran necessàries per impulsar l'economia i l'impacte que estan tenint "certs tipus de regulacions" sobre determinats sectors, com les destinades a mitigar l'efecte del canvi climàtic sobre la indústria de l'automoció o noves lleis al voltant de l'habitatge.</p>
      <p>En aquest sentit, i malgrat avisar que la incertesa sobre les perspectives s’ha incrementat, si es complís l’escenari que ells preveuen, l’economia catalana crearà 115.000 llocs de treball entre el 2019 i el 2020, i la taxa d'atur podria reduir-se a l’11% l’any vinent. Entre el seguit de valoracions positives, Cardoso ha afegit el bon comportament de les exportacions (que, amb excepció del sector de l'automoció, creixen entre un 4% i un 5%) i el fet que el turisme estranger continua venint a Catalunya.</p>
      <h3>Tres preguntes a:</h3>
      <h4>Anton Gasol, degà del Col·legi d'Economistes</h4>
      <p>
        <b>1. ¿Seran perjudicials per a l'economia catalana les mobilitzacions dels últims mesos?</b>
      </p>
      <p>De mobilitzacions se'n produeixen moltes i per diferents raons, normalment es donen per temes particulars en sectors determinats: els taxistes, els bombers, els policies... Aquest és un tema general, que afecta tota una població. És cert que fins ara no es pot testar la repercussió econòmica que ha tingut, però al meu parer on tindrà una gran influència serà en les expectatives a l'hora de prendre decisions.</p>
      <p>
        <b>2. Ens hem de preocupar?</b>
      </p>
      <p>El que ens ha de preocupar és que al darrere hi ha un conflicte polític, no és com amb els taxistes, que reivindiquen un canvi i se'ls concedeix i prou. Com que estem parlant d'un conflicte que persisteix, la qüestió preocupant és que no s'hi posi solució. Si el problema es cronifica, evidentment la intensitat de l'alentiment econòmic que s'està donant a tot arreu pot augmentar a Catalunya i Espanya. Si això passa, el primer perjudicat serà Catalunya, perquè l'Estat retorna el 50% del recaptat, però l'altra meitat va a parar al fons de finançament autonòmic. </p>
      <p>
        <b>3. Com afecta la situació europea i internacional?</b>
      </p>
      <p>A Catalunya, després de la crisi, es va intensificar molt l'obertura a l'exterior i, consegüentment, la seva vulnerabilitat. Per tant, un Brexit sense acord ens afectaria d'una manera particular des del punt de vista dels acords comercials, de les inversions o del turisme. En conjunt, però, no es tracta de ser pessimista sinó de no amagar el cap sota l'ala: el conflicte del qual tots els mitjans parlen i que és al mig de la formació de govern és Catalunya, per tant, el que s'ha de fer és treballar per trobar solucions al problema. El que no pot passar és que el conflicte s'incrementi per part d'uns i altres. </p>
    </article>
  </body>
</html>