<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/cronaca/2019/11/20/arcelormittal-patuanelli-margini-per-far-restare-lazienda-ma-non-si-parli-di-esuberi_11da0e8b-c9e5-4943-87b4-b365ef059d84.html"/>
    <meta property="og:site_name" content="ANSA.it"/>
    <meta property="article:published_time" content="2019-11-20T13:00:51+00:00"/>
    <meta property="og:title" content="ArcelorMittal, Patuanelli: 'Margini per far restare l'azienda, ma non si parli di esuberi'"/>
    <meta property="og:description" content="'Il problema non è lo scudo, l'azienda faccia il primo passo verso il governo' (ANSA)"/>
  </head>
  <body>
    <article>
      <h1>ArcelorMittal, Patuanelli: 'Margini per far restare l'azienda, ma non si parli di esuberi'</h1>
      <h2>'Il problema non è lo scudo, l'azienda faccia il primo passo verso il governo'</h2>
      <address><time datetime="2019-11-20T13:00:51+00:00">20 Nov 2019, 13:00</time> by <a rel="author">Redazione ANSA</a></address>
      <p>"Ci sono ancora le condizioni" per far restare ArcelorMittal ma il problema non è lo scudo: "Lo facciamo domani e poi continuano a parlare di cinquemila esuberi? Come trattiamo dopo? Chi deve fare il primo passo è l'azienda e non deve parlare più di 5mila esuberi". Così il ministro dello Sviluppo economico Stefano Patuanelli ieri sera a Carta Bianca. "C'è in questo momento un dialogo con l'azienda", c'è "una richiesta di recesso totalmente immotivata. Ora hanno capito l'aria che tira e stanno dicendo vediamoci e parliamo. E' l'azienda che deve fare un passo verso il governo".</p>
      <p>"Noi pensiamo sia arrivato il momento di mobilitarci, settore per settore, nell’industria meccanica a partire dalla siderurgia e poi chiedere a Cgil, Cisl e Uil di costruire un percorso per arrivare ad un grande sciopero generale". Così il segretario generale della Fim-Cisl, Marco Bentivogli, intervenendo all'assemblea nazionale unitaria dei delegati dei metalmeccanici Fim, Fiom e Uilm. Proposta accolta dagli applausi della platea.</p>
      <footer>RIPRODUZIONE RISERVATA © Copyright ANSA</footer>
    </article>
  </body>
</html>