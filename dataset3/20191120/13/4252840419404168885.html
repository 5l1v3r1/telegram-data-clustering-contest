<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.chip.pl/2019/11/premiera-sfinansowanej-przez-graczy-produkcji-shenmue-3/"/>
    <meta property="og:site_name" content="CHIP"/>
    <meta property="article:published_time" content="2019-11-20T13:12:32+00:00"/>
    <meta property="og:title" content="Premiera sfinansowanej przez graczy produkcji Shenmue 3"/>
    <meta property="og:description" content="&quot;Shenmue 3&quot; powraca po 18 latach, by kontynuować przygodę Ryo Hazuki - nastolatka szukającego mordercy swojego ojca. To kontynuacja protoplasty sandboxów. Deep Silver i YS Net Inc., a przede wszystkim wszyscy fani serii świętują ważny w historii gier moment. &quot;Shenmue 3&quot; powraca po 18 latach, by kontynuować przygodę Ryo Hazuki - nastolatka szukającego mordercy swojego ojca. Po kilku poślizgach „Shenmue 3” zadebiutowało na PC w sklepie Epic Games oraz na konsoli PS4. Dla fanów serii to dość podniosły moment. Dwie pierwsze części zadebiutowały w 1999 i 2001 roku na konsoli Dreamcast. W tamtych czasach „Shenmue” bardzo mocno wyróżniało się na rynku. Seria zapoczątkowała wiele nietypowych rozwiązań. Przede wszystkim był to pierwszy sandbox na tak dużą skalę. Był w stanie wejść do każdego budynku i podnieść niemal każdy przedmiot. Pojawił się także cykl dnia i nocy, od którego uzależnione były zadania. Ten otwarty, żyjący świat stał się wizytówką serii. Gracze docenili także mini zadania oraz sekwencje QTE, które w…"/>
  </head>
  <body>
    <article>
      <h1>Premiera sfinansowanej przez graczy produkcji Shenmue 3</h1>
      <address><time datetime="2019-11-20T13:12:32+00:00">20 Nov 2019, 13:12</time> by <a rel="author">Sylwia Zimowska</a></address>
      <p>
        <b>Deep Silver i YS Net Inc., a przede wszystkim wszyscy fani serii świętują ważny w historii gier moment. "Shenmue 3" powraca po 18 latach, by kontynuować przygodę Ryo Hazuki - nastolatka szukającego mordercy swojego ojca.</b>
      </p>
      <p>Po kilku poślizgach „Shenmue 3” zadebiutowało na PC w sklepie Epic Games oraz na konsoli PS4. Dla fanów serii to dość podniosły moment. Dwie pierwsze części zadebiutowały w 1999 i 2001 roku na konsoli Dreamcast. W tamtych czasach „Shenmue” bardzo mocno wyróżniało się na rynku. Seria zapoczątkowała wiele nietypowych rozwiązań. <b>Przede wszystkim był to pierwszy sandbox na tak dużą skalę.</b> Był w stanie wejść do każdego budynku i podnieść niemal każdy przedmiot. Pojawił się także cykl dnia i nocy, od którego uzależnione były zadania. Ten otwarty, żyjący świat stał się wizytówką serii. Gracze docenili także mini zadania oraz sekwencje QTE, które w starszych produkcjach nie zyskały takiej sympatii.</p>
      <figure>
        <iframe src="https://www.youtube.com/embed/Fc_NDu05CxI" width="640" height="360" data-service="Youtube" scrolling="no"/>
      </figure>
      <p>Ojcem „Shenmue” jest Yu Suzuki. Gdy podczas targów E3 w 2015 roku Suzuki nagle, po 14 latach pojawił się na scenie i <a href="https://www.chip.pl/2015/07/shenmue-3-pobil-rekord-kicktstartera/">zapowiedział trzecią część</a> „Shenmue”, fani oszaleli. Zbiórka na Kickstarterze okazała się strzałem w dziesiątkę. Udało się uzbierać aż 6,33 mln dolarów – był to ówczesny rekord gamingowego crowdfundingu. Prace nad „Shenmue 3” zajęły w sumie 4 lata.</p>
      <p>Z pierwszych recenzji takich serwisów jak <a href="https://www.gamesradar.com/shenmue-3-review-in-progress/">Gamesradar</a> czy <a href="https://www.vg247.com/2019/11/19/shenmue-3-review/">VG24/7</a> wynika, że jest to bardzo specyficzna pozycja, z którą współcześni gracze, nie mający do tej pory nic wspólnego z poprzednimi częściami, mogą mieć trudność. Grafika i animacja postaci nie są najwyższych lotów, co zresztą widać w zwiastunie. Mechanika zaś to hołd dla klasyki, a nie fajerwerki nowoczesnych rozwiązań. A mimo to recenzenci są zgodni, że magia tego świata, jego szczegółowość i historia są bardzo wciągające.</p>
      <p><b>„Shenmue 3” jest bezpośrednią kontynuacją historii z poprzednich części.</b> Ryo Hazuki, nastolatek uczący się sztuk walki poszukuje zabójców swojego ojca. Akcja gry rozpoczyna się w chińskiej prefekturze Guilin, gdzie bohater wcześniej ocalił Shenhuę, dziewczynę obdarzoną magicznymi zdolnościami. Tam przyjdzie mu rozwiązać m.in. zagadkę tajemniczego Lustra Feniksa. | CHIP</p>
      <p>1 +1 +3</p>
    </article>
  </body>
</html>