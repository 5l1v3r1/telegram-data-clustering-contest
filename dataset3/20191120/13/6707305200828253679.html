<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dilei.it/lifestyle/indovina-chi-e-lei-gioco-donne-straordinarie/657863/"/>
    <meta property="og:site_name" content="DiLei"/>
    <meta property="article:published_time" content="2019-11-20T13:41:22+00:00"/>
    <meta property="og:title" content="“Indovina chi è lei”, il gioco dedicato alle donne che hanno fatto la storia"/>
    <meta property="og:description" content="Nasce “indovina chi è lei”, un gioco da tavola dedicato alle grandi donne che hanno fatto delle imprese straordinarie segnando la nostra epoca."/>
  </head>
  <body>
    <article>
      <h1>“Indovina chi è lei”, il gioco dedicato alle donne che hanno fatto la storia</h1>
      <h2>Tutte le donne straordinarie riunite nel gioco cult della nostra infanzia</h2>
      <address>
        <time datetime="2019-11-20T13:41:22+00:00">20 Nov 2019, 13:41</time>
      </address>
      <p>C’era una volta <i>“indovina chi”</i>, un gioco che ha contraddistinto l’infanzia di tutti i nati tra gli ’80 e i ’90. L’obiettivo era quello di indovinare l’identità di uno dei personaggi in possesso del nostro rivale attraverso diverse domande.</p>
      <p>Oggi potremmo dire che quel gioco è tornato in auge, ma in una versione totalmente inedita. Grazie ad un progetto indipendente ideato da Zuzia Kozerska-Girard è nato <i>“Indovina chi è lei”.</i></p>
      <figure>
        <img src="https://dileidemosite.files.wordpress.com/2019/11/indovina-chi-lei.jpg?w=2560&amp;strip=all&amp;quality=100"/>
        <figcaption>Il gioco dedicato alle donne straordinarie – fonte Playeress.com</figcaption>
      </figure>
      <p>Non si tratta di una semplice rivisitazione del <b>gioco iconico</b> degli anni ’90, ma di un’idea che tende a celebrare le <a href="https://dilei.it/bellastoria/video/alessia-refolo-campionessa-non-vedente-sconfitto-tumore-se-vuoi-puoi/608083/">grandi donne</a> del passato che hanno fatto la storia</p>
      <p><b>Zuzia Kozerska-Girard,</b> imprenditrice polacca, ha avuto l’intuizione di creare un gioco da tavola che <a href="https://dilei.it/lifestyle/speciale/festa-della-donna-2019/">celebrasse l’universo femminile</a> fatto di donne forti, indipendenti e che in qualche modo hanno segnato la loro epoca e anche la nostra.</p>
      <p>Il progetto, una volta ideato, è stato diffuso attraverso <i>Kickstarter</i>, la famosa piattaforma di finanziamento collettivo per i creativi. Il consenso è stato altissimo, al punto tale da consentire all’imprenditrice polacca di veder realizzata la sua idea.</p>
      <p><i>Indovina chi è lei</i> oggi è il <b>primo gioco da tavola</b> del suo genere dedicato alle donne.</p>
      <p>Insieme ad amiche o in famiglia, si potrà giocare ad indovinare le <a href="https://dilei.it/lifestyle/in-arrivo-storie-buonanotte-bambine-ribelli-2-ci-sono-beyonce-rowling/523123/">donne forti e potenti</a> che hanno fatto la storia: pittrici, scrittrici, scienziate, inventrici.</p>
      <p>Le domande questa volta però sono incentrate su quello che queste persone hanno fatto nella loro vita: <i>“era una spia?”,</i> <i>“ha vinto il premio Nobel?”</i>. L’aspetto fisico, infatti, in questo gioco non conta niente.</p>
      <p><b>28 le donne straordinarie</b> illustrate sulla tavola di legno: dalla regina egiziana Hatshepsut alla pittrice Frida Kahlo. Non mancano l’attivista Malala e la scienziata Marie Curie. E ancora: la pugile indiana McMary Kom, la suffragetta Kate Sheppard, la giornalista statunitense Nellie Bly e Lella Lombardi, seconda donna a guidare una monoposto di Formula 1, l’unica a giungere in zona punti.</p>
      <figure>
        <img src="https://dileidemosite.files.wordpress.com/2019/11/frida-indovina-chi.jpg?w=2560&amp;strip=all&amp;quality=100"/>
        <figcaption>Il gioco dedicato alle donne straordinarie – fonte Playeress.com</figcaption>
      </figure>
      <p>Zuzia Kozerska-Girard ha pensato di omaggiare queste donne che hanno fatto la storia, impreziosendo ancora di più il gioco da tavola: le immagini delle persone rappresentate infatti, sono <b>dipinte ad acquerello</b> dall’artista Daria Golab.</p>
      <p>Grazie a questo progetto, <a href="https://dilei.it/mamma/bambina-mia-ti-insegno-dire-no/614933/">i bambini</a> potranno scoprire, attraverso un’attività ludica, aneddoti e curiosità su alcune delle personalità più famose della storia e scoprire il <b>grande potere</b> di queste donne.</p>
      <figure>
        <img src="https://dileidemosite.files.wordpress.com/2019/11/giocando-indovina-chi.jpg?w=2560&amp;strip=all&amp;quality=100"/>
        <figcaption>Il gioco dedicato alle donne straordinarie – fonte Playeress.com</figcaption>
      </figure>
      <related>
        <h4>Leggi anche</h4>
        <a href="https://dilei.it/lifestyle/frida-kahlo/527333/"/>
        <a href="https://dilei.it/moda/tulle-mania-come-indossarlo-nel-modo-giusto/537760/"/>
        <a href="https://dilei.it/moda/slingback-come-indossare-le-scarpe-piu-chic-della-primavera/600483/"/>
        <a href="https://dilei.it/moda/come-indossare-la-bralette-consigli-di-stile/598888/"/>
        <a href="https://dilei.it/moda/la-minigonna-la-storia-del-capo-che-ha-emancipato-le-donne/634963/"/>
      </related>
    </article>
  </body>
</html>