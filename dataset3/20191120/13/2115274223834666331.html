<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/lifestyle/prezzi_case_panorama_mozzafiato-6586565/news/2019-11-20"/>
    <meta property="og:site_name" content="Agi"/>
    <meta property="article:published_time" content="2019-11-20T13:49:00+00:00"/>
    <meta property="og:title" content="Quanto costa una casa con una vista mozzafiato"/>
    <meta property="og:description" content="Le città italiane sono piene di scorci magnifici e le case che vi si affacciano hanno prezzi stellari. Ecco un viaggio da nord a sud alla scoperta dei panorami più belli e di quanto bisogna sborsare per goderseli"/>
  </head>
  <body>
    <article>
      <h1>Quanto costa una casa con una vista mozzafiato</h1>
      <h2>Le città italiane sono piene di scorci magnifici e le case che vi si affacciano hanno prezzi stellari. Ecco un viaggio da nord a sud alla scoperta dei panorami più belli e di quanto bisogna sborsare per goderseli</h2>
      <address><time datetime="2019-11-20T13:49:00+00:00">20 Nov 2019, 13:49</time> by <a rel="author">AGI - Agenzia Giornalistica Italia</a></address>
      <p>Quanto costa una casa con vista sulla <b>Grande Bellezza</b>? Immobiliare.it ha analizzato i prezzi degli immobili in vendita nelle zone che ospitano monumenti e paesaggi iconici e ha scoperto che i <b>Faraglioni di Capri</b> si aggiudicano il primato di affaccio più caro: mediamente 12.437 euro/mq, il 12% in più rispetto alla media dell’isola.</p>
      <p>Prezzi record anche per gli scorci più noti di <b>Milano</b>: fra le tante viste iconiche che offre la città, è quella del <b>Castello Sforzesco</b> la più cara in assoluto, con un prezzo medio di 11.341 euro/mq, più di tre volte superiore alla media milanese (+223%). Costa circa 1.000 euro/mq in meno un appartamento nella zona del <b>Duomo</b>.<br/><br/>Tra gli scorci simbolo di <b>Roma</b>, quello che costa di più ammirare dalle proprie finestre è <b>Piazza Navona</b>, dove chi vende casa chiede oltre 9.800 euro al metro quadro, cifra che supera più di tre volte la media della Capitale (+216%). Si aggirano attorno a un range di 8.000 euro al metro quadro gli appartamenti in vendita nei pressi di<b> Piazza del Popolo</b>, della <b>Fontana di Trevi</b> e del <b>Colosseo</b>. Non poteva mancare l’ambita vista sul <b>Cupolone</b> di San Pietro, che ai fortunati acquirenti costa in media 7.837 euro/mq, il 50% in più rispetto al prezzo medio di Roma.</p>
      <figure>
        <img src="https://images.agi.it/pictures/agi/agi/2019/11/20/125046383-0727e168-5ca6-4661-bc26-e8da43bab2f3.jpg"/>
      </figure>
      <p>Anche a <b>Firenze</b> non manca la possibilità di godere di viste mozzafiato dal proprio appartamento: per gli immobili siti nella zona della Cattedrale di<b> Santa Maria del Fiore</b>, degli Uffizi e della Basilica di <b>Santa Maria Novella</b> i prezzi si aggirano attorno ai 5.000 euro al metro quadro. E la romantica Arena di<b> Verona</b>? Per godere di questo scorcio i prezzi degli immobili quasi raddoppiano rispetto a quelli medi della città, con richieste che superano i 5.000 euro/mq.</p>
    </article>
  </body>
</html>