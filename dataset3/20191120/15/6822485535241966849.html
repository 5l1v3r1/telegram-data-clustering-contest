<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829113.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T15:39:00+00:00"/>
    <meta property="og:title" content="دستگیری حدود ۳۰ نفر در تبریز"/>
    <meta property="og:description" content="به گزارش ایسنا، سردار عابدین خرم در نشست خبری اظهار کرد: هم‌چنین طی عملیاتی  که از دیروز شروع شده است عوامل اغتشاشگر دیگر نیز توسط سیستم اطلاعات شناسایی می‌شوند، حدود 15 نفر از افراد نیروی انتظامی و بسیج در این حوادث مصدوم شده‌اند اما قطعا تعداد مصدومان مردم عادی کمتر از 15 نفر است چراکه نخواستیم خشونتی علیه مردم معترض نشان دهیم."/>
  </head>
  <body>
    <article>
      <h1>دستگیری حدود ۳۰ نفر در تبریز</h1>
      <address>
        <time datetime="2019-11-20T15:39:00+00:00">20 Nov 2019, 15:39</time>
      </address>
      <p>فرمانده سپاه عاشورا خبر داد: در اغتشاشات اخیر در تبریز (استان آذربایجان شرقی) حدود ۳۰ نفر در برخورد رو در رو با نیروی انتظامی و بسیج دستگیر شدند.</p>
      <p>به گزارش ایسنا، سردار عابدین خرم در نشست خبری اظهار کرد: هم‌چنین طی عملیاتی  که از دیروز شروع شده است عوامل اغتشاشگر دیگر نیز توسط سیستم اطلاعات شناسایی می‌شوند، حدود 15 نفر از افراد نیروی انتظامی و بسیج در این حوادث مصدوم شده‌اند اما قطعا تعداد مصدومان مردم عادی کمتر از 15 نفر است چراکه نخواستیم خشونتی علیه مردم معترض نشان دهیم.</p>
      <p>وی گفت: شیاطین بزرگی هم‌چون آمریکا و اسرائیل به همراه منافقین و سلطنت طلب‌های ضدانقلابی و گروه‌های دیگر که دستانشان را به خون این ملت آلوده کرده‌اند در فضای مجازی و امواج رادیویی و صداوسیمای خارج کشور مشغول به انجام کارهای ضدانقلابی هستند.</p>
      <p>وی افزود: آذربایجان شرقی و تبریز، شان و شخصیت دینی و ملی خود را نشان داد و عملا هیچگونه ورود متراکم مردمی حتی در حد اعتراض نیز از خود بروز نداد که نشان از بصیرت و آگاهی مردم این خطه است.</p>
      <p>وی گفت: فقط در پنج الی شش نقطه از تبریز که اغلب حاشیه شهر بود، جمعیتی حداکثر 200 نفر و حداقل 15 نفر به تخریب و از بین بردن اموال و املاک دست زدند اما با همراهی نیروی انتظامی و بسیج مردمی به سرعت جمع آوری شدند، تعداد اندکی نیز در دو الی سه مسیر اصلی ماشین خود را خاموش و رها کرده بودند.</p>
      <p>وی افزود: اسلحه‌ای توسط اغتشاشگران در استان بکار گرفته نشده است اما برخی افراد سعی در استفاده از سلاح ساچمه‌ای داشتند که این آلات و امکانات در اختیار آنان و اقداماتی که انجام می‌دادند را از طریق فضای مجازی آموزش دیده بودند، آنها حتی در برخی مواقع با استفاده از چراغ برق و نرده‌ها، راه بند ایجاد می‌کردند.</p>
      <p>وی با اشاره به تجمع خودجوش مردمی در حمایت از اقتدار و امنیت کشور، تاکید کرد: مردم تبریز ضمن بیان مطالبات خود توانستند آشوبگران را از جمع خود طرد کنند، نماینده ولی فقیه در استان نیز از سوی مردم این مطالبات را اعلام کردند تا مسئولان، با دقت این پیام را دریابند و به مشکلات مردم پاسخ دهند، بزرگترین هدف بسیج نیز امنیت و آرامش جامعه و جلوگیری از ناامن سازی کشور است.</p>
      <p>فرمانده سپاه عاشورا متذکر شد: افزایش قیمت بنزین، تصمیم نظام است و بنابر گفته رهبر انقلاب اسلامی تصمیمی است که توسط کارشناسان این عرصه گرفته شده و باید جهت اجرایی شدن آن اهتمام کرد اما می‌توانست با تدبیر بیشتر و با آگاهی و توجیه مردم از قبل انجام گیرد تا اینگونه به مردم شوک وارد نشود، این شوک اقتصادی ممکن است آثار و تبعات زیادی داشته باشد و مردم با توجه به درآمد خود نتوانند این شوک را تحمل کنند.</p>
      <p>وی با اشاره به زلزله اخیر میانه و سراب از حضور نیروی انتظامی و بسیج از همان ساعات اولیه زلزله گفت و افزود: با 20 دستگاه ماشین آلات سنگین آواربرداری انجام شد و معابر بازگشایی شدند؛ همراهی و کمک در توزیع امکانات زیستی هم‌چون پتو، چادر، لباس و وسایل گرمایشی نیز از دیگر اقدامات بسیج در زلزله اخیر بود که در کنار آن، هر روز حدود 500 پرس غذای گرم در آشپزخانه‌های سیار در 60 روستا توزیع می‌شود.</p>
      <p>وی ادامه داد: جمع آوری کمک‌های مردمی و خرید کانکس نیز توسط بسیج انجام شده که تاکنون 140 کانکس تهیه و به خانواده‌هایی که خانه‌هایشان 100 درصد تخریب شده است تحویل داده شده است و از روز اول بیش از 40 اکیپ پزشکی در مراکز بهداشت و درمانی مستقر شده‌اند.</p>
      <p>خرم متذکر شد: به عنوان یکی از اولین دستگاه‌های اجرایی کشور هنوز در کنار مردم هستیم و از طریق دو قرارگاه در سراب و ترکمانچای، اوضاع مناطق را هرشب رصد می‌کنیم.</p>
      <p>وی در ادامه با بیان این‌که در طول سه الی چهار سال اخیر 2969 پروژه محرومیت زدایی با هزینه‌ای بالغ بر 18 میلیارد تومان در استان افتتاح شده است، تشریح کرد: 1638 از این تعداد شامل خانه‌های محروم تحت پوشش کمیته امداد و بهزیستی، 119 پروژه آبرسانی روستایی که در روستاهای 20 و بالاتر از 20 خانوار، 338 پروژه مانند افتتاح کتابخانه، و 261 پروژه عمرانی مانند احداث راه روستایی  از اقدامات محرومیت زدایی سپاه عاشورا بوده است.</p>
      <p>وی با اشاره به شعار هفته بسیج با عنوان "40 سال خدمت، جهاد و شهادت"، گفت: این شعار، نشانه‌ی غرور سازمان بسیج مردمی و نهاد انقلابی است؛ خدمتگذاری و نوکری به مردم تاج کرامتی بر سر و دوش ما است.</p>
      <p>وی بیان کرد: بی بدیل بودن این سازمان مردمی، معنویت و مکتبی بودن، انقلابی و جهادی، جامع و فراگیر، جوان گرایی و پویایی انسجام و هدفمند بودن، دارای تشکیلات و سازمان و در نهایت ولایت مداری و خدمتگذاری به مردم و انقلاب اسلامی جزو شاخصه‌های بسیج در طول 40 سال خدمت به مردم است.</p>
      <p>فرمانده سپاه عاشورا با بیان این‌که هسته‌های جهانی بسیج امروزی بر اساس الگو برداری از بسیج ایرانی اسلامی شکل گرفته است، افزود: همه این مولفه‌های بسیج یادگار امام راحل (ره) بوده و مقام معظم رهبری نیز پرچم به دست، ادامه دهنده این مسیر هستند؛ با عنایت و لطف الهی امروز هم با همان ثبات قدم این راه را ادامه می‌دهیم.</p>
      <p>وی در خصوص عرصه‌های جدید حوزه بسیج، گفت: مقابله با تهدیدات نرم، نیمه سخت و سخت دشمن در اولویت اقدامات بسیج قرار دارد چراکه نیروهای مسلح ما با پیوستن به این نیرو می‌توانند پایان ناپذیر بودن خود را ادامه دهند؛ هم‌چنین خدمتگزاری، مردم داری و مردم یاری در مناطق محروم و کم برخوردار و جنبش نرم افزاری در عرصه علم فناوری نیز از دیگر اقدامات بسیج است که حرکت خود را در مقابله با تهدیدات سیاسی و تهدیدات پیش روی در فضای مجازی ادامه می‌دهد.</p>
      <p> وی با تاکید بر این‌که بسیج، مبارزه با فساد را به صورت جدی دنبال خواهد کرد، افزود: ملت ایران باید از ناپاکی‌ها مبرا باشند، یکی از عرصه‌های مهم جهان امروزی دفاع از مظلوم و مبارزه با ظالمان است و هرجایی که صدای مظلومی بلند شود، به ندای آن جواب می‌دهیم همانگونه که امروز مدافعان حرم این کار را انجام می‌دهند.</p>
    </article>
  </body>
</html>