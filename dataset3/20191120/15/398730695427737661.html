<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/politik/damberg-spelar-ingen-roll-om-du-ar-svart-gul-eller-vit/"/>
    <meta property="og:site_name" content="DN.SE"/>
    <meta property="article:published_time" content="2019-11-20T15:19:52+00:00"/>
    <meta property="og:title" content="Damberg: Spelar ingen roll om du är svart, gul eller vit"/>
    <meta property="og:description" content="Inrikesministern om kritiken mot Löfven om gängkriminaliteten: Förstår att folk är frustrerade"/>
  </head>
  <body>
    <article>
      <h1>Damberg: Spelar ingen roll om du är svart, gul eller vit</h1>
      <address><time datetime="2019-11-20T15:19:52+00:00">20 Nov 2019, 15:19</time> by <a rel="author" href="https://www.dn.se/av/hanna-jakobson/" target="_blank">Hanna Jakobson</a></address>
      <p>
        <b>Statsminister Stefan Löfven har mött kritik efter intervjun om gängkriminalitet i söndagens ”Agenda” – för att han inte ville koppla brottsligheten till migrationen. <br/>Nu ger sig inrikesminister Mikael Damberg, (S), in i debatten. <br/>– Det finns flera olika förklaringar till det här. Men vi gör ingen skillnad på vilken hudfärg en brottsling har, säger han.   </b>
      </p>
      <p>Det var i söndagens ”Agenda” i SVT2 som statsminister Stefan Löfven frågades ut om det ökande gängvåldet, dess orsaker och vad regeringen ska göra åt problemen. </p>
      <p><a href="https://www.dn.se/nyheter/politik/m-om-lofvens-intervju-i-agenda-verklighetsfranvant/">Han har kritiserats från flera håll </a>för att att han i intervjun var otydlig, saknade svar och inte ville se något samband mellan migrationen och den ökande gängbrottsligheten. Han sa bland annat att segregationen beror på hög arbetslöshet i de områden där dessa brott sker.</p>
      <p>– Vi såg inte detta komma, sa han bland annat.  </p>
      <p><b>Han har </b><a href="https://www.dn.se/nyheter/politik/lofven-viktigt-att-inte-etnifiera-brottsligheten/"><b>senare utvecklat sitt </b>resonemang</a> i flera intervjuer, bland annat i DN och i ett längre inlägg på Facebook under tisdagen. Löfven pekade återigen på att samhället inte tagit itu med segregationen och lyfte också frågan om migrationen: </p>
      <p>”Under flera år har vi haft en stor invandring till Sverige. De flesta som kommit till vårt land arbetar och bidrar till samhället. Men en stor invandring under kort tid har försvårat integrationen av de som kommit. Vi har haft en växande grupp som inte kunnat skapa sig en god tillvaro i Sverige med arbete, språk och en känsla av tillhörighet. Det är en riskfaktor för kriminalitet”.</p>
      <p>Men sågningarna har fortsatt. Moderaternas rättspolitiske talesperson Johan Forssell anser att regeringen av politiska skäl bortser från migrationen som en del av förklaringen. </p>
      <p>– Det är uppenbart att en viktig förklaring till den här typen av kriminalitet vi har med skjutningar, sprängningar och rån är en integration som inte fungerar kopplat till ett flyktingmottagande som under en lång tid varit på en nivå som Sverige inte klarar av. Det är inte den enda förklaringen men det är en del av förklaringen. Det i kombination med en skola och arbetsmarknad som inte fungerar och en polis som är eftersatt, säger han. </p>
      <p><b>När DN under onsdagen</b> mötte inrikesminister Mikael Damberg, (S), i samband med att han presenterade nya insatser mot gängkriminaliteten, kommenterade han kritiken mot sin chef, statsministern.  <b>  </b></p>
      <p>– Jag förstår att folk är frustrerade över det gängvåld vi ser i samhället och då vill man ta ut det också om det politiska systemet som ännu inte lyckats vända det här. Vi gör exceptionella satsningar just nu, på polisen med 10.000 fler polisanställda med fler befogenheter och så vidare. Vi är i en offensiv fas där människor kommer märka att det kommer att leda till en tryggare situation i Sverige. Det är jag övertygad om och det är också polisens bedömning, säger han. </p>
      <p>Om sin inställning till relationen mellan migration och gängkriminalitet säger han: </p>
      <p>– I diskussionen vad som driver gängvåldet i Sverige är det ju svårt eftersom polis och forskare inte är överens om detta. De har inga riktiga svar. Då måste man vara öppen med att det finns flera olika faktorer, både på kort och lång sikt, som driver den här ökande segregationen men också den ökande våldsanvändningen.</p>
      <p>
        <b>Tycker du att det finns behov av mer information om det här området? Alltså fler siffror och mer statistik eftersom du säger att polis och forskare inte är överens? </b>
      </p>
      <p>– Man vet inte varför gängvåldet har blivit så brutalt i Sverige, med skjutningar och sprängningar. Man har inte riktigt svar på den frågan. Varför blir det skjutningar och sprängningar i Sverige och varför använder man knivvåld i Storbritannien? Det finns inga enkla, entydiga svar på den frågan. Men det som är väldigt tydligt är parallella samhällsstrukturer. Staten drog sig tillbaka från vissa bostadsområden, också polisen, och då fick gängen växa sig starkare på narkotikaförsäljning och annat. Då skapades de gäng som i dag använder våldskapital. Då är det viktigt att vi slår tillbaka från samhällets sida.</p>
      <p><b>Förstår jag dig rätt, du gör inte kopplingen mellan migrationen och det ökade gängvåldet?</b> </p>
      <p>– Det är klart att det kan finnas unga människor som kommit till Sverige och som har dragits in i gängkriminalitet. Men frågan är mycket större än så. Det vi sett med parallella strukturer och narkotikaförsäljning i de här bostadsområdena var långt tidigare. Många av de här strukturerna etablerades i Sverige långt innan migrationsvågen 2015. Så det finns flera olika förklaringar till det här. Men vi gör ingen skillnad på vilken hudfärg en brottsling har. Ägnar man sig åt skjutningar, sprängningar och gängkriminalitet så ska man sitta i fängelse. Det spelar ingen roll om du är svart, gul eller vit, säger han.  </p>
      <p>
        <b>Läs mer: </b>
      </p>
      <p>
        <a href="https://www.dn.se/nyheter/politik/live-tv-inrikesministern-om-gangbrottsligheten/">Regeringen ser över reglerna för ordningsvakter</a>
      </p>
      <p>
        <a href="https://www.dn.se/nyheter/politik/damberg-om-gangvaldet-man-maste-ge-sig-pa-deras-pengar/">Damberg om gängvåldet: ”Man måste ge sig på deras pengar”</a>
      </p>
    </article>
  </body>
</html>