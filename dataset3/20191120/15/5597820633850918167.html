<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/arzemes/malta-saistiba-ar-pazistamas-zurnalistes-slepkavibu-aizturets-ietekmigs-uznemejs.a339039/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-20T15:02:00+00:00"/>
    <meta property="og:title" content="Maltā saistībā ar pazīstamas žurnālistes slepkavību aizturēts ietekmīgs uzņēmējs"/>
    <meta property="og:description" content="Maltā saistībā ar žurnālistes Dafnes Karuanas-Galicijas slepkavību aizturēts ietekmīgais uzņēmējs Jorgens Fenečs. Dažus mēnešus pirms slepkavības žurnāliste rakstīja par uzņēmējam piederošu slepenu ārzonu uzņēmumu. Pretkorupcijas žurnālistes slepkavība notika 2017. gadā, tomēr izmeklēšana notikusi gausi un tikai šī gada septembra beigās Maltas valdība beidzot deva rīkojumu veikt neatkarīgu izmeklēšanu."/>
  </head>
  <body>
    <article>
      <h1>Maltā saistībā ar pazīstamas žurnālistes slepkavību aizturēts ietekmīgs uzņēmējs</h1>
      <address><time datetime="2019-11-20T15:02:00+00:00">20 Nov 2019, 15:02</time> by <a rel="author" href="https://www.lsm.lv/autors/rihards-plume/" target="_blank">Rihards Plūme</a></address>
      <p>
        <b>Maltā saistībā ar žurnālistes Dafnes Karuanas-Galicijas slepkavību aizturēts ietekmīgais uzņēmējs Jorgens Fenečs. Dažus mēnešus pirms slepkavības žurnāliste rakstīja par uzņēmējam piederošu slepenu ārzonu uzņēmumu. Pretkorupcijas žurnālistes slepkavība notika 2017. gadā, tomēr izmeklēšana notikusi gausi un tikai šī gada septembra beigās Maltas valdība beidzot deva rīkojumu veikt neatkarīgu izmeklēšanu.</b>
      </p>
      <figure>
        <audio src="https://static.lsm.lv/media/2019/11/c4rd.mp3"/>
        <figcaption>Maltā saistībā ar pazīstamas žurnālistes slepkavību aizturēts ietekmīgs uzņēmējs<cite>Rihards Plūme</cite></figcaption>
      </figure>
      <p>53 gadus vecā žurnāliste Dafne Karuana-Galicija tika nogalināta 2017. gada 16. oktobrī automašīnas sprādzienā netālu no savas mājas Maltā. Viņa atspoguļoja tā dēvēto Panamas dokumentu skandālu un citas delikātas tēmas. Karuana-Galicija bija starp Maltas ievērojamākajām personām, pateicoties daudz lasītam žurnālistes blogam, kurā viņa atmaskoja noziedzību un korupciju, vēršoties gan pret maltas premjeru Džozefu Muskatu, gan pret opozīcijas pārstāvjiem.</p>
      <p>Žurnālistes slepkavības gausās izmeklēšanas dēļ Maltas valdība saskārās ar plašu kritiku. Pret Karuanas-Galicijas ģimeni turpinās aptuveni 30 civillietas, kuru dēļ ģimene pakļauta nepamatotam finansiālam spiedienam. Turklāt situācija raisa bažas par mediju brīvību un likuma varu Maltā. Žurnālistes dēli pēc viņas nāves pieprasīja premjerministra atkāpšanos, apsūdzot viņu nesodāmības kultūras radīšanā un Maltas pārvēršanā par mafijas salu.</p>
      <p>Noslepkavotās žurnālistes tuvinieki un atbalstītāji vairākkārt aicināja veikt notikušā sprādziena neatkarīgu izmeklēšanu, tomēr Maltas valdība rīkojumu tās veikšanai deva vien šī gada septembra beigās. Premjera birojs piekritis šai izmeklēšanai pēc garantijām, ka tas netraucēs kriminālizmeklēšanā par Karuanas-Galicijas slepkavību.</p>
      <p>Aizdomās par šo slepkavību tiek turēti trīs vīrieši, kas kopš 2017. gada atrodas apcietinājumā. Jūlijā viņiem tika oficiāli izvirzītas apsūdzības spridzekļa izgatavošanā, žurnālistes nogalināšanā, dalībā organizētajā noziedzībā un sprāgstvielu glabāšanā.</p>
      <p>Lietā iesaistīta vēl viena persona, kas kopā ar vairākiem citiem cilvēkiem tika arestēta pagājušajā mēnesī kādā pret naudas atmazgāšanas operācijā, ko veica Maltas policija un Interpols. Vārdā nenosauktā persona bijusi starpnieks žurnālistes slepkavībā.  Otrdien, 19. novembrī,</p>
      <blockquote>premjerministrs atzina, ka atbalstījis lūgumu apžēlot starpnieku slepkavības organizēšanā apmaiņā pret tās pasūtītāja atklāšanu.</blockquote>
      <p>Dienu pēc premjerministra paziņojuma, trešdienas, 20. novembra, rītā Maltā tika aizturēts ietekmīgais uzņēmējs Jorgens Fenečs. Viņš ticis aizturēts brīdī, kad ar savu grezno jahtu mēģinājis pamest valsti. Tiek ziņots, ka uzņēmējs bijis ceļā uz Itāliju, taču tas nav bijis viņa galamērķis. Vietējie mediji arī izplatījuši videoierakstu, kurā redzams, kā Maltas armijas pārstāvji pārmeklē Feneču ģimenei piederošo jahtu.</p>
      <p>Fenečs ir direktors uzņēmumā „Electrogas”, kas 2013. gadā uzvarēja valdības izsludinātajā konkursā par gāzes termoelektrostacijas būvniecību. Savukārt jau pērn atklātībā nonāca fakts, ka viņam pieder slepens ārzonu uzņēmums „17 Black”, kas saistīts ar Maltas tūrisma ministru Konrādu Mici un premjerministra Muskata kancelejas vadītāju Keitu Šembri.</p>
      <p>Noslepkavotā žurnāliste dažus mēnešus pirms savas nāves bija rakstījusi par šo uzņēmumu.</p>
      <blockquote>Premjerministrs Muskats vēl trešdien apgalvoja, ka viņa rīcībā nav nekādu pierādījumu par to, ka ar žurnālistes slepkavību būtu saistīti kādi politiķi.</blockquote>
      <related>
        <h4>Saistītie raksti</h4>
        <a href="https://www.lsm.lv/raksts/zinas/latvija/saeimas-mediju-apakskomisijas-vaditaja-zurnalistiem-jasanem-socialas-garantijas.a338251/"/>
        <a href="https://www.lsm.lv/raksts/arpus-etera/arpus-etera/anda-rozukalne-lnt-beigas-un-zurnalistikas-izspiesana.a338184/"/>
        <a href="https://www.lsm.lv/raksts/zinas/latvija/atklaj-pirms-10-gadiem-ogre-izdaritu-slepkavibu-aizdomas-tur-bojagajusas-kolegi.a338005/"/>
        <a href="https://www.lsm.lv/raksts/zinas/arzemes/cenzuras-sudzibu-del-atkapjas-igaunijas-laikraksta-postimees-redaktors.a337153/"/>
        <a href="https://www.lsm.lv/raksts/dzive--stils/cilvekstasti/septini-radiofanati-par-darbu-latvijas-radio-tas-nav-nekas-antiks.a337036/"/>
        <a href="https://www.lsm.lv/raksts/zinas/arzemes/eksperte-ir-pamats-turpinat-izmeklet-zurnalista-hasogi-slepkavibu.a333809/"/>
        <a href="https://www.lsm.lv/raksts/zinas/arzemes/asv-melnadaino-kaiminu-nosavusi-baltadaina-policiste-notiesata-par-slepkavibu.a333815/"/>
        <a href="https://www.lsm.lv/raksts/zinas/latvija/madonas-iespejama-slepkavas-pasnavibas-apstaklu-parbaude-parkapumus-neatklaj.a333813/"/>
      </related>
    </article>
  </body>
</html>