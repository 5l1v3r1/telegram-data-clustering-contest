<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/20/moralno-ili-ne-prodavat-veshti-na-hitler-na-tyrg.430258"/>
    <meta property="og:site_name" content="Dnes.bg"/>
    <meta property="article:published_time" content="2019-11-20T15:46:00+00:00"/>
    <meta property="og:title" content="Морално или не: Продават вещи на Хитлер на търг"/>
    <meta property="og:description" content="Събитието предизвика гневни реакции | Dnes.bg"/>
  </head>
  <body>
    <article>
      <h1>Морално или не: Продават вещи на Хитлер на търг</h1>
      <h2>Събитието предизвика гневни реакции</h2>
      <address><time datetime="2019-11-20T15:46:00+00:00">20 Nov 2019, 15:46</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Вещи, които някога са били използвани от Адолф Хитлер, отиват на търг в Грасбрун близо до Мюнхен, съобщава ДПА, цитиран от БТА.</p>
      <p>Аукционът се организира от тръжната къща "Херман Хисторика", като сред лотовете фигурират цилиндър, носен от Хитлер, коктейлна рокля на Ева Браун и кутия за пури на Херман Гьоринг. Под чукчето ще заминат и други нацистки предмети, прибори за хранене, бижута, подписани снимки и писма на лидери от Третия райх, включително и на Хитлер.</p>
      <p>Търгът предизвика гневната реакция на Европейската еврейска асоциация. Според нея е неморално да се правят пари от вещи, оцапани с невинна кръв.</p>
      <p>Собственикът на аукционната къща "Херман Хисторика" Бернхард Пахер от своя страна възрази, че за изложените лотове наддават предимно музеи, обществени колекции и частни колекционери с научен интерес към тази епоха.<br/>"Херман Хисторика" и преди е получавала критики за свои търгове. През 2016 година тя намери купувач за униформа на Хитлер за 275 хиляди евро.</p>
    </article>
  </body>
</html>