<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/zaklykav_do_teraktiv_u_den_gidnosti_sbu_zatrymala_internetprovokatora_331232.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-20T15:15:00+00:00"/>
    <meta property="og:title" content="Закликав до терактів у День Гідності: СБУ затримала інтернет-провокатора"/>
    <meta property="og:description" content="На Дніпропетровщині СБУ затримала мешканця міста Кам’янське, який за завданням спецслужб РФ поширював у соціальних мережах публічні заклики до вчинення терористичних актів у день Гідності та Свободи. Про це інформують у прес-центрі СБУ."/>
  </head>
  <body>
    <article>
      <h1>Закликав до терактів у День Гідності: СБУ затримала інтернет-провокатора</h1>
      <h2>На Дніпропетровщині СБУ затримала мешканця міста Кам’янське, який за завданням спецслужб РФ поширював у соціальних мережах публічні заклики до вчинення терористичних актів у день Гідності та Свободи. Про це інформують у прес-центрі СБУ.</h2>
      <address>
        <time datetime="2019-11-20T15:15:00+00:00">20 Nov 2019, 15:15</time>
      </address>
      <figure>
        <img src="https://galinfo.com.ua/media/gallery/intxt/i/n/internetprovokator.jpg"/>
        <figcaption>СБУ затримала інтернет-провокатора</figcaption>
      </figure>
      <p>Оперативники та слідчі спецслужби встановили, що чоловік був залучений до співробітництва представником інформаційної групи ʺСапфірʺ, створеної ГУ Генштабу ЗС РФ. На співпрацю він погодився із ідеологічних міркувань.</p>
      <p>За завданням кураторів провокатор від імені проукраїнського активіста зареєструвався у соцмережах. Напередодні Дня Гідності та Свободи провокатор почав розміщувати заклики до скоєння терористичних актів у найбільших містах України, зокрема Києві, Дніпрі, Харкові та Одесі.</p>
      <p>За задумом спецслужб РФ, дії провокатора мали створити інформаційний фон для дестабілізації суспільно-політичної ситуації в країні напередодні та під час святкування. У разі здійснення будь-яких реальних провокацій або заворушень російські ЗМІ були готові поширити інформацію про їх організацію саме учасниками патріотичних організацій та рухів. Це мало негативно вплинути на міжнародний імідж України у світі.</p>
      <p>Фахівці СБ України у сфері інформаційної безпеки викрили задум співробітників спецслужб РФ та блокували діяльність їх агента-провокатора. Слідчими української спецслужби проведено обшук за адресою мешкання зловмисника, вилучено комп’ютерну техніку, на якій зберігаються вичерпні докази, необхідні для досудового розслідування.</p>
      <p>За скоєння злочину, передбаченого ст. 258-2 (публічні заклики до вчинення терористичного акту) Кримінального кодексу України, мешканцю Дніпропетровщини загрожує позбавлення волі на строк до п'яти років.</p>
      <p>Триває досудове слідство.  </p>
      <figure>
        <iframe src="https://www.youtube.com/embed/Z7kcLBBhmV8" width="640" height="360" data-service="Youtube" scrolling="no"/>
      </figure>
    </article>
  </body>
</html>