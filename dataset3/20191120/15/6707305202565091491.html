<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dilei.it/salute/tumore-del-colon-retto-quando-come-e-perche-fare-lo-screening/657923/"/>
    <meta property="og:site_name" content="DiLei"/>
    <meta property="article:published_time" content="2019-11-20T15:28:29+00:00"/>
    <meta property="og:title" content="Tumore del colon-retto: quando, come e perché fare lo screening"/>
    <meta property="og:description" content="La diagnosi precoce del tumore al colon-retto dà il 90% di possibilità di sopravvivenza. Un test indolore permette di conoscere se si è a rischio."/>
  </head>
  <body>
    <article>
      <h1>Tumore del colon-retto: quando, come e perché fare lo screening</h1>
      <h2>La diagnosi precoce del tumore al colon-retto dà il 90% di possibilità di sopravvivenza. Un test indolore permette di conoscere se si è a rischio</h2>
      <address><time datetime="2019-11-20T15:28:29+00:00">20 Nov 2019, 15:28</time> by <a rel="author">Federico Mereta</a></address>
      <p>Arrivare presto, in caso di <b>tumore</b>, significa salvare la vita. Quanto meno è diffuso il male, tanto più le cure possono essere più radicali ed efficaci. Per questo <b>la diagnosi precoce</b> rappresenta uno <b>strumento irrinunciabile</b> della sanità moderna.</p>
      <p>Come per <a href="https://dilei.it/salute/tumore-al-seno-diagnosi-precoce-autopalpazione/643018/">la mammella</a> si punta sulla <b>mammografia</b>, eventualmente integrata con l’ecografia, e per <a href="https://dilei.it/salute/tumore-collo-utero-auto-screening-preventivo/653832/">l’utero</a> oltre al Pap-test si effettua il più moderno HPV-test, anche per <b>l’intestino</b> esiste una <b>“sentinella”</b> che può mettere in guardia. È <b>un test</b> del tutto <b>indolore</b>, che, se positivo, può indirizzare verso approfondimenti mirati. È il controllo della presenza del <b>sangue occulto nelle feci</b>: bastano pochi minuti per conoscere se si è a rischio.</p>
      <p>La sanità pubblica offre il controllo a chi si trova nella fascia d’età in cui l’esame ha più significato, ovvero <b>tra i 50 e i 70 anni</b>, a cadenza biennale. Ma ancora molte persone non si sottopongono al test. Per questo parte la campagna  “Colon Action! La prevenzione del tumore al colon-retto non può aspettare!”, di Europacolon Italia.</p>
      <h3>Tumore al colon-retto: come individuarlo</h3>
      <p><b>Il tumore del colon-retto</b> può essere <b>facilmente prevenuto</b> ed <b>efficacemente curato</b> se individuato in <b>stadio precoce</b> e lo screening è in grado di cambiare sensibilmente la prognosi di questa patologia. La maggioranza dei <a href="https://dilei.it/salute/tumori-al-colon-rischio-alimentazione-scorretta/620640/">tumori del colon-retto</a> originano infatti da lesioni precancerose, i cosiddetti <b>polipi</b>: individuare queste lesioni prima che possano evolvere in forme maligne o asportarle quando sono già trasformate ma ancora in fase iniziale è <b>l’obiettivo primario dello screening</b>. La persona che riceve la diagnosi di un tumore allo stato iniziale ha, infatti, <b>il 90 per cento di possibilità di sopravvivere</b> alla malattia.</p>
      <p>“Complessivamente in l’Italia viene invitato ad eseguire lo screening il 76 per cento della popolazione target con un’adesione al 42 per cento – è il commento di<b> Claudio D’Amario</b> della Direzione Generale della Prevenzione Sanitaria del Ministero della Salute – tuttavia questo<b> risultato insoddisfacente</b> è soprattutto dovuto alla inadempienza delle regioni meridionali che invitano neanche il 45 per cento della propria popolazione che, d’altra parte, aderisce per meno del 30 per cento. Ciò a fronte di una copertura degli inviti che è del 95-96 per cento al nord e al centro con una risposta di adesione che al nord è del 50 per cento (standard di qualità accettabile secondo le linee-guida europee)”.</p>
      <p>Proprio a causa della<b> scarsa adesione agli screening</b>, l’87 per cento dei pazienti in Europa è diagnosticato quando <b>il tumore</b> è già al secondo e terzo stadio stadio: peraltro, solo il 13 per cento dei pazienti europei riceve la diagnosi al primo stadio contro il 20 per cento di quelli italiani.</p>
      <h3>Come prevenire il tumore al colon-retto</h3>
      <p><a href="https://dilei.it/salute/tumore-colon-retto-broccoli-e-batteri-buoni-per-combatterlo/524660/">Alimentazione sana</a> e tanto, tanto <b>movimento</b>. Sono queste le ricette semplici che ogni persona può mettere in atto per<b> prevenire il tumore del colon-retto</b> (circa 49.000 casi in Italia nel 2019). Ancor più attenzione deve prestare a queste <b>regole per il benessere</b> chi ha avuto casi della <b>malattia in famiglia</b>.</p>
      <p>“<b>Gli stili di vita e la familiarità</b> rappresentano i principali fattori di rischio di incidenza del tumore colorettale – spiega <b>Gaetano lanzetta</b>, oncologo della Fondazione Aiom. Circa<b> il 40 per cento</b> dei tumori <b>è prevenibile</b> attraverso l’adozione di stili di vita sani. Oltre alla <b>dieta</b> riveste particolare importanza <b>l’attività fisica</b>, in grado di <b>ridurre la mortalità e il rischio</b> di tumori del colon del 60 per cento per cento È poi fondamentale seguire sempre una dieta sana ed equilibrata”.</p>
      <p>Ecco qualche indicazione in questo senso: se potete, consumate regolarmente <b>frutta e verdura</b> soprattutto crude, <a href="https://dilei.it/benessere/fotonotizia/legumi-ipocalorici/642492/">legumi</a> e <b>cereali integrali</b>. Attenzione invece agli alimenti ricchi di sale, alle bevande zuccherate, alle carni rosse corre alla brace e più in generale agli alimenti molto calorici, perché ricchi di zuccheri e grassi. Per <b>il vino</b>, meglio non superare il classico bicchiere al giorno.</p>
      <related>
        <h4>Leggi anche</h4>
        <a href="https://dilei.it/salute/tumore-colon-retto-gli-esami-da-fare-per-una-diagnosi-precoce/526017/"/>
        <a href="https://dilei.it/salute/tumore-colon-batteri-rivelano-malattia/596418/"/>
        <a href="https://dilei.it/notizie/tumori-in-italia-mille-nuovi-casi-al-giorno-in-aumento-tra-le-donne/468638/"/>
        <a href="https://dilei.it/salute/diagnosi-tumori-in-calo/639115/"/>
        <a href="https://dilei.it/salute/cancro-colon-vitamina-d/551776/"/>
      </related>
    </article>
  </body>
</html>