<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/sport/i/3JeLr9/nicki-bille-nielsen-er-klubbloes-igjen-fire-maaneder-etter-at-han-signerte"/>
    <meta property="og:site_name" content="Aftenbladet"/>
    <meta property="article:published_time" content="2019-11-20T15:23:16+00:00"/>
    <meta property="og:title" content="Nå er han klubbløs igjen"/>
    <meta property="og:description" content="Den tidligere Rosenborg-spissen Nicki Bille Nielsen (31) er ferdig i danske Ishøj IF."/>
  </head>
  <body>
    <article>
      <h1>Nå er han klubbløs igjen</h1>
      <h2>Den tidligere Rosenborg-spissen Nicki Bille Nielsen (31) er ferdig i danske Ishøj IF.</h2>
      <address><time datetime="2019-11-20T15:23:16+00:00">20 Nov 2019, 15:23</time> by <a rel="author">Petter Fløttum</a></address>
      <p>Det melder blant andre <a href="https://ekstrabladet.dk/sport/fodbold/dansk_fodbold/nicki-bille-faerdig-i-klubben/7881362">Ekstra Bladet</a> onsdag.</p>
      <p>Spissen fikk i juli sjansen i nivå fire-klubben etter en lang periode med kontroverser. Det endte uten ett eneste spilleminutt.</p>
      <p>– Vi har valgt å avslutte samarbeidet med Nicki Bille på grunn av manglende stabilitet. Hvis Nicki i fremtiden kan møte opp stabilt treningsmessig, tar jeg selvfølgelig en prat med ham igjen, uttaler klubbens sportssjef Murat Kutuk på Ishøjs Facebook-side.</p>
      <aside>
        <a href="https://www.aftenbladet.no/article/sa-6jerE8.html">Slutter som Northugs manager etter ni måneder</a>
      </aside>
      <p>Overgangen til Ishøj skjedde etter at Nielsen i april i år<a href="https://www.aftenbladet.no/article/sa-pL1eqX.html"> ble dømt</a> til fire måneders ubetinget fengsel for vold, trusler og besittelse av narkotika.</p>
      <p>Spissen, som spilte i Rosenborg i 2013 og 2014, har ikke spilt en tellende kamp siden han ble frigitt fra Lyngby i oktober 2018.</p>
      <p>Da Nielsen <a href="https://www.aftenbladet.no/article/sa-1nyykX.html">ble klar for sin siste klubb i juli</a> i år, presenterte de signeringen slik:</p>
      <p>– Vi er stolte av å kunne presentere et menneske som vi allerede bryr oss om, i Nicki Bille. Nicki er på vei tilbake mot fordums styrke og har valgt å legge ned sin fotballmessige energi hos Ishøj.</p>
      <p>I oktober fortalte Kutuk ifølge Ekstra Bladet at samarbeidet ikke gikk på skinner.</p>
      <p>– I starten kom han på trening, men nå har jeg ikke sett noe til ham på tre uker, fortalte sportssjefen da.</p>
    </article>
  </body>
</html>