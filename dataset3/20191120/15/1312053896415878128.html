<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newnotizie.it/2019/11/20/conte-attacca-salvini-mes/"/>
    <meta property="og:site_name" content="NewNotizie"/>
    <meta property="article:published_time" content="2019-11-20T15:19:15+00:00"/>
    <meta property="og:title" content="Conte attacca Salvini, botta e risposta sul mes: “Ha partecipato ai vertici a sua insaputa?”"/>
    <meta property="og:description" content="Giuseppe Conte non accetta l’attacco di Matteo Salvini sul Mes e lo accusa di fare “Sovranismo da operetta” per ingannare gli italiani. Scontro aperto, l’ennesimo dallo scorso agosto, tra Matteo Salvini e Giuseppe Conte. Il leader della Lega si è scagliato contro la riforma del fondo salva stati che, stando alle sue parole, sarebbe stata …"/>
  </head>
  <body>
    <article>
      <h1>Conte attacca Salvini, botta e risposta sul mes: “Ha partecipato ai vertici a sua insaputa?”</h1>
      <address><time datetime="2019-11-20T15:19:15+00:00">20 Nov 2019, 15:19</time> by <a rel="author">Fabio S</a></address>
      <figure>
        <img src="https://www.newnotizie.it/wp-content/uploads/2019/11/Conte-Salvini.jpg"/>
      </figure>
      <p>
        <b>Giuseppe Conte non accetta l’attacco di Matteo Salvini sul Mes e lo accusa di fare “Sovranismo da operetta” per ingannare gli italiani.</b>
      </p>
      <p>Scontro aperto, l’ennesimo <b><a href="https://www.newnotizie.it/2019/07/15/vertice-sindacati-conte-attacca-salvini/">dallo scorso agosto</a></b>, tra <b>Matteo Salvini</b> e <b>Giuseppe Conte</b>. Il leader della Lega si è scagliato contro la riforma del fondo salva stati che, stando alle sue parole, sarebbe stata firmata dal <b>Presidente del Consiglio</b> di nascosto. Il premier non si tira indietro e risponde alle accuse dell’ex ministro dichiarando: “Oggi abbiamo scoperto che c’è un negoziato che è da un anno in corso: il delirio collettivo sul Mes è stato suscitato dal leader dell’opposizione, lo stesso che qualche mese fa partecipava ai tavoli discutendo di Mes, perché abbiamo avuto vertici di maggioranza con i massimi esponenti della Lega, quattro incontri”.</p>
      <p>Continuando il suo affondo contro Salvini, Giuseppe Conte si dice meravigliato di scoprire che un partito che ha partecipato ai vertici sul <b>Mes</b> (Meccanismo europeo di stabilità), adesso si dica all’oscuro di tutto. Gridare allo scandalo in questo modo a suo avviso è un gesto “<b>Irresponsabile</b>“. Quindi conclude dicendo: “Io pretendo un’opposizione seria, credibile, perché difendiamo tutti gli interessi nazionali, altrimenti è un sovranismo da operetta”.</p>
      <h3>Salvini risponde a Conte: “Bugiardo o smemorato”</h3>
      <p>La risposta di Salvini alle parole di Conte non si è lasciata attendere. Il leader della <b>Lega</b> passa alla controffensiva e accusa il premier di aver dichiarato il <b>falso</b>: “Il signor Conte è bugiardo o smemorato. Se fosse onesto direbbe che a quei tavoli, così come a ogni dibattito pubblico, compresi quelli parlamentari, abbiamo sempre detto di no al Mes”. L’ex ministro sostiene di avere numerosi testimoni che possono avvalorare la sua versione dei fatti e che è ben disposto a farne uso qualora se ne presentasse la necessità. Quindi conclude con una <b>provocazione</b>: “Cosa teme il presidente del Consiglio? Ha forse svenduto i risparmi degli italiani?”.</p>
    </article>
  </body>
</html>