<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191120_04727248"/>
    <meta property="og:site_name" content="De Standaard"/>
    <meta property="article:published_time" content="2019-11-20T15:45:00+00:00"/>
    <meta property="og:title" content="Duitsland verrast Argentinië in groepsfase Davis Cup"/>
    <meta property="og:description" content="Duitsland heeft woensdag Argentinië geklopt in groep C van de vernieuwde Davis Cup, die deze week in Madrid gespeeld wordt. Duitsland won verrassend genoeg..."/>
  </head>
  <body>
    <article>
      <h1>Duitsland verrast Argentinië in groepsfase Davis Cup</h1>
      <address>
        <time datetime="2019-11-20T15:45:00+00:00">20 Nov 2019, 15:45</time>
      </address>
      <p>
        <b>Duitsland heeft woensdag Argentinië geklopt in groep C van de vernieuwde Davis Cup, die deze week in Madrid gespeeld wordt. Duitsland won verrassend genoeg de twee enkelspelen en speelt donderdag tegen Chili om de groepswinst.</b>
      </p>
      <p>Argentinië, dat dinsdag al met 3-0 won van Chili, leek nochtans favoriet met Diego Schwartzman (ATP 14) en Guido Pella (ATP 25) in de rangen. Maar Pella ging met 1-6, 6-3, 6-4 onderuit tegen de Duitse veteraan Philipp Kohlschreiber (ATP 79) en vervolgens ging Jan-Lennard Struff (ATP 35) in twee sets voorbij Schwartzman: 6-3 en 7-6 (10/8) na 1 uur en 51 minuten.</p>
      <p>Als Duitsland donderdag wint van Chili, pakt het de eindzege in groep C en wacht in de kwartfinales de winnaar van groep E, met daarin Kazachstan, Groot-Brittannië en Nederland. Ook voor Argentinië is het toernooi nog niet afgelopen, want zij kunnen nog als een van de beste tweedes doorstoten naar de laatste acht.</p>
    </article>
  </body>
</html>