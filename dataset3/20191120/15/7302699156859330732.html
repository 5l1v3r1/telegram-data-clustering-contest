<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/entertainment/detail/9620000111570"/>
    <meta property="og:site_name" content="MGR Online"/>
    <meta property="article:published_time" content="2019-11-20T15:00:00+00:00"/>
    <meta property="og:title" content="&quot;แบงค์&quot; ฉีกปากขาเมาท์ ยันไม่เลิก &quot;น้องบี&quot; แค่ตกลงกันจะหวานออกสื่อให้น้อยลง"/>
    <meta property="og:description" content="แบงค์ ธิติ สกัดข่าวลือ รัก น้องบี ไม่หวานเหมือนเดิม ลบรูปคู่ ส่อเลิก โต้ไม่จริง ทุกวันนี้ยังรักกันอยู่เหมือนเดิม แต่ยอมรับไม่ได้คุยกันทุกวัน ตกลงกันว่าจะอยู่ด้วยความรู้สึกที่ดีๆ ไม่อวดรักให้ใครเห็น เผยฝ่ายหญิงไม่อวยพรวันเกิด ไ"/>
  </head>
  <body>
    <article>
      <h1>"แบงค์" ฉีกปากขาเมาท์ ยันไม่เลิก "น้องบี" แค่ตกลงกันจะหวานออกสื่อให้น้อยลง</h1>
      <address><time datetime="2019-11-20T15:00:00+00:00">20 Nov 2019, 15:00</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011543501.JPEG"/>
      </figure>
      <p><b>"แบงค์ ธิติ" สกัดข่าวลือ รัก "น้องบี" ไม่หวานเหมือนเดิม ลบรูปคู่ ส่อเลิก โต้ไม่จริง ทุกวันนี้ยังรักกันอยู่เหมือนเดิม แต่ยอมรับไม่ได้คุยกันทุกวัน ตกลงกันว่าจะอยู่ด้วยความรู้สึกที่ดีๆ ไม่อวดรักให้ใครเห็น เผยฝ่ายหญิงไม่อวยพรวันเกิด ไม่มีรูปคู่ ไม่มีแฮชแท็กก็เป็นที่ตัวเขาเอง วันเกิดอบอุ่น ทำบุญพ่วงแฟนมีต <br/></b><br/>ถูกจับตามอง และลือหนักมากว่ารักระหว่าง <b>"แบงค์ ธิติ มหาโยธารักษ์" </b>กับ <b>"น้องบี"</b> ชักไม่หวาน ยิ่งในวันเกิดหนุ่มแบงค์ ฝ่ายหญิงไม่มีแม้คำอวยพร ของขวัญ หรือแฮชแท็ก งานนี้หนุ่มแบงค์เคลียร์ใจระหว่างมาร่วมงานแถลงข่าว “Amazing Thailand Countdown 2020” ณ ICONSIAM Art Space ชั้น 8 ไอคอนสยาม ยันทุกอย่างปกติ แต่มีการตกลงกันว่าจะไม่อวดหวานให้ใครรู้<br/><br/>"วันเกิดอายุครบ 23 ก็ดีนะ <b>เรารู้สึกว่าเราได้ใกล้ชิดกับคนที่รักเราและเราก็รักเขาด้วย แม่ผมก็มา มีญาติๆ นิดหน่อย และมีแฟนคลับที่คอยซัปพอร์ตเรามาโดยตลอด</b> แล้วเราก็รู้สึกว่าการที่เราได้ไปทำบุญร่วมกัน มันเป็นอะไรที่ดีเหมือนกันนะ เผื่อชาติหน้าจะได้มาเจอกันอีก"<br/><br/>"ถามว่าทำไมเลือกที่บ้านนนทภูมิ <b>คือผมเคยไปมาก่อนแล้วครั้งหนึ่ง แต่เรารู้สึกว่าที่นี่ยังมีเด็กที่พิการซ้ำซ้อน และเรารู้สึกว่าการที่เราได้ไปอะไรแบบนี้เหมือนเป็นการเปิดโอกาส รู้สึกว่าการได้ไปเจอน้องๆ ได้เอาอาหารอร่อยๆ ไปให้เขาทาน</b> มันเป็นอะไรที่ดีเหมือนกันนะ เพราะน้องบางคนก็ช่วยเหลือตัวเองไม่ได้ ต้องมีคนคอยช่วยเหลือ คอยดูแล อย่างเมื่อวาน (19 พ.ย.) ผมไป เขาก็จำผมได้เรียกผมพี่ไท พี่ไท เขาก็ดูละครเรา และเขาก็ร้องเพลงรักติดไซเรนได้ด้วยนะ"<br/><br/>"ก็เป็นวันเกิดและแฟนมีตติ้งประมาณนั้น เป็นแฟนมีตกึ่งๆ ทำบุญร่วมกัน แต่ว่าเราไม่ได้จัดเป็นแฟนมีตที่ทำกิจกรรมร่วมกัน แต่เป็นการไปทำบุญร่วมกันและทานข้าวร่วมกันแทน ถามว่าดีใจไหม ดีใจนะ เพราะผมรู้สึกว่า แฟนๆ อยู่นานกว่าตอนที่เราจัดแฟนมีตติ้งอีก เพราะเรามีกิจกรรมร่วมกันทั้งวัน"<br/><br/>"เขาก็มีเซอร์ไพร์สที่ป้ายเอ็มบีเค ที่เขาทำโปรเกท์ให้ เราก็รู้สึกโห เขาทำให้เราขนาดนี้ เราก็ดีใจมากๆ เพราะนอกจากพรีเซ็นเตอร์ก็เป็นอันนี้แหละ <b>ของขวัญให้ตัวเอง จริงๆ ก็ไม่มีซื้ออะไรให้ตัวเอง คิดว่าเอาเงินไปให้แม่ ใช้จ่ายที่ขอนแก่นก่อน คือเวลาที่ผมได้เงินมา ผมก็จะส่งให้ที่บ้านทั้งหมด และแม่ก็จะให้เป็นเงินเดีอน จริงๆ ตอนแรกตั้งใจจะซื้อรถตู้ให้แม่เอาไปใช้ แต่แม่บอกว่าถ้าซื้อมาแบงค์เอาไปใช้เองเถอะ</b> เพราะแม่เห็นเราทำงานหนัก แต่เรายังตกลงกับที่บ้านไม่ได้ ก็เลยยังไม่ซื้อ"<br/><br/>แพลนซื้อบ้าน ไม่ใช่เร็วๆ นี้ ไม่ซื้อที่กรุงเทพฯ เพราะวุ่นวาย <br/>"ส่วนแพลนซื้อบ้าน จริงๆ ก็มี แต่คงไม่ใช่เร็วๆ นี้ <b>เพราะเรารู้สึกว่าอยากให้ พ่อ แม่ และน้อง ที่อยู่ขอนแก่นอยู่สบายมากขึ้น พอเรากลับไปก็อยากอยู่แต่ในบ้าน ก็เลยอยากขยายหรือรีโนเวทบ้านของเรา คือไม่คิดซื้อบ้านที่กรุงเทพฯ เพราะรู้สึกว่ากรุงเทพฯ มันวุ่นวายสำหรับครอบครัวเรา</b> เพราะธุรกิจก็อยู่ที่โน่นด้วย ถ้าซื้อคงซื้อที่โน่น ส่วนที่กรุงเทพฯ ก็อยู่คอนโดครับ”<br/><br/>รับลงภาพตัวเองในวัยเด็ก เพราะกลัวจะถูก "ซันนี่ สุวรรณเมธานนท์" แกล้ง ต้องเล่นตัวเองซะก่อน<br/>"<b>ผมกลัวพี่ซันนี่ืเอาไปแกล้งไง ผมเลยลงเองก่อนเล่นตัวเองก่อน (หัวเราะ)</b> ภาพนั้นมัน 10 ปีที่แล้ว ตอนนั้นอายุ 13 ก็เลยรู้สึกว่าครบรอบ 10 ปีแล้ว ก็ลงสักหน่อย"<br/><br/>ยันไม่มีปัญหากับ "น้องบี" หวานใจ แต่ตกลงกันว่าจะไม่อวดความรักให้ใครเห็น <br/>"ถามว่าทำไมบีไม่มาอวยพร มีนะ เขาลงเป็นสตอรี่ เป็นภาพปล่อยปลา และเมื่อวานก็ไปกินข้าวด้วยกัน ถามว่าคู่เรามีปัญหาอะไรไหม ไม่ได้มีอะไร ก็เรื่อยๆ ปกติ<b> รูปในไอจีน้อยลง อาจจะเป็นเพราะว่าเราคุยกันว่าเราไม่จำเป็นต้องอวดเรื่องความรักให้ใครได้เห็น เราอยู่ด้วยกันมีความรู้สึกดีๆ ให้กันก็น่าจะเพียงพอแล้ว</b> ไม่จำเป็นต้องลงโซเชียลเลย"<br/><br/>โวยไม่เคยลบรูปคูู่กัน แต่ไม่ลงรูปคู่ถี่เหมือนเมื่อก่อน ไม่ต้องการให้คนรับรู้สักเท่าไหร่ <br/>"<b>จริงเหรอครับ ขอดูก่อน (เลื่อนจอโทรศัพท์ตัวเอง พร้อมโชว์ภาพคู่แฟนสาว) บ้า..ไม่หาย ยังอยู่ นี่ไง ผมไม่เคยลบรูปในไอจีเลย เราไม่มีปัญหา</b> ก็เรื่อยๆ ส่วนที่ไม่ค่อยลงรูปคู่ ก็อย่างที่บอกไป คือพอเป็นเรื่องของความรัก เราเข้าใจนะว่าเราอยู่วงการก็จะมีคนคอยติดตามชีวิตส่วนตัวเราบ้าง แต่พอเรื่องความรักมันไม่ใช่เรื่องของผมคนเดียว แต่มันเป็นเรื่องของใครอีกคน บางทีเขาอาจจะอยากมีสเปซของเขา ที่ไม่ต้องการออกมาให้คนอื่นรับรู้สักเท่าไหร่ คือเราเคยลง แต่อาจจะไม่ลงถี่เหมือนเก่า"<br/><br/>"เราก็ตกลงกัน <b>ก็ยังยืนยันว่ายังเหมือนเดิม เพียงแค่ไม่ค่อยเจอกัน ส่วนที่ลือหนักว่าเลิก จริงเหรอ ลือจากไหน ในไอจีผมก็เหมือนเดิมนะ </b>เราก็เรื่อยๆ เรายังไม่คุยกันว่าอะไรอย่างไร ก็ยังไม่เลิก ก็ยังติดต่อกันอยู่"<br/><br/>เผยบีไม่ลงรูปคู่ ไม่อวยพร ไม่มีแฮชแท็ก ก็เป็นที่ตัวเขา <br/>"เขามีลงเป็นสตอรี่ <b>ที่ไม่ลงภาพคู่มันก็อยู่ที่เขาไง เราก็ไม่ได้ต้องการให้เขาลงหรืออะไร </b>ส่วนของขวัญเขาก็ไม่มีอะไรให้ แม่ผมยังไม่มีอะไรให้ผมเลย"<br/><br/>ปัดรักจืดจาง ไม่เคยหวานอยู่แล้ว ไม่ได้คุยกันทุกวัน<br/>"<b>จริงเหรอ ผมเคยดูหวานด้วยเหรอ (หัวเราะ)​ ถามว่ากังวลว่าจะห่างไหม ผมว่ามันเป็นเรื่องที่เข้าใจได้ ช่วงนี้ผมค่อนข้างทำงานหนักมาก ที่ถามว่าติดต่อกันทุกวันไหม บางวันก็ไม่ได้คุยกัน</b> เพราะผมต้องใช้เวลาในการทำงานค่อนข้างเยอะเหมือนกัน เขาก็เข้าใจ ก่อนหน้านี้เราไม่เคยทะเลาะอะไรกัน เพราะเรารู้สึกว่าเราทำงาน ก็เหนื่อยกันมากแล้ว เราไม่ควรมาทะเลาะกันก็เลยไม่เคยทะเลาะกัน สัมพันธ์ก็ยังดีอยู่เหมือนเดิม ก็เรื่อยๆ"</p>
      <figure>
        <img src="https://mpics.mgronline.com/pics/Images/562000011543502.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/entertainment/photo-gallery/9620000111570"/>
      </related>
    </article>
  </body>
</html>