<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.omroepflevoland.nl/nieuws/175981/om-jongen-verantwoordelijk-voor-doodschieten-zusje"/>
    <meta property="og:site_name" content="omroep flevoland"/>
    <meta property="article:published_time" content="2019-11-20T15:47:00+00:00"/>
    <meta property="og:title" content="OM: jongen verantwoordelijk voor doodschieten zusje"/>
    <meta property="og:description" content="Een jongen uit Almere is verantwoordelijk voor het doodschieten van zijn zusje in augustus 2017. Dat vindt het Openbaar Ministerie. De officier van justitie eiste woensdagmiddag negen maanden voorwaardelijke jeugddetentie. Het OM verwijt de jongen dood door schuld en vraagt vrijspraak voor de ten laste gelegde doodslag. Op advies van deskundigen vraagt het OM de verdachte, die destijds 18 was, volgens het jeugdstrafrecht te vervolgen."/>
  </head>
  <body>
    <article>
      <h1>OM: jongen verantwoordelijk voor doodschieten zusje</h1>
      <address>
        <time datetime="2019-11-20T15:47:00+00:00">20 Nov 2019, 15:47</time>
      </address>
      <p>
        <b>Een jongen uit Almere is verantwoordelijk voor het doodschieten van zijn zusje in augustus 2017. Dat vindt het Openbaar Ministerie. De officier van justitie eiste woensdagmiddag negen maanden voorwaardelijke jeugddetentie. Het OM verwijt de jongen dood door schuld en vraagt vrijspraak voor de ten laste gelegde doodslag. Op advies van deskundigen vraagt het OM de verdachte, die destijds 18 was, volgens het jeugdstrafrecht te vervolgen.</b>
      </p>
      <p>Op de avond van <a href="https://www.omroepflevoland.nl/nieuws/150721/almere-meisje-14-overleden-na-schietincident-neptunussingel">25 augustus</a> speelde de jongen in zijn woning aan de Neptunussingel met een pistool dat hij eerder in huis gevonden had en dat van zijn vader was. Hij zegt dat hij de trekker overhaalde nadat hij het magazijn verwijderd had. Een patroon was in het wapen achtergebleven en trof het lichaam van het 14-jarige meisje. Zij overleed een paar dagen later.</p>
      <p>Volgens het OM was er geen sprake van opzet maar is de jongen zeer onvoorzichtig geweest door de trekker van een vuurwapen over te halen. De verdachte is zelf ook zwaar getroffen door zijn handelen. Hij heeft zijn zusje verloren en zijn ouders hebben een dochter verloren door zijn toedoen, aldus de officier van justitie.</p>
      <p>De vader van het slachtoffer zal op een later moment worden vervolgd voor verboden wapenbezit.</p>
      <p><b>WhatsApp ons!</b><br/>Heb jij een tip of opmerking? Stuur ons een bericht op <a href="https://api.whatsapp.com/send?phone=31652524891">06 - 52 52 4891</a> of stuur een mail: <a href="mailto:rtv@omroepflevoland.nl">rtv@omroepflevoland.nl</a>!</p>
    </article>
  </body>
</html>