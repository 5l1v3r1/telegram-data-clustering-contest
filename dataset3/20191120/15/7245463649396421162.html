<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cdaction.pl/news-58731/divinity-original-sin--ruszyla-zbiorka-na-rozbudowana-planszowke-w-swiecie-gry-wideo.html"/>
    <meta property="og:site_name" content="CD-Action"/>
    <meta property="article:published_time" content="2019-11-20T15:59:00+00:00"/>
    <meta property="og:title" content="Divinity: Original Sin – Ruszyła zbiórka na rozbudowaną planszówkę w świecie gry [WIDEO]"/>
    <meta property="og:description" content="Interesujące jest to, że nasze wybory wpłyną na fabułę kolejnych dodatków."/>
  </head>
  <body>
    <article>
      <h1>Divinity: Original Sin – Ruszyła zbiórka na rozbudowaną planszówkę w świecie gry [WIDEO]</h1>
      <address><time datetime="2019-11-20T15:59:00+00:00">20 Nov 2019, 15:59</time> by <a rel="author" href="https://www.cdaction.pl/autor/witold.html" target="_blank">Witold</a></address>
      <p>Interesujące jest to, że nasze wybory wpłyną na fabułę kolejnych dodatków.</p>
      <p>Larian ma teraz chyba <a href="https://www.cdaction.pl/news-56767/baldurs-gate-iii-oficjalnie-ogloszone-zagramy-na-stadii-wideo.html"><b>całkiem sporo na głowie</b></a>, a przez skupienie się na Baldurze rykoszetem oberwało chociażby ciekawie zapowiadające się <a href="https://www.cdaction.pl/news-58367/divinity-fallen-heroes--prace-nad-gra-zostaly-zawieszone.html"><b>Divinity: Fallen Heroes</b></a>. Fani uniwersum nie mieli więc znowu tak dużo powodów do radości – od premiery drugiego Original Sin minęły już dwa lata, a naszego oczekiwania na kolejne produkcje nie zmniejsza nawet <a href="https://www.cdaction.pl/news-57918/nintendo-direct-cala-gora-zapowiedzi-kazdy-znajdzie-tu-cos-dla-siebie-wideo.html"><b>wersja na Switcha</b></a>. Na szczęście developer przyszykował dla nas pewną niespodziankę.</p>
      <p>Firma wraz z Lynnvander Studios tworzy bowiem kooperacyjną grę planszową przeznaczoną dla 1-4 graczy. Twórcy obiecują oczywiście, że charakteryzować się będzie tym, co kojarzymy z tytułami studia. Doczekamy się więc rozbudowanej fabuły pełnej „znaczących wyborów” i rzecz jasna taktycznej walki. Pojawi się również crafting.</p>
      <p>Całość oparta będzie na The Chronicle System – do każdego egzemplarza dołączony zostanie specjalny kod pozwalający zapisać wybory podejmowane przez naszą drużynę podczas rozgrywki. Później będziemy mogli go wprowadzić na przeznaczonej na to stronie, dzięki czemu wybory wszystkich graczy wpłyną na przyszłość całego uniwersum planszowego Divinity – kapitalny pomysł! Do tego sama rozgrywka ma być nieliniowa, oferować różne zakończenia etc. Jak mówią twórcy, w czasie jednej partii (trwającej ok. godziny) zobaczymy tylko plus minus 25% zawartości gry. Poniżej wideo wyjaśniające lepiej The Chronicle System.</p>
      <figure>
        <iframe src="https://www.youtube.com/embed/ylH68wsqaG0" width="615" height="346" data-service="Youtube" scrolling="no"/>
      </figure>
      <p>W Divinity: Original Sin – The Board Game wcielimy się w 4 bohaterów, dwóch znanych wcześniej (Ifan Ben-Mezd oraz Czerwony Książę). W pudełku oprócz figurek (również bossów), różnych znaczników etc. znajdziemy też 16 kości, aż 847 kart i instrukcje (40-stronicową) z Book of Encounter (ponad 120 stron). Jak widzicie, zapowiada się to na dość poważną rzecz.\</p>
      <figure>
        <img src="https://s.cdaction.pl/obrazki//divinity-original-sin-2-planszowka_c0rkg.jpg"/>
      </figure>
      <p>Domyślacie się pewnie, że taka obfitość idzie w parze z niemałą ceną. Za podstawową wersję zapłacimy <b>120 dolarów</b>, edycja premium to już koszt <b>165 dolarów</b>, a najbardziej obszerna Extended Edition uszczupli nasz budżet o <b>220</b> <b>dolarów</b>. Całkiem sporo.</p>
      <p>Zbiórkę znajdziecie <a href="https://www.kickstarter.com/projects/larianstudios/divinity-original-sin-the-board-game">TUTAJ</a>. Twórcy za cel ustawili 160 tysięcy dolarów, ale ponieważ mają już 50 tysięcy, sukces jest raczej pewny.</p>
      <p>Poniżej przykładowa rozgrywka:</p>
      <figure>
        <iframe src="https://www.youtube.com/embed/WyU9F04MkcM" width="615" height="346" data-service="Youtube" scrolling="no"/>
      </figure>
      <related>
        <h4>Podobne newsy</h4>
        <a href="https://www.cdaction.pl/news-56006/divinity-original-sin-ii--polacy-pomagaja-przy-tworzeniu-cyklu-bezplatnych-minidodatkow.html"/>
        <a href="https://www.cdaction.pl/news-55454/metacritic-najlepsze-gry-2018.html"/>
        <a href="https://www.cdaction.pl/news-55151/divinity-original-sinii--wkrotce-otrzymamy-darmowa-kampanie-w-swiecie-the-dark-eye-wideo.html"/>
        <a href="https://www.cdaction.pl/news-54487/divinity-original-sin-ii--premiera-edycji-ostatecznej-wideo.html"/>
        <a href="https://www.cdaction.pl/news-54328/divinity-original-sin-ii-sprawdzcie-jak-prezentuje-sie-wersja-konsolowa-wideo.html"/>
      </related>
    </article>
  </body>
</html>