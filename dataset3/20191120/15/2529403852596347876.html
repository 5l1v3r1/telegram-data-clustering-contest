<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://oggitreviso.it/staffetta-della-solidariet%C3%A0-raccoglie-quattromila-euro-219614"/>
    <meta property="og:site_name" content="Oggi Treviso"/>
    <meta property="article:published_time" content="2019-11-20T15:26:11+00:00"/>
    <meta property="og:title" content="La staffetta della solidarietà raccoglie quattromila euro"/>
    <meta property="og:description" content="VITTORIO VENETO - La solidarietà a Vittorio Veneto va di corsa. Macina chilometri. E anche quest’anno ha raggiunto un significativo traguardo."/>
  </head>
  <body>
    <article>
      <h1>La staffetta della solidarietà raccoglie quattromila euro</h1>
      <h2>Scuola di Maratona Vittorio Veneto ha versato il ricavato della manifestazione benefica del 14 settembre all’associazione La Porta Onlus e alla Casa Mater Dei</h2>
      <address>
        <time datetime="2019-11-20T15:26:11+00:00">20 Nov 2019, 15:26</time>
      </address>
      <p><b>VITTORIO VENETO</b> - La solidarietà a Vittorio Veneto va di corsa. Macina chilometri. E anche quest’anno ha raggiunto un significativo traguardo.<br/><br/><b>Scuola di Maratona</b> ha portato in dono il ricavato dell’edizione 2019 della staffetta “4x4 Se-dici solidarietà io ci sono” a due associazioni cittadine, la Casa Mater Dei e La Porta Onlus, che hanno così beneficiato complessivamente di una donazione di 4.200 euro, equamente suddivisi.<br/><br/><b>Nata nel 2016 </b>per celebrare il decimo anno di attività di Scuola di Maratona Vittorio Veneto, la staffetta “4x4 Se-dici solidarietà io ci sono” ha subito incontrato il favore degli appassionati, tanto da essere riproposta anche negli anni successivi.<br/><br/>L’edizione 2019 si è svolta<b> il 14 settembre a Serravalle</b>, su un anello di 1 chilometro da ripetere più volte sino allo scadere delle quattro ore, e ha coinvolto 106 squadre, 480 partecipanti, una cinquantina di volontari impegnati dell’organizzazione dell’evento e un gran numero di sponsor che, con varie modalità, hanno donato alla manifestazione un contributo in denaro o servizi.<br/><br/>La consegna del ricavato della staffetta “4x4 Se-dici solidarietà io ci sono” è avvenuta nella casa famiglia “<b>Piccola Resi</b>” de La Porta Onlus. Presenti, tra gli altri, il sindaco di Vittorio Veneto, <b>Antonio Miatto</b>, il vice sindaco <b>Gianluca Posocco</b>, il presidente di Scuola di Maratona,<b> Ivan Cao</b>, la presidente dell’Associazione La Porta, <b>Antonella Caldart</b>, la direttrice di Casa Mater Dei, <b>suor Carmelita Follador</b>, e molti dei volontari che si sono impegnati nell’organizzazione dell’evento.<br/><br/>“Ci sono vari modi per fare solidarietà, a noi piace realizzarla attraverso la corsa. Così, oltre la donazione in sé, diventa fondamentale la partecipazione attiva delle persone, che condividono e manifestano pubblicamente il loro impegno a favore di chi ha più bisogno”, ha dichiarato <b>Cao</b>.<br/><br/>Il ricavato dell’edizione 2019 della staffetta “4x4 Se-dici solidarietà io ci sono” è stato complessivamente di 8.600 euro. Tolti i costi organizzativi, ne è risultato un utile di 4.200 euro: le due associazioni hanno così ricevuto un assegno di 2.100 euro ciascuna, che destineranno a nuovi progetti. Per la staffetta, appuntamento al 2020.<br/><br/><b>Nella foto: l’incontro per la consegna del ricavato della staffetta “4x4 Se-dici solidarietà io ci sono” alle associazioni La Porta Onlus e Casa Mater Dei</b></p>
    </article>
  </body>
</html>