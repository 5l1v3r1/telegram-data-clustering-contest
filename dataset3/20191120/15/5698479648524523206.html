<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/20/2-civilians-killed-in-israeli-attack-on-syria-s-damascus"/>
    <meta property="og:site_name" content="euronews"/>
    <meta property="article:published_time" content="2019-11-20T15:19:01+00:00"/>
    <meta property="og:title" content="حمله جنگنده‌های اسرائیل به سوریه چندین کشته برجای گذاشت"/>
    <meta property="og:description" content="سخنگوی ارتش اسرائیل: «جنگنده‌های اسرائیل به ده‌ها هدف نظامی متعلق به سپاه قدس ایران و ارتش سوریه در درون خاک سوریه حمله کردند. هدف این حملات موشک‌های زمین به هوا، مقر نیروهای نظامی، انبار تسلیحات و پایگاه‌های نظامی بودند.»"/>
  </head>
  <body>
    <article>
      <h1>حمله جنگنده‌های اسرائیل به سوریه چندین کشته برجای گذاشت</h1>
      <address><time datetime="2019-11-20T15:19:01+00:00">20 Nov 2019, 15:19</time> by <a rel="author">یورونیوز فارسی </a></address>
      <p>اسرائیل روز چهارشنبه اعلام کرد که در آغازین ساعات این روز به مواضع نظامی ایرانی‌ها همچنین دولت مرکزی سوریه حمله کرده است.</p>
      <p>این اهداف در دمشق، پایتخت سوریه قرار داشتند و در حالی که سانا، خبرگزاری رسمی دولت سوریه شمار کشته شدگان حملات اسرائیل را دست‌کم ۲ غیرنظامی همچنین تعدادی زخمی اعلام کرده است، برخی سازمان‌های غیردولتی می‌گویند در پی این حملات ۱۱ نظامی که ۷ تن از آنها «خارجی» بودند، کشته شده‌اند.</p>
      <p>سانا همچنین به نقل از یک منبع نظامی اعلام کرد که پدافندهای هوایی سوریه توانسته‌اند موشکهای شلیک شده توسط اسرائیل را بر فراز دمشق قبل از برخورد به اهدافشان نابود کنند.</p>
      <p>در سوی دیگر این درگیری، سرهنگ أفيخای أدرعی سخنگوی ارتش اسرائیل اعلام کرد که این حمله در تلافی حملات موشکی روز سه‌شنبه به اسرائیل انجام شده است.</p>
      <p>او در پیامی توییتری نوشت: «جنگنده‌های اسرائیل به دهها هدف نظامی متعلق به سپاه قدس ایران و ارتش سوریه در درون خاک سوریه حمله کردند. هدف این حملات موشکهای زمین به هوا، مقر نیروهای نظامی، انبار تسلیحات و پایگاههای نظامی بودند.»</p>
      <p>أفيخای أدرعی همچنین اعلام کرد: «حملۀ موشکی روز گذشته ایران به خاک اسرائیل، بهترین شاهد برای اثبات علت واقعی حضور ایران در سوریه است. مواضع ایران تهدیدی برای امنیت اسرائیل، ثبات منطقه و رژیم سوریه است.»</p>
      <h3>روسیه حملات اسرائیل را «اشتباه» خواند</h3>
      <p>میخائیل بوگدانوف، معاون وزیر خارجه روسیه حملات اسرائیل به سوریه را «حرکتی اشتباه» توصیف و اعلام کرد که مسکو دربارۀ این حادثه با متحدانش تماس گرفته است.</p>
      <p>اسرائیل می‌گوید که در چند ماه گذشته صدها حمله را در سوریه علیه اهداف ایرانی انجام داده است. تل آویو معتقد است که ایرانیان علاوه بر تلاش برای داشتن حضور نظامی دائمی در سوریه، قصد دارند از این مسیر به پشتیبانی قویتر از حزب الله لبنان بپردازند و سلاح‌های پیشرفته مورد نیاز این گروه را تامین کنند.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/14/gaza-palestinian-islamic-jihad-ceasefire-israel-mediated-egypt-united-nation">برقراری آتش‌بس در نوار غزه با میانجی‌گری مصر و سازمان ملل</a>
        </li>
        <li>
          <a href="https://farsi.euronews.com/2019/11/12/syrian-attack-2-killed-damascus-5-killed-qamishli-isil-israeli-forces">دست‌کم ۷ کشته در پی حملات به شهرهای قامشلی و دمشق در سوریه</a>
        </li>
      </ul>
    </article>
  </body>
</html>