<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-crimea/2822201-povernuti-rosieu-ukrainski-korabli-pribuvaut-v-ocakiv.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T15:07:00+00:00"/>
    <meta property="og:title" content="Повернуті Росією українські кораблі прибувають в Очаків"/>
    <meta property="og:description" content="Кораблі Військово-морських сил України, захоплені Росією рік тому і повернуті на днях Україні, в середу, 20 листопада, почали прибувати у військову гавань Очакова."/>
  </head>
  <body>
    <article>
      <h1>Повернуті Росією українські кораблі прибувають в Очаків</h1>
      <h2>Кораблі Військово-морських сил України, захоплені Росією рік тому і повернуті на днях Україні, в середу, 20 листопада, почали прибувати у військову гавань Очакова.</h2>
      <address>
        <time datetime="2019-11-20T15:07:00+00:00">20 Nov 2019, 15:07</time>
      </address>
      <p>Про це повідомляє <a href="https://dumskaya.net/news/osvobozhdennye-korabli-vmsu-pribyvayut-v-ochakov-105609/">"Думська"</a>.</p>
      <p>Як наголошується у повідомленні, першим до Очакова прибув бронекатер "Нікополь". Його буксирував малий розвідувальний корабель "Переяслав".</p>
      <figure>
        <iframe src="https://www.youtube.com/embed/f5EogcgfZCE" width="560" height="315" data-service="Youtube" scrolling="no"/>
      </figure>
      <p>О 16:09 прибув буксир "Яни Капу": його тягне буксир "Лідовський".</p>
      <p>Другого катера - "Бердянськ" - поки не видно, зазначає видання.</p>
      <p>Повідомляється також, що українські кораблі зустрічає велика кількість місцевих жителів. Учні та педагоги Очаківської санаторної школи-інтернату розвісили на березі великий прапор України.</p>
      <p>"У найближчі години до Очакова повинен прибути Президент Володимир Зеленський", - зазначає видання.</p>
      <figure>
        <img src="https://static.ukrinform.com/photos/2019_11/1574265291-336.jpg"/>
      </figure>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2821355-povernuti-rosieu-korabli-vidpravlat-na-ekspertizu-stab-vms.html">Повернені Росією кораблі відправлять на експертизу — штаб ВМС</a>
      </blockquote>
      <p>Раніше командувач <a href="https://www.ukrinform.ru/tag-vms-ukraini">ВМС ЗСУ </a>Ігор Воронченко повідомив, що катера "Бердянськ", "Нікополь" і буксир "Яни Капу" дуже повільно рухаються до територіальних вод України. За його совами, українські кораблі були по-варварськи пошкоджені росіянами, які познімали навіть плафони, розетки й унітази.</p>
      <figure>
        <img src="https://static.ukrinform.com/photos/2019_11/1574265306-501.jpg"/>
      </figure>
      <p>Як повідомляв Укрінформ, 25 листопада 2018 року російські кораблі в Керченській протоці атакували українські катери "Бердянськ", "Нікополь" і буксир "Яни Капу", які здійснювали плановий перехід від порту Одеси в порт Маріуполя. Під час агресивних дій Росії 24 українських моряка було захоплено в полон, троє з них отримали поранення.</p>
      <p>Підконтрольний Росії "суд" в окупованому Криму заарештував усіх затриманих українських моряків і звинуватив їх у нібито незаконному перетині російського кордону (ч.3 ст.322 КК Росії, передбачає покарання у вигляді позбавлення волі до шести років). Всіх військовополонених доставили із Криму у московські СІЗО "Лефортово" і "Матросская тишина".</p>
      <p>Міжнародний трибунал з морського права 25 травня 2019 року зобов'язав Росію негайно звільнити всіх моряків, а також повернути Україні кораблі.</p>
      <p>7 вересня між Україною і Росією відбувся обмін у форматі 35 на 35, в рамках якого були звільнені 24 полонені моряки.</p>
      <p>18 листопада 2019 року в акваторії Чорного моря було розпочато процес з повернення зазначених українських кораблів. Їх передача відбулася в нейтральних водах. За українським буксиром "Яни Капу" і катерами "Бердянськ" і "Нікополь" з Одеси відправили буксири "Титан", "Гайдамака" і "Сапфір".</p>
      <p>У штабі ВМС ЗС України 19 листопада повідомили Укрінформу, що українські бронекатери "Бердянськ", "Нікополь" і буксир "Яни Капу" після повернення на базу національного військового флоту будуть піддані експертизі.</p>
      <p>
        <i>Фото: Думська</i>
      </p>
    </article>
  </body>
</html>