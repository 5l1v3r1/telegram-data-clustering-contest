<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fosonline.gr/basket/ellada/article/73959/kyrie-vasilakopoyle-allo-giannakis-allo-pitino"/>
    <meta property="og:site_name" content="ΦΩΣ"/>
    <meta property="article:published_time" content="2019-11-20T15:09:59+00:00"/>
    <meta property="og:title" content="Κύριε Βασιλακόπουλε, άλλο Γιαννάκης, άλλο Πιτίνο;"/>
    <meta property="og:description" content="Το 2008 ο Παναγιώτης Γιαννάκης συμφώνησε με τον Ολυμπιακό και δέχθηκε «πόλεμο», με τον Γ. Βασιλακόπουλο να τον οδηγεί στην έξοδο. Τώρα ποια θα είναι η..."/>
  </head>
  <body>
    <article>
      <h1>Κύριε Βασιλακόπουλε, άλλο Γιαννάκης, άλλο Πιτίνο;</h1>
      <h2>Το 2008 ο Παναγιώτης Γιαννάκης συμφώνησε με τον Ολυμπιακό και δέχθηκε «πόλεμο», με τον Γ. Βασιλακόπουλο να τον οδηγεί στην έξοδο. Τώρα ποια θα είναι η αντίδραση της ΕΟΚ με την περίπτωση του Ρικ Πιτίνο;</h2>
      <address><time datetime="2019-11-20T15:09:59+00:00">20 Nov 2019, 15:09</time> by <a rel="author" href="https://www.fosonline.gr/author/notis-psilopoylos" target="_blank">Ν. ΨΙΛΟΠΟΥΛΟΣ</a></address>
      <p>Την προηγούμενη δεκαετία, είχαμε την ευκαιρία να ζήσουμε την πιο πετυχημένη <b>Εθνική ομάδα</b> μπάσκετ όλων των εποχών. Το αντιπροσωπευτικό μας συγκρότημα, με <b>προπονητή και αρχιτέκτονα τον Παναγιώτη Γιαννάκη</b>, σημείωσε τεράστιες διακρίσεις. Πήρε το πρωτάθλημα Ευρώπης το <b>2005</b> στο Βελιγράδι, ενώ το<b> 2006</b> κατέκτησε το ασημένιο μετάλλιο στο Μουντομπάσκετ της Ιαπωνίας.</p>
      <p>Το <b>2007</b> βρέθηκε στη τέταρτη θέση του Eurobasket, ενώ το <b>2008</b> η Ελλάδα ήταν πέμπτη στην Ολυμπιάδα στο Πεκίνο. Η "γαλανόλευκη" ήταν στην ελίτ, με τον <b>Παναγιώτη Γιαννάκη</b> να έχει φτιάξει μία σπουδαία ομάδα με έναν πετυχημένο βασικό κορμό, αναδεικνύοντας το ταλέντο πολλών Ελλήνων παικτών. <b>Το έργο του ήταν σαφώς πετυχημένο, έχοντας τον σεβασμό ολόκληρου του κόσμου.</b></p>
      <p>Στις 3 Φεβρουαρίου του 2008, η ΚΑΕ Ολυμπιακός ανακοίνωσε την συνεργασία της με τον <b>Παναγιώτη Γιαννάκη</b>, ο οποίος κλήθηκε να αντικαταστήσει τον<b> Πίνι Γκέρσον</b> στην τεχνική ηγεσία των "ερυθρολεύκων". Η Εθνική μας ομάδα πήγε στους Ολυμπιακούς Αγώνες με τον "Δράκο" για προπονητή, <b>αλλά ήδη οι... μουρμούρες είχαν αρχίσει</b>, όπως και ο <b>«πόλεμος»</b> για την αποχώρηση του «ιερού τοτέμ» του ελληνικού μπάσκετ από την θέση του κόουτς. Τόσο από το "πράσινο" στρατόπεδο, όσο και από τα υψηλά κλιμάκια της ΕΟΚ, δεν ήθελαν να βλέπουν τον Παναγιώτη Γιαννάκη και στις δύο θέσεις και ασκούσαν πιέσεις.</p>
      <p>Ένα χρόνο αργότερα από την έλευση του στον <b>Ολυμπιακό</b>, η ΕΟΚ ανακοίνωσε τον αντικαταστάτη του <b>Παναγιώτη Γιαννάκη</b>, με τον <b>Γιόνας Καζλάουσκας</b> να παίρνει την θέση του. Νωρίτερα, ο <b>Γιώργος Βασιλακόπουλος, </b>με δηλώσεις του είχε εκφράσει την δυσαρέσκεια του για το γεγονός πως ο "Δράκος" ήταν προπονητής τόσο στην Εθνική, όσο και σε σύλλογο: <b><i>«Ο Παναγιώτης ήταν προπονητής μέχρι το Πεκίνο. Τελείωσε αυτή η περιοδος. Δεν έχουμε τη δυνατότητα ο προπονητής μεγάλης ομάδας να είναι και προπονητής της εθνικής ομάδας».</i></b></p>
      <p>Στη συνέχεια, μάλιστα, είχε εκφράσει και την εμπιστοσύνη τους στους Έλληνες προπονητές, υποτιμώντας τους ξένους: <i>«Υπάρχει ελληνικό μοντέλο πάντα! Το ισπανικό ή το αμερικάνικο μοντέλο δεν τα κατανοώ. Εμείς διδάξαμε σε όλους πώς αναπτύσσεται το μπάσκετ».</i></p>
      <p>
        <b>Η ιστορία επαναλαμβάνεται με τον Πιτίνο</b>
      </p>
      <p>Τώρα, λοιπόν, δέκα χρόνια μετά, η ιστορία επαναλαμβάνεται! Η ΕΟΚ και ο <b>Γιώργος Βασιλακόπουλος</b> έδωσαν τα χέρια με τον <b>Ρικ Πιτίνο</b>, ώστε να οδηγήσει την Εθνική μας ομάδα αρχικά στο προολυμπιακό τουρνουά και ακολούθως (εφόσον πετύχει) στους Ολυμπιακούς αγώνες στο Τόκιο. Λίγες μέρες μετά, ο <b>Παναθηναϊκός</b> ήρθε σε συμφωνία με τον Αμερικανό κόουτς, ο οποίος πλέον, <b>θα είναι παράλληλα τόσο προπονητής σε εθνική ομάδα, όσο και σε σύλλογο!</b> Τώρα, δηλαδή, δεν υπάρχει πρόβλημα; Άπαντες αναμένουν με ενδιαφέρον την επίσημη αντίδραση (και όχι τις διαρροές) του προέδρου της ΕΟΚ.</p>
      <p>
        <a href="https://www.fosonline.gr/basket/ellada/article/73971/eok-ekplikti-gia-ti-symfonia-pitino-panathinaikoy">ΕΟΚ: Έκπληκτη για τη συμφωνία Πιτίνο - Παναθηναϊκού!</a>
      </p>
      <p>Να ξεκαθαρίσουμε πως <b>δεν υπάρχει κανονισμός που να απαγορεύει σε έναν προπονητή να είναι κόουτς παράλληλα σε εθνική ομάδα και σε σύλλογο.</b> Όμως, αν δεν δοθεί "τέλος" στη συνεργασία μεταξύ Πιτίνο-ΕΟΚ,<b> τότε γιατί δημιουργήθηκε «πόλεμος» στον Παναγιώτη Γιαννάκη το 2008;</b> Γιατί τον οδήγησαν στην έξοδο από την Εθνική ομάδα, έχοντας μάλιστα προηγουμένως και ένα άκρως πετυχημένο πέρασμα; <b>Μήπως επειδή συνεργάστηκε με τον Ολυμπιακό;</b> Αυτό ήταν το πρόβλημα;</p>
      <p>
        <a href="https://www.fosonline.gr/basket/ellada/article/73955/pitino-gia-panathinaiko-xaroymenos-poy-epistrefo-kai-tha-meino-konta-sta-talenta-tis-ethnikis">Πιτίνο για Παναθηναϊκό: «Χαρούμενος που επιστρέφω και θα μείνω κοντά στα ταλέντα της Εθνικής» (pic)</a>
      </p>
      <p>Τώρα που ο <a href="https://www.fosonline.gr/basket/article/73947/o-pitino-epistrefei-ston-panathinaiko"><b>Ρικ Πιτίνο</b> </a>είναι (και πάλι) στον <b>Παναθηναϊκό</b>, για να δούμε. Γιατί αν δεν υπάρξει επίσημη αντίδραση, τότε για ποιον λόγο υπήρξε διαφορετική αντιμετώπιση με τον <b>Παναγιώτη Γιαννάκη</b>; Πρόκειται για ακριβώς το ίδιο θέμα! Τότε, υπήρχε στη θεωρία «ασυμβίβαστο» από ηθικής πλευράς, επειδή πήγε στον<b> Ολυμπιακό.</b> Όσο ήταν στο <b>Μαρούσι</b>, βλέπετε, δεν ενοχλούσε. Τώρα που ο προπονητής της Εθνικής θα είναι και του <b>Παναθηναϊκού</b>, για να δούμε...</p>
      <p>ΥΓ : Η διαρροή της ΕΟΚ ότι πιάστηκε εξ απίνης δεν έπεισε κανέναν. Τουναντίον...</p>
      <figure>
        <a href="https://www.facebook.com/FosTonSport/">
          <img src="https://www.fosonline.gr/images/facebook-teaser.png"/>
        </a>
      </figure>
      <p>Ακολουθήστε το ΦΩΣ στο Facebook</p>
      <related>
        <h4><b>ΣΧΕΤΙKΑ</b> ΑΡΘΡΑ</h4>
        <a href="https://www.fosonline.gr/basket/euroleague/article/73969/reneses-o-olympiakos-einai-mia-klasiki-omada-tis-euroleague"/>
        <a href="https://www.fosonline.gr/basket/article/73967/sto-sef-o-agonas-toy-olympiakoy-me-antipalo-ti-valenthia"/>
        <a href="https://www.fosonline.gr/basket/euroleague/article/73958/almpa-verolinoy-panta-epikindyni"/>
        <a href="https://www.fosonline.gr/podosfairo/article/73972/egkainia-sxolis-toy-olympiakoy-sti-xio"/>
        <a href="https://www.fosonline.gr/podosfairo/superleague/article/73968/ta-eisitiria-gia-to-ntermpi-olympiakos-paok"/>
        <a href="https://www.fosonline.gr/podosfairo/superleague/article/73966/epistrofes-diethnon-ston-renti"/>
      </related>
    </article>
  </body>
</html>