<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D9%82%D8%B7%D8%B9-%D8%A7%DB%8C%D9%86%D8%AA%D8%B1%D9%86%D8%AA-%D8%B1%D9%88%D8%B2%DB%8C-%DB%B6%DB%B0-%D9%85%DB%8C%D9%84%DB%8C%D9%88%D9%86-%D8%AF%D9%84%D8%A7%D8%B1-%D8%A8%D9%87-%D8%A7%D9%82%D8%AA%D8%B5%D8%A7%D8%AF-%D8%A7%DB%8C%D8%B1%D8%A7%D9%86-%D8%AE%D8%B3%D8%A7%D8%B1%D8%AA-%D9%85%DB%8C%D8%B2%D9%86%D8%AF-20191120/%D8%A7%D9%82%D8%AA%D8%B5%D8%A7%D8%AF"/>
    <meta property="og:site_name" content="RFI"/>
    <meta property="article:published_time" content="2019-11-20T15:33:51+00:00"/>
    <meta property="og:title" content="قطع اینترنت روزی ۶۰ میلیون دلار به اقتصاد ایران خسارت میزند"/>
    <meta property="og:description" content="درششمین روز اعتراضات مردمی در ایران دسترسی به اینترنت کاملاً قطع است و ارتباط ایرانیان در داخل با یکدیگر و ارتباط با جهان دچار وقفه شده است. نت بلاکز، موسسه ای که به دسترسی به اینترنت در سراسر جهان نظارت می‌کند روز چهارشنبه گزارش داد: &quot; از قطع  تقریبا..."/>
  </head>
  <body>
    <article>
      <h1>قطع اینترنت روزی ۶۰ میلیون دلار به اقتصاد ایران خسارت میزند</h1>
      <address><time datetime="2019-11-20T15:33:51+00:00">20 Nov 2019, 15:33</time> by <a rel="author">شاهرخ بهزادی</a></address>
      <p>
        <b>درششمین روز اعتراضات مردمی در ایران دسترسی به اینترنت کاملاً قطع است و ارتباط ایرانیان در داخل با یکدیگر و ارتباط با جهان دچار وقفه شده است. نت بلاکز، موسسه ای که به دسترسی به اینترنت در سراسر جهان نظارت می‌کند روز چهارشنبه گزارش داد: " از قطع  تقریبا کامل اینترنت در ایران ۷۵ ساعت می‌گذرد و این وقفه، ایرانیان را از سایر نقاط جهان جداکرده است." نت بلاکز همچنین برآور کرده است که اختلال در اینترنت در کنار اعمال فیلترینگ در ایران روزانه حدود ۶۰ میلیون دلار به اقتصاد ایران ضرر می رساند.</b>
      </p>
      <p>در همین راستا، علی کلاهی عضو اتاق بازرگانی تهران و عضو هیئت مدیره پارک فناوری ایران امروز در گفت‌وگو با خبرگزاری ایلنا ضمن تأکید بر خسارت ناشی از قطع اینترنت به بازار کسب و کار در ایران گفت: "اگرامروز و فردا اینترنت وصل شود، شاید بتوان تا حدودی خسارتی را که به وجهه بین المللی وارد شده جبران کرد، اما اگر این وضعیت طولانی شود به طور حتم دیر خواهد شد."</p>
      <p>علی کلاهی می گوید: در دنیای امروز همه به نحوی وابسته به این ابزار هستیم و کسب و کار و فعالیت اقتصادی بدون آن تقریبا امری محال است... امروز کسب و کارهایی داریم که با استفاده از شبکه‌های اجتماعی درآمد کسب می‌کنند خصوصا افرادی که به لحاظ مالی محدودیت دارند با استفاده از بستر اینترنت تا حدودی این ضعف را جبران کرده‌اند، اما در این چند روزه با قطع این شبکه جهانی در کشور مطابق گزارش‌هایی که به ما رسیده با وضعیت بحرانی روبرو شده‌اند تا آنجا که نمی‌توان عددی برای خسارات وارده بیان کرد و اگر این وضعیت در روزهای آینده ادامه داشته باشد شاید دیگر فرصتی برای جبران نباشد."</p>
      <p>وی همچنین در باره بازتاب بین المللی قطعی اینترنت برای کشور گفت: "نکته حائز اهمیت این است که اعتبار شرکت‌ها و فعالین اقتصادی در جوامع بین‌الملل به شدت ضربه خورده است. وقتی یک شرکت نتواند یک ایمیل ساده برای طرف مقابل خود بفرستد، چه تضمینی برای کار کردن در عرصه بین‌المللی برای آن کمپانی وجود دارد. زیرا طرف خارجی اینطور فکر می‌کند که فردا شاید یک محدودیت جدیدی اعمال شود و کل معامله به خطر بیافتد."</p>
      <p>وی افزود: "ما پس از ماه‌ها دوندگی توانستم در این شرایط تحریمی یک حساب بانکی در یک کشور اروپایی باز کنیم و بتوانیم تحریم‌ها را دور بزنیم، اما الان ۳ روز است که بانک منتظر است تا ما مدارک را ایمیل کنیم، اما نمی‌توانیم. وقتی به آنها اعلام کردیم که اینترنت قطع است کاملا شوکه شدند. اینگونه اتفاقات باعث شده آسیبی جدی به وجهه بین المللی کسب و کار ایران وارد شود و خسارت آن می تواند از ضربه به کسب و کار داخلی بیشتر باشد."</p>
      <p>عضو اتاق بازرگانی تهران دراین باره گفت: "در جلسه اتاق بازرگانی، مدیر بازرگانی شرکت پتروشیمی ایران اعلام کرد ما در صادرات دچار مشکل شدیم و الان خبر نداریم که محموله‌های ما کجاست، وضعیت کشتی‌ها چگونه است. اگر امروز و فردا اینترنت وصل شود شاید بتوان تا حدودی خسارتی که به وجه بین المللی وارد شده را جبران کرد، اما اگر این وضعیت طولانی شود، به طور حتم دیر خواهد شد."</p>
      <p>در همین مورد، رحمت‌الله رفیعی، رییس انجمن صنفی دفاتر خدمات مسافرتی از تاثیر منفی قطع دسترسی به سایت‌های خرید و فروش بلیت پرواز‌های خارجی خبر داد او گفت: "سفر که فقط جنبه تفریحی ندارد. ما درباره رفتن مردم به «آنتالیا» صحبت نمی‌کنیم. مردم گاهی هم سفر‌های فوری، کاری یا درمانی دارند. باید زمان قطع اینترنت برای این گروه پیش‌بینی‌هایی می‌شد."</p>
      <p>رحمت‌الله رفیعی در شرح وضعیت موجود به خبرگزاری دانشجویان ایران، ایسنا گفت: "دسترسی آژانس‌های مسافرتی و مردم به بلیت پرواز‌های خارجی، کاملا قطع شده است. البته آژانس‌ها به خاطر شبکه اینترنت داخلی (اینترانت) امکان خرید و فروش بلیت قطار و یا هواپیما در مسیر‌های داخلی را دارند، اما خیلی از مردم چنین دسترسی را نیز ندارند."</p>
      <p>وی اضافه کرد: "بیشترین فروش آژانس‌ها هم از بلیت پرواز‌های خارجی است. حتی بلیت‌های رزرو شده قبلی را نمی‌توان صادر کرد. آژانس‌های مسافرتی مستأصل شده‌اند و امکان اطلاع‌رسانی هم ندارند، چون تنظیم چنین اطلاع‌رسانی‌هایی روی شبکه‌های مجازی انجام شده بود".</p>
      <p>رفیعی در ادامه گفت: "انجمن صنفی دفاتر خدمات مسافرتی ایران نامه‌ای را به وزارت ارتباطات فرستاده که برای صنف گردشگری تدبیری کند، اما پاسخ روشنی دریافت نکرده‌ایم. باید در این شرایط که اینترنت قطع شده است، ابزاری برای مسافران تامین شود."</p>
      <p>"نت بلاکس" دیروز گزارش داد که ارتباط اینترنتی ایران به شبکه جهانی به "چهار درصد" کاهش یافته است.</p>
      <p>در پی نا‌آرامی‌ها و اعتراضات گسترده حکومت ایران نخست دست به اخلال اینترنت و سپس قطع آن زد. ناظران بین‌المللی قطع اینترنت در ایران را یکی از بزرگترین نمونه ها در قطع این شبکه مهم ارتباطی میدانند.</p>
    </article>
  </body>
</html>