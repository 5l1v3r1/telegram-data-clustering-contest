<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.affaritaliani.it/economia/mps-bancobpm-creval-e-sondrio-perche-fanno-il-tifo-per-il-conte-bis-638435.html"/>
    <meta property="og:site_name" content="Affari Italiani"/>
    <meta property="article:published_time" content="2019-11-20T15:05:00+00:00"/>
    <meta property="og:title" content="Mps, BancoBpm, Creval e Sondrio: perché fanno il tifo per il Conte-bis"/>
    <meta property="og:description" content="Queste banche hanno fatto incetta di BTp per un valore nettamente superiore al patrimonio netto. Così se riparte il caro-spread, le vendite in Borsa..."/>
  </head>
  <body>
    <article>
      <h1>Mps, BancoBpm, Creval e Sondrio: perché fanno il tifo per il Conte-bis</h1>
      <h2>Queste banche hanno fatto incetta di BTp per un valore nettamente superiore al patrimonio netto. Così se riparte il caro-spread, le vendite in Borsa...</h2>
      <address><time datetime="2019-11-20T15:05:00+00:00">20 Nov 2019, 15:05</time> by <a rel="author">Fabio Pavesi</a></address>
      <p>Come un fiume carsico quel <b>legame “incestuoso” delle banche italiane</b> con il<b> debito sovrano</b> appare e riappare sull’onda dell’<b>altalena dello <i>spread</i></b>. Quando il<b> differenziale con i titoli tedeschi si acquieta</b> allora <b>per i banchieri sono sonni tranquilli</b>, <b>appena lo<i> spread </i>riprende a salire ecco che le virtù di detenere quei 400 miliardi di BTp e consimili diventa un vizio nefasto.</b><br/><br/>E in ogni caso quella massa ingente, pari a <b>un quarto dello stock di emissioni del Tesoro</b>, resta un <b>punto di criticità per il sistema del credito</b>. Troppo e da troppo tempo legato ai destini del debito italiano, tanto che <b>in Borsa le banche si muovono all’unisono con il balletto dello spread</b>.</p>
      <figure>
        <img src="http://www.affaritaliani.it/static/upl2019/lova/lovaglio-creval.jpg"/>
      </figure>
      <p><b>È dalla crisi del debito tra il 2011 e il 2012 che le banche hanno fatto incetta di titoli governativi</b>. Il loro peso è passato <b>da 200 miliardi a 400 miliard</b>i, con una breve pausa di alleggerimento l’anno scorso per poi risalire di nuovo a quota 400 miliardi. Certo quando, come nei mesi scorsi,<b> lo <i>spread</i> si attenua allora tutto procede per il meglio</b>.<br/><br/><b>Si incassano i flussi cedolari </b>e le <b>plusvalenze in conto capitale</b> aumentano e viceversa appena lo <i>spread </i>rialza la testa. E il <b>clima attuale con le crisi dell’Ilva, di Alitalia,</b> le<b> fibrillazioni continue nel governo giallo-rosa</b>, la l<b>egge di bilancio così poco convincente per i mercati</b>, propende per<b> un futuro in crescendo per lo <i>spread</i></b>. Ecco che allora chi ha più BTp in pancia risentirà di più di un eventuale nuova crisi del debito.<br/> </p>
      <figure>
        <img src="http://www.affaritaliani.it/static/upl2019/cred/credito-valtellinese1.jpg"/>
      </figure>
      <p><b>E qui cominciano le sorprese</b>. A dispetto dei luoghi comuni <b>non sono i due <i>big </i>del credito Intesa e UniCredit </b>a portare il <b>vessillo tricolore sui loro bilanci</b>, bensì le <b>banche medie legate al territorio</b>. E anche qui può sorprendere che siano le<b> due banche valtellinesi quotate tra le più esposte</b>. Il <b>Credito Valtellinese </b>possiede a oggi un tesoretto in titoli della Repubblica <b>per più di 4 miliardi.</b> Si è alleggerita di oltre 1 miliardo nei mesi scorsi dato che a marzo la quota superava i 5 miliardi. Sembra poca cosa,<b> ma non bisogna guardare il dato assoluto, ma quello relativo al peso sul capitale e anche sull’attivo.</b></p>
      <figure>
        <img src="http://www.affaritaliani.it/static/upl2019/banc/0000/banca-sondrio1.jpg"/>
      </figure>
      <p>Ebbene<b> il Creval con i 5 miliardi</b> detenuti fino a pochi mesi fa aveva<b> un peso sul capitale di oltre il 300% e sull’attivo di oltre il 20%.</b> Numeri da brivido. Basterebbe <b>una svalutazione del 10% del portafoglio titoli di Stato per erodere di un terzo il patrimonio netto.</b> E per <b>una banca commerciale legata molto al territorio </b>non si spiega perché la liquidità presa dalle operazioni di rifinanziamento della Bce debba finire in attività finanziarie anziché in credito all’economia reale.<br/><br/>La risposta è banale. <b>Il credito immobilizza capitale</b>,<b> i titolo di Stato no.</b> E in più <b>hai meno rischio </b>(apparente)<b> a guadagnare con i BTp via cedole e sperabile rivalutazione dei prezzi </b>(quando lo spread scende) <b>che non con nuovi prestiti che possono trasformarsi in sofferenze</b>. Copione analogo per la <b>Popolare di Sondrio</b> che ha BTp per oltre <b>6 miliardi a fronte di un patrimonio netto di 2,8 miliardi.</b> Oltre 2 volte il capitale e il 14% dell’intero attivo.</p>
      <figure>
        <img src="http://www.affaritaliani.it/static/upl2018_restyle/banc/0000/banco-bpm-gruppo_ape1.jpg"/>
      </figure>
      <p>A seguire le due valtellinesi ecco spuntare<b> BancoBpm </b>con il suo <b>tesoretto di 19 miliardi di titoli della Repubblica su 11,2 miliardi di patrimonio netto</b>. Anche<b> Mps</b> storicamente tra le banche più imbottite di titoli del Tesoro non sta a guardare: ha <b>diminuito il valore a 15 miliardi che pesano una volta e mezza il capitale</b>. Più virtuose e <b>meno esposte al rischio/opportunità di divenire succursali del Tesoro</b> italiano <b>Ubi banca </b>e soprattutto i due giganti del credito. <b>UniCredit</b> ha oggi in bilancio <b>48 miliardi di titoli italiani</b> su un <b>capitale di 60 miliardi e un attivo di oltre 830 miliardi.</b><br/><br/>Anche<b> Intesa </b>ha titoli ben al di sotto del suo patrimonio e che pesano per meno del <b>5% sull’attivo di bilancio</b>. Se UniCredit avesse agito alla stregua dei vertici del Creval si troverebbe in portafoglio la bellezza di 160 miliardi di titoli del Tesoro. Una follia,<b> segno dello squilibrio profondo nella gestione degli impieghi di banche come Creval, Sondrio, BancoBpm e Mps </b>che investono troppo in attività finanziarie rispetto alla tradizionale <i>mission</i> di una banca commerciale che è l’erogazione del credito. Ma come detto prima è una sorta di scorciatoia.</p>
      <figure>
        <img src="http://www.affaritaliani.it/static/upl2019/_mps/mps1.jpg"/>
      </figure>
      <p>Meno rischi impliciti e più profitti nel<i> trading </i>finanziario che non nella gestione del credito. Come ha rilevato <i>IlSole24Ore </i>di recente citando uno studio di <i>Equita Sim</i>, <b>il possesso e il <i>trading </i>sui Btp varrà quest’anno quasi 2 miliardi di utili netti per l’insieme delle banche italiane</b>. Una comoda via per ridare redditività, ma che presenta rischi forse non ancora percepiti a sufficienza: da tempo si discute in Europa sull’assegnare un peso di rischio ai titoli di Stato finora esenti.<br/><br/>E se si vorrà <b>completare l’Unione bancaria questo passaggio sembra inevitabile.</b> A quel punto occorrerà vendere parte del tesoretto con conseguenze ovvie sui prezzi. In più, il fantasma dello s<i>pread</i> continuerà ad assillare i banchieri italiani. Almeno di quelli che hanno fatto il passo più lungo della banca imbottendosi di BTp.</p>
    </article>
  </body>
</html>