<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/oikonomia/125673/kampanaki-apo-tin-komision-gia-ta-anadromika"/>
    <meta property="og:site_name" content="Insider"/>
    <meta property="article:published_time" content="2019-11-20T15:04:00+00:00"/>
    <meta property="og:title" content="ΕΕ: Σήμα κινδύνου για τα αναδρομικά συνταξιούχων και ενστάσεις για τη 13η σύνταξη"/>
    <meta property="og:description" content="Η Ευρωπαϊκή Επιτροπή επισημαίνει στην έκθεσή τους τους δημοσιονομικούς κινδύνους σχετικά με τις συντάξεις και τους μισθούς του δημόσιου τομέα και εκφράζει την ανησυχία της για τον δημοσιονομικό αντίκτυπο που θα έχει η αντιμετώπιση αυτών των θεμάτων."/>
  </head>
  <body>
    <article>
      <h1>ΕΕ: Σήμα κινδύνου για τα αναδρομικά συνταξιούχων και ενστάσεις για τη 13η σύνταξη</h1>
      <h2>Η Ευρωπαϊκή Επιτροπή επισημαίνει στην έκθεσή τους τους δημοσιονομικούς κινδύνους σχετικά με τις συντάξεις και τους μισθούς του δημόσιου τομέα και εκφράζει την ανησυχία της για τον δημοσιονομικό αντίκτυπο που θα έχει η αντιμετώπιση αυτών των θεμάτων.</h2>
      <address><time datetime="2019-11-20T15:04:00+00:00">20 Nov 2019, 15:04</time> by <a rel="author">Αγγελική Μαρίνου</a></address>
      <p>Την ανησυχία της<b> για τις δημοσιονομικές επιπτώσεις που θα έχουν οι αλλαγές που σχεδιάζει η κυβέρνηση στο ασφαλιστικό σύστημα,</b> αλλά και τη συμμόρφωση με τις πρόσφατες αποφάσεις του Συμβουλίου της Επικρατείας, εκφράζει η <b>Κομισιόν </b>στην <a href="https://www.insider.gr/eidiseis/oikonomia/125659/prasino-fos-apo-tin-komision-sto-proshedio-toy-proypologismoy-toy-2020">έκθεσή της.</a></p>
      <p>Η Επιτροπή επισημαίνει<b> τους δημοσιονομικούς κινδύνους σχετικά με τις συντάξεις και τους μισθούς του δημόσιου τομέα </b>και εκφράζει την ανησυχία της για τον δημοσιονομικό αντίκτυπο που θα έχει η αντιμετώπιση αυτών των θεμάτων.</p>
      <p>Ειδικά για το συνταξιοδοτικό, αναφέρει πως ενώ το Συμβούλιο της Επικρατείας πρόσφατα επιβεβαίωσε τη συνταγματικότητα των βασικών πυλώνων της μεταρρύθμισης του 2016 (ν.Κατρούγκαλου), θα πρέπει να προσαρμοστούν ορισμένες από τις παραμέτρους του, όπως για παράδειγμα οι επικουρικές συντάξεις και τα ποσοστά αναπλήρωσης των κύριων συντάξεων για όσους παραμένουν επί πολλά έτη στην αγορά εργασίας.</p>
      <p>«Οι αρχές δεσμεύτηκαν να διατηρήσουν το ενδεχόμενο πρόσθετο δημοσιονομικό κόστος εντός του ανώτατου ορίου του προϋπολογισμού του Υπουργείου Εργασίας για το 2020», επισημαίνεται στην έκθεση, χαρακτηρίζοντας ως θετική εξέλιξη το γεγονός ότι το ΣτΕ δεν έθεσε θέμα αναδρομικής χρηματικής αποζημίωσης.</p>
      <p>Ωστόσο, τα συνταξιοδοτικά δικαιώματα των υπαλλήλων του δημόσιου τομέα εξακολουθούν να ελέγχονται από το Ελεγκτικό Συνέδριο, αναφέρει η Επιτροπή, γεγονός που σύμφωνα με τους συντάκτες της έκθεσης «δημιουργεί πρόσθετη αβεβαιότητα».</p>
      <p>Η ΕΕ αναφέρει πως είναι πολύ νωρίς για να αξιολογηθεί εάν ο κίνδυνος εκτροχιασμού είναι υπαρκτός, καθώς δεν έχει κατατεθεί ακόμη συγκεκριμένο σχέδιο νόμου από το υπουργείο Εργασίας.</p>
      <p>Η Κομισιόν αναφέρεται και στο θέμα της παροχής που δόθηκε πέρυσι τον Μάιο, γνωστή ως «13η σύνταξη», αναφέροντας ότι η κυβέρνηση της ΝΔ αποφάσισε να εφαρμόσει τη νομοθεσία που είχε εγκρίνει η προηγούμενη κυβέρνηση ΣΥΡΙΖΑ, που καταργεί σημαντικά στοιχεία των συνταξιοδοτικών μεταρρυθμίσεων που εγκρίθηκαν το 2012 και το 2016 και οδηγεί σε αύξηση των δαπανών για τις συντάξεις ως μερίδιο του ΑΕΠ.</p>
      <p>Αναφορικά με τις αυξήσεις στις συντάξεις χηρείας, η Κομισιόν θεωρεί ότι ανατρέπεται η μεταρρύθμιση του 2016.</p>
      <p>Οι Ευρωπαίοι θεωρούν ότι οι παροχές στους συνταξιούχους θα μειώσουν το σχετικό μερίδιο των κοινωνικών παροχών που δαπανώνται για τους νέους και τις ομάδες ασφαλισμένων που βρίσκονται σε ηλικία εργασίας, όπου ο κίνδυνος φτώχειας είναι πολύ μεγαλύτερος.</p>
      <h3>Τα προαπαιτούμενα του Δεκεμβρίου</h3>
      <p>Στα προαπαιτούμενα που θέτουν οι Ευρωπαίου για τον Δεκέμβριο, συγκαταλέγονται:</p>
      <p>- Η ολοκλήρωση των τριών πυλώνων του συστήματος ΚΕΑ και κυρίως ο άξονας που αφορά στην παροχή ευκαιριών εργασίας στους δικαιούχους του επιδόματος.</p>
      <p>- Η τροποποίηση του ισχύοντος συστήματος επιδοτούμενων ναύλων για τις τοπικές δημόσιες συγκοινωνίες μέχρι το τέλος του 2019.</p>
      <p>- Η εφαρμογή σχεδίου δράσης για την αδήλωτη εργασία έως τα τέλη του 2019.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/oikonomia/125693/i-etymigoria-tis-komision-beltionei-tin-eikona-sta-ellinika-omologa"/>
        <a href="https://www.insider.gr/eidiseis/oikonomia/125676/staikoyras-synehisi-tis-doyleias-kai-ohi-thriambologies"/>
        <a href="https://www.insider.gr/eidiseis/oikonomia/125669/oi-eyeliktoi-horoi-ergasias-enishyoyn-tis-topikes-oikonomies"/>
      </related>
    </article>
  </body>
</html>