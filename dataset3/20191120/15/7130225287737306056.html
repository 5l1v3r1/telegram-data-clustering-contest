<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://onedio.com/haber/bicakladigi-eski-esine-cezaevinden-mektup-yolladi-mart-ayinda-gelecegini-soyledi-yardim-edin-890072"/>
    <meta property="og:site_name" content="Onedio"/>
    <meta property="article:published_time" content="2019-11-20T15:00:56+00:00"/>
    <meta property="og:title" content="Bıçakladığı Eski Eşine Cezaevinden Mektup Yolladı: 'Mart Ayında Geleceğini Söyledi, Yardım Edin'"/>
    <meta property="og:description" content="Antalya'da boşandığı eşi tarafından defalarca bıçaklanan ve şah damarı kesilen Oya Aydoğdu, cezaevinden aldığı mektupla endişeye kapıldı. Yardım istey..."/>
  </head>
  <body>
    <article>
      <h1>Bıçakladığı Eski Eşine Cezaevinden Mektup Yolladı: 'Mart Ayında Geleceğini Söyledi, Yardım Edin'</h1>
      <address><time datetime="2019-11-20T15:00:56+00:00">20 Nov 2019, 15:00</time> by <a rel="author" href="https://onedio.com/profil/emre-ordu" target="_blank">Emre Ordu</a></address>
      <h4><a href="https://onedio.com/etiket/antalya/5020766acc161f8ec13422d9">Antalya</a>'da boşandığı eşi tarafından defalarca bıçaklanan ve şah damarı kesilen Oya Aydoğdu, cezaevinden aldığı mektupla endişeye kapıldı. Yardım isteyen genç kadın, "Bana mektup yazdı. Mart ayında geleceğini söyledi. Adaletin yerini bulmasını istiyorum. Bu adamı tutuksuz yargılamak demek 'yarım bıraktığın işi tamamla' demektir. Lütfen sesimi duysunlar" dedi.</h4>
      <figure>
        <img src="https://img-s2.onedio.com/id-5dd5537f34aa470a692945f3/rev-0/w-500/s-7730ad3125f1d549ad488fd5dc0174487f1ad0c8.jpg"/>
      </figure>
      <p><a href="https://onedio.com/etiket/antalya/5020766acc161f8ec13422d9">Antalya</a>'da 11 Ekim günü 7 yıl önce ayrıldığı eşi tarafından defalarca bıçaklanan, şah damarı kesilen 3 çocuk annesi Oya Aydoğdu, cezaevinden gelen mektupla endişeye kapıldı.</p>
      <p>Birçok bıçak darbesi aldığı olaydan mucize eseri kurtulduğunu anlatan 31 yaşındaki Oya Aydoğdu, “Gece beni uyandırdı 'kalk kalk seni keseceğim' diye. Gece yalvarmaları, onun işkenceleri sürdü. Sabah 08.30 gibi çocuğumuzu eve bıraktık. Mutlu aile tablosu ile kimseye belli etmeden. Daha sonra eve geldik. Namazını kıldı, abdestini aldı, beni kesti. Ağzımı kapattı. Boğuşma seslerimiz  üzerine kayınvalidem girdi odaya onu üzerimden aldı. Ben boğazımdan akan kanları gördüm. Acı hissetmiyordum. Üst kat komşumuza sığındım. Bağırarak gittim. Onun yardımı sayesinde, doğru müdahalesi sayesinde yaşıyorum. Şoka girmiştim. Uyumamam gerektiğini biliyordum. Çok uykum vardı en son sedyede 'uyuyorum' dedim ve kendimi bıraktım" diye konuştu.</p>
      <h3>"Çocuklarım sürekli yaralarımı soruyor"</h3>
      <figure>
        <img src="https://img-s2.onedio.com/id-5dd5526561536fab085645d3/rev-0/w-500/s-0d5ef7bf5a9d361007f2b4483c84cf709ce6a54a.jpg"/>
      </figure>
      <p>Çocuklarının boynundaki yara izlerini sürekli sorduklarını belirterek, “Sesler ve boğuşmaların üzerine annesi kapıyı açıp içeri girince çocuklar da arkasındaydı. Boğazı kesilmiş kanlar içinde bir <a href="https://onedio.com/etiket/anne/5a27dd7fae4a8535128011c9">anne</a> gördüler. İki küçük çocuğum o şekilde şahit oldular. Sürekli yaralarımı soruyor. Kaçamak cevaplar veriyorum. Kan alınması gerekiyordu damarı bulamadılar diyorum geçiştiriyorlar. Ama iki küçük çocuğum gördüler. Küçük kızım rüyasında bir şeyler görüyor, bağırarak uyanıyor. Uyandığında rüyasında bıçaklanma gördüğünü söylüyor" dedi.</p>
      <h3>"Bu adamı tutuksuz yargılamak 'yarım bıraktığın işi tamamla' demektir"</h3>
      <figure>
        <img src="https://img-s1.onedio.com/id-5dd552ea208dd0c0081fdad0/rev-0/w-500/s-0dbffae404a3d75e5b907fc122604c079f412363.jpg"/>
      </figure>
      <p>Tutuklanarak cezaevine konulan eski eşi Poyraz Çavdar tarafından mektup aldığını belirten Aydoğan, “18 Kasım sabahı mektup geldi. 11 Ekim'de olmuştu <a href="https://onedio.com/etiket/olay/57ceb76ded62790c040afa50">olay</a>. Mektubu okuyunca hiç şaşırmadım. Çok güzel oynayan, benim tanıdığım Poyraz. Bana 'cezaevinde nikah yapalım' diyor. Herhalde bir <a href="https://onedio.com/etiket/tokat/5c0d1729cd5ced042ced67c9">tokat</a> attım ben affettiririm kendimi diye düşünüyor. Ama yanılıyor öyle olmayacak. Bana mektup yazdı. Mart ayında geleceğini söyledi. Benim isteğim insanlar ne yaptı da öyle oldu demenin yerine burada bir can, bir kadın, bir annenin canı gidiyordu onun peşinde olsunlar. Ne olursa olsun hiçbir kadının, annenin bu şekilde öldürülmesine, katledilmesine kimsenin hakkı yok. Kimse bir kadına böyle bir ceza veremez. Bu adam Mart ayında çıkacak. Tutuksuz yargılanacak. Bu bir yaralama değil, kasten adam öldürmeye teşebbüstür. Bu benim kolumu, bacağımı sıyırmadı. Şah damarımı kesti bu adam benim. Bilinçli, kasten. Kestikten sonra bırakmadı. Kollarımı da aynı şekilde parçaladı. Göğsümün üstünü de kesti. Adaletin yerini bulmasını istiyorum. Bu adamı tutuksuz yargılamak demek 'yarım bıraktığın işi tamamla' demektir" dedi.</p>
      <h3>"Böylelerine fırsat verilmesin"</h3>
      <figure>
        <img src="https://img-s1.onedio.com/id-5dd54ebee754871152dbb114/rev-0/w-500/s-a405faba674cd448dc400f2342f75eea6fdecd7f.jpg"/>
      </figure>
      <p>Yaşamak için savaşacağını ifade eden Aydoğdu, “11 Ekim aslında benim doğum günüm. Rabbimin bana verdiği ikinci bir şans. İkinci bir hayat. Yaşamak için de savaşacağım. Yalvarıyorum lütfen böylelerine fırsat verilmesin. Anneler, <a href="https://onedio.com/etiket/kadinlar/57a10eb4f3295bf71ee1ef3a">kadınlar</a>, Emineler, Münevverler olmasın artık. Bunlara fırsat verildiği sürece devam edecek. Bir tane caydırıcı örnek bir şey olsun. Gözümü kapattığımda beynim durmuyor." diye konuştu.</p>
    </article>
  </body>
</html>