<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622540/%D8%AF%D9%87-%DA%A9%D8%B4%D8%AA%D9%87-%D8%AF%D8%B1-%D8%AD%D9%85%D9%84%D9%87-%D8%AC%D9%86%DA%AF%D9%86%D8%AF%D9%87%E2%80%8C%D9%87%D8%A7%DB%8C-%D8%AA%D8%B1%DA%A9%DB%8C%D9%87-%D8%A8%D9%87-%D8%B4%D9%85%D8%A7%D9%84-%D8%B9%D8%B1%D8%A7%D9%82"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-20T15:27:00+00:00"/>
    <meta property="og:title" content="ده کشته در حمله جنگنده‌های ترکیه به شمال عراق"/>
    <meta property="og:description" content="ده تن از اعضای حزب کارگران کرستان موسوم به گروه پ.ک.ک در عملیات هوایی ارتش ترکیه در منطقه هفتانین در شمال عراق کشته شدند."/>
  </head>
  <body>
    <article>
      <h1>ده کشته در حمله جنگنده‌های ترکیه به شمال عراق</h1>
      <address>
        <time datetime="2019-11-20T15:27:00+00:00">20 Nov 2019, 15:27</time>
      </address>
      <p>
        <i>ده تن از اعضای حزب کارگران کرستان موسوم به گروه پ.ک.ک در عملیات هوایی ارتش ترکیه در منطقه هفتانین در شمال عراق کشته شدند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به گزارش پایگاه خبری تایم ترک در روز چهارشنبه، وزارت دفاع ملی ترکیه اعلام کرد: جنگنده‌های ارتش کشور در ادامه عملیات «پنجه-۳» در منطقه هفتانین در شمال عراق ۱۰ تروریست پ.ک.ک را که در حال برنامه ریزی برای اقدامات تروریستی بودند، از پای درآوردند.</p>
      <p>همچنین در این عملیات جنگنده‌های ارتش ترکیه، انبار سلاح و سوخت متعلق به گروه پ ک ک نیز منهدم شده است.</p>
      <p>گفتنی است عملیات‌ «پنجه-۳» ارتش ترکیه ۲۳ اوت سال جاری با هدف پایان دادن به حضور تروریست‌های پ.ک.ک در شمال عراق آغاز شد و همچنان ادامه دارد.</p>
      <p>ارتش ترکیه از ۲۷ ماه مه (۶ خرداد) با آغاز عملیات پنچه در شمال عراق، به دنبال پاکسازی این مناطق از حضور عناصر «پ. ک. ک» است.</p>
      <p>در ادامه این عملیات، عملیات "پنجه ۲" در ۲۳ خرداد و "پنجه ۳" در دوم شهریور برای مقابله با "پ. ک. ک" در شمال عراق آغاز شد.</p>
      <p>عراق بارها حملات ارتش ترکیه به شمال این کشور را محکوم و از آنکارا خواسته است تا عملیات نظامی خود را در خاک عراق متوقف کند.</p>
      <p>حزب کارگران کردستان ترکیه بیش از ۳۰ سال است که به صورت مسلحانه علیه دولت مرکزی آنکارا مبارزه می ‌کند.</p>
      <p>از سوی دیگر ترکیه، گروه های کُرد مسلح سوریه (ی.پ.گ) را نیز تروریستی و تهدیدکننده امنیت ملی خود می داند و بارها در گفت وگو با آمریکا (متحد کردها) خواستار ایجاد منطقه امن در منطقه شرق فرات سوریه شده است.</p>
      <p>ترکیه و آمریکا به رغم این که برای ایجاد منطقه امن در شمال سوریه اختلاف نظر داشته و دارند، سرانجام با تأسیس مرکز عملیات مشترک در آنکارا برای ایجاد یک منطقه امن به توافق دست یافتند.</p>
      <p>ایجاد منطقه امن در سوریه در حالی صورت می گیرد که ارتش ترکیه در دو عملیات سپر فرات (۳ شهریور ۹۵ تا ۹ فروردین ۹۶) و عملیات شاخه زیتون (۳۰ دی ماه ۹۶ تا ۴ فروردین ۹۷) با همکاری گروه‌های تروریستی مورد حمایت خود، چهار هزار کیلومتر از خاک سوریه از جمله شهرهای الباب، اعزاز، جرابلس و عفرین در شمال این کشور را تصرف کرده است.</p>
      <p>دولت سوریه با اشغالگر خواندن دولت ترکیه در عملیات نظامی در منطقه عفرین و سایر مناطق شمال سوریه، بارها خواستار خروج نیروهای ارتش ترکیه از خاک سوریه شده است.</p>
    </article>
  </body>
</html>