<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-gpu-burisma-zlochevskyi/30282985.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-20T15:47:08+00:00"/>
    <meta property="og:title" content="ГПУ заявляє про розширення підозри власнику «Бурісми» Злочевському"/>
    <meta property="og:description" content="Підозру власнику компанії «Бурісма» (Burisma), колишньому міністрові екології Миколі Злочевському розширили, додавши статтю про розкрадання державних коштів в особливо великих розмірах, повідомив гене"/>
  </head>
  <body>
    <article>
      <h1>ГПУ заявляє про розширення підозри власнику «Бурісми» Злочевському</h1>
      <address>
        <time datetime="2019-11-20T15:47:08+00:00">20 Nov 2019, 15:47</time>
      </address>
      <p>Підозру власнику компанії «Бурісма» (Burisma), колишньому міністрові екології Миколі Злочевському розширили, додавши статтю про розкрадання державних коштів в особливо великих розмірах, повідомив генеральний прокурор України Руслан Рябошапка.</p>
      <p>При цьому, за його словами, розслідування знову призупинене з огляду на розшук Злочевського.</p>
      <p>«Провадження щодо Злочевського було зупинене через розшук останнього. Потім провадження було відновлене, змінена підозра йому, і провадження знову зупинене. Фактично нічого не відбулося, окрім розширення підозри пану Злочевському», – сказав Рябошапка.</p>
      <p>Генпрокурор також додав, що проти компанії «Бурісма» кримінальної справи немає. Він також заявив, що не зустрічався і не спілкувався з представниками інших держав з приводу розслідування кримінальних проваджень щодо цієї компанії.</p>
      <p>«Є 13 кейсів, в яких фігурує колишній міністр екології Злочевський. У деяких із цих кейсів зустрічається слово, яким позначається назва компанії. Ще в деяких із цих кейсів зустрічаються слова, які є ім’ям тієї людини, про яку ви говорили (йшлося про Гантера Байдена, сина ексвіцепрезидента США Джо Байдена, що обіймав посаду у раді директорів «Бурісми» – ред.). Що буде далі з цими кейсами – їх буде передано за підслідністю. Деякі – до НАБУ, деякі, можливо, до ДБР, деякі, можливо, і до СБУ: пов’язані з фінансуванням тероризму або терористичними актами», – сказав генпрокурор України.</p>
      <p>Микола Злочевський обіймав посаду міністра екології в уряді прем’єр-міністра України Миколи Азарова в 2010-2012 роках.</p>
      <p>Наприкінці 2014 року він виїхав з України. ГПУ оголосила його в розшук за підозрою в незаконному збагаченні.</p>
      <p>На початку 2017 року Burisma Group заявила про закриття в Україні всіх процесуальних і судових дій щодо президента групи Миколи Злочевського й операційних компаній.</p>
      <p>Як йшлося в повідомленні компанії від 12 січня, це рішення є результатом «взаємної багатомісячної роботи двох команд – Генеральної прокуратури України та Burisma Group». У ГПУ уточнили, що справу про незаконне збагачення і відмивання коштів закрили 1 листопада 2016 року через відсутність ознак злочину.</p>
      <p>На початку лютого 2018 року Микола Злочевський, за повідомленнями медіа, <a href="https://www.radiosvoboda.org/a/29015289.html">відвідав Україну</a>, вирішив питання, пов’язані з його бізнесом, після чого повернувся за кордон.</p>
      <p>У жовтні 2019 року генеральний прокурор Руслан Рябошапка повідомив, що ГПУ «<a href="https://www.radiosvoboda.org/a/news-gpu-burisma-biden/30199204.html">проводить аудит</a> проваджень» щодо компанії Burisma, членом ради директорів якої був Гантер Байден – син колишнього віцепрезидента США і потенційного кандидата у президенти Сполучених Штатів Джо Байдена.</p>
    </article>
  </body>
</html>