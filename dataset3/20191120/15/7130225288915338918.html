<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://onedio.com/haber/turkiye-nin-5-yillik-ihtiyacini-karsilayabilir-tekirdag-da-286-milyar-metrekup-dogalgaz-rezervi-tespit-edildi-890073"/>
    <meta property="og:site_name" content="Onedio"/>
    <meta property="article:published_time" content="2019-11-20T15:22:14+00:00"/>
    <meta property="og:title" content="Türkiye'nin 5 Yıllık İhtiyacını Karşılayabilir: Tekirdağ'da 286 Milyar Metreküp Doğalgaz Rezervi Tespit Edildi"/>
    <meta property="og:description" content="Türkiye'nin tahıl ambarı olan Trakya bölgesi, yer altı zenginlikleri ile dikkat çekiyor. Tekirdağ’da son günlerde yer altı zenginlikleri konusunda gel..."/>
  </head>
  <body>
    <article>
      <h1>Türkiye'nin 5 Yıllık İhtiyacını Karşılayabilir: Tekirdağ'da 286 Milyar Metreküp Doğalgaz Rezervi Tespit Edildi</h1>
      <address><time datetime="2019-11-20T15:22:14+00:00">20 Nov 2019, 15:22</time> by <a rel="author" href="https://onedio.com/profil/batuhan" target="_blank">Batuhan</a></address>
      <h4>Türkiye'nin tahıl ambarı olan Trakya bölgesi, yer altı zenginlikleri ile dikkat çekiyor. <a href="https://onedio.com/etiket/tekirdag/5078d532b815ea38422581a8">Tekirdağ</a>’da son günlerde yer altı zenginlikleri konusunda gelen haber heyecanla karşılandı. Norveçli Equinor ve Kanadalı Valeura firmasının Tekirdağ'ın Muratlı ilçesinde yürüttüğü keşif çalışmaları kapsamında 286 milyar metreküplük doğalgaz rezervi tespit edildiği belirtildi.</h4>
      <figure>
        <img src="https://img-s1.onedio.com/id-5dd54e4daf26c94f673513a2/rev-0/w-500/s-eb12f5bbe1e69b9657cfeda1d61eb42631f2e5a3.jpg"/>
      </figure>
      <p>DHA'da yer alan habere göre yetkililer, keşif çalışmaları kapsamında kanıtlanmış hidrokarbon kaynaklarına ulaştıklarını belirtti. Öte yandan, söz konusu keşif sonrası bölgedeki arazilerin fiyatı da yüzde 40 oranında arttı.</p>
      <h3>Türkiye'nin yıllık ihtiyacı 50 milyar metreküp</h3>
      <figure>
        <img src="https://img-s2.onedio.com/id-5dd55348e754871152dbb175/rev-0/w-500/s-374d3cba513487d2116696633d26764f6715efbd.jpg"/>
        <figcaption>Firma, Muratlı ilçesine bağlı Yeşilsırt, Yukarısırt ve Karacakılavuz köylerinde keşif çalışmalarına devam ederken, söz konusu 286 milyar metreküp doğalgaz rezervinin ise Türkiye'nin 5 yıllık ihtiyacına karşılık geldiği ifade edildi. Türkiye’nin yıllık gaz ihtiyacı açıklanan verilere göre yıllık 50 milyar metreküp olarak belirtiliyor.</figcaption>
      </figure>
      <h3>"Bu alanda 5 kilometre içinde 5 tane ocak açtılar"</h3>
      <figure>
        <img src="https://img-s2.onedio.com/id-5dd55360d4838d6a68776f03/rev-0/w-500/s-2f0dcefac73877c568ce19e5055e782e65d54704.jpg"/>
        <figcaption>Yukarısırt Köyü Muhtarı Şerif Yıldırım gazetecilere yaptığı açıklamada, köylerinde çıkan doğalgazın kendilerini mutlu ettiğini ifade ederek, bir yıldan beri devam eden çalışmalarda diğer bölgelerde de gaz bulunduğuna dikkat çekti. Yıldırım, firmaların bölgede yaptığı çalışmaları yakından takip ettiklerini belirterek, "Burada çalışanlardan çok büyük bir doğalgaz rezervi bulunduğunu duyduk. Ülkemiz için hayırlı olsun. Bu alanda 5 kilometre içinde 5 tane ocak açtılar. Araştırmalar devam ederken en fazla gazın bizim köyümüzde çıkması sevindirici. Köyümüz küçük inşallah gelişir. Arsa fiyatlarımız değerlendi. Köyümüzde bin metre arsa 10-20 bin liraya satılırken, doğalgazın çıkmasıyla bu fiyat 100 bin liraya çıktı" dedi.</figcaption>
      </figure>
      <h3>"Diğer arazilerimde de doğalgaz çıktığını söylediler"</h3>
      <figure>
        <img src="https://img-s2.onedio.com/id-5dd5535134aa470a692945f1/rev-0/w-500/s-9c00b9a92bf1c18ac56e92cef9dd50c6ae6437ae.jpg"/>
        <figcaption>Yukarısırt köyünde tarlasında doğalgaz rezervi olduğu tespit edilen Mehmet Özkan, "Tam da benim tarlamın ortasında, 40 dönümlük arazim içinde doğalgaz çıktı. Tarlamızın değeri arttı. Ben tarlamı şirkete kiralık olarak veriyorum. Benim diğer arazilerimde de doğalgaz çıktığını söylediler. Arazilerimde doğalgaz çıkması sevindirici." dedi.</figcaption>
      </figure>
      <h3>"Arazi fiyatları yüzde 40'a kadar arttı"</h3>
      <figure>
        <img src="https://img-s1.onedio.com/id-5dd55356dcd576d268fcb486/rev-0/w-500/s-a4d7997ef2fdc601aee9456a7345f8873a57a51d.jpg"/>
        <figcaption>Muratlıda emlakçılık yapan Süleyman Berk de doğalgaz çıkmasıyla birlikte arazi fiyatlarının yüzde 40'a kadar arttığını belirterek, "Tarlalarında doğalgaz çıkacağını düşünen bazı vatandaşlar arazileri değer kazandığı için şu anda tarlalarını satmıyorlar. Doğalgaz arsa ve tarla fiyatlarını artırdı. Diğer emlakçılar da doğalgaz nedeniyle bölgede tarla fiyatlarının çok arttığına vurgu yaptı. <a href="https://onedio.com/etiket/tekirdag/5078d532b815ea38422581a8">Tekirdağ</a>’ın Muratlı ilçesine bağlı Yukarısırt köyü ile Yeşilsırt ve Karacakılavuz köylerinde de doğalgaz rezervi olduğu öğrenildi.</figcaption>
      </figure>
      <h4>Bu Haber ile İlgili Linkler</h4>
      <p>
        <a href="https://eksisozluk.com/tekirdagda-286-milyar-m3-dogal-gaz-bulunmasi--6253275?a=popular">| Tekirdağ'da 286 Milyar M3 Doğal Gaz Bulunması - <b>eksisozluk.com</b></a>
      </p>
    </article>
  </body>
</html>