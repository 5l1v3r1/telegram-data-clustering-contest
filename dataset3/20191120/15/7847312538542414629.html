<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/473852-gasiuk-pihowicz-probuje-tlumaczyc-dlaczego-startuje-do-krs"/>
    <meta property="og:site_name" content="wPolityce.pl"/>
    <meta property="article:published_time" content="2019-11-20T15:11:13+00:00"/>
    <meta property="og:title" content="Gasiuk-Pihowicz próbuje tłumaczyć, dlaczego startuje do KRS. &quot;Chcę od wewnątrz rejestrować upolitycznienie sądownictwa przez PiS&quot;"/>
    <meta property="og:description" content="&quot;Bardzo jasno mówiono nam, że powinniśmy zgłosić kandydatów (do KRS) i ja także ten pogląd podzielam&quot; - mówiła Kamila Gasiuk-Pihowicz."/>
  </head>
  <body>
    <article>
      <h1>Gasiuk-Pihowicz próbuje tłumaczyć, dlaczego startuje do KRS. "Chcę od wewnątrz rejestrować upolitycznienie sądownictwa przez PiS"</h1>
      <address><time datetime="2019-11-20T15:11:13+00:00">20 Nov 2019, 15:11</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <blockquote>
        <b>Chcę być przedstawicielem Sejmu w KRS, po to, żeby od wewnątrz rejestrować upolitycznienie sądownictwa przez PiS</b>
      </blockquote>
      <p>— powiedziała PAP posłanka KO Kamila Gasiuk-Pihowicz, zgłoszona przez klub KO do KRS. Posłanka obawia się jednak, że PiS nie dopuści do wyboru przedstawiciela opozycji do KRS.</p>
      <p>CZYTAJ TAKŻE: <a href="https://wpolityce.pl/polityka/473743-psiocza-na-krs-ale-sami-sie-do-niej-pchaja">Psioczą na KRS, ale sami się do niej pchają. Opozycja zgłosiła kandydatów do Rady. Wśród nich Gasiuk-Pihowicz i… Senyszyn</a></p>
      <p>We wtorek Kamila Gasiuk-Pihowicz została zgłoszona przez klub KO jako jedna z kandydatek Sejmu do Krajowej Rady Sądownictwa. PAP zapytała ją, dlaczego zgodziła się na kandydowanie, choć klub KO zarzuca TK i KRS upolitycznienie i właśnie z tego powodu nie zgłosił do TK żadnego kandydata.</p>
      <blockquote>Trybunał Konstytucyjny i Krajowa Rada Sądownictwa to dwa zupełnie różne ciała, w innej sytuacji prawnej i faktycznej</blockquote>
      <p>— zaznaczyła Gasiuk-Pihowicz.</p>
      <blockquote>PiS złamał konstytucję, wybierając do KRS przedstawicieli sędziów, przerywając kadencję wcześniejszych członków, ale akurat wybór przedstawicieli Sejmu jest zgodny z konstytucją</blockquote>
      <p>— dodała.</p>
      <p>Jak podkreśliła, „w opinii licznych autorytetów prawniczych, powinniśmy skierować tam przedstawicieli opozycji, żeby ktoś od wewnątrz mógł rejestrować skalę zniszczeń i upolitycznienie sądownictwa przez PiS”. Posłanka zaznaczyła, że przedstawiciele KO od dawna prowadzili rozmowy z organizacjami pozarządowymi i ekspertami.</p>
      <blockquote>Bardzo jasno mówiono nam, że powinniśmy zgłosić kandydatów (do KRS) i ja także ten pogląd podzielam</blockquote>
      <p>— powiedziała Gasiuk-Pihowicz.</p>
      <blockquote>Musimy zrobić wszystko, żeby wykorzystać każdą okazję, aby pokazywać prawdziwe oblicze obecnej władzy, (i to) jak te rządy są niebezpieczne dla demokracji</blockquote>
      <p>— przekonywała posłanka.</p>
      <p>Jak oceniła, wtorkowe orzeczenie TSUE „daje nadzieję, że stan pełnej zgodności KRS z konstytucją może zostać przywrócony”.</p>
      <blockquote>W takiej sytuacji nie wyobrażam sobie, by nie było tam legalnie wybranego przedstawiciela opozycji</blockquote>
      <p>— dodała Gasiuk-Pihowicz.</p>
      <p>Gasiuk-Pihowicz obawia się jednak, że PiS nie będzie chciał wybrać nikogo z opozycji do KRS. Może tego dowodzić - jej zdaniem - zgłoszenie przez to ugrupowanie czterech kandydatów na cztery miejsca dla przedstawicieli Sejmu w KRS.</p>
      <blockquote>PiS jest najwyraźniej takim typem władzy, która nie jest w stanie znieść jakiejkolwiek kontroli i po prostu nie dopuści do tego, by te stanowiska, zgodnie ze zwyczajem parlamentarnym, zostały obsadzone przez posłów opozycji</blockquote>
      <p>— oceniła posłanka KO.</p>
      <p>Gasiuk-Pihowicz w obecnej kadencji sprawuje funkcję wiceszefowej komisji sprawiedliwości. Ma wykształcenie prawnicze i ekonomiczne. Pracowała m.in. w Biurze Rzecznika Praw Obywatelskich. Od 2015 roku zasiada w ławach poselskich, początkowo jako posłanka Nowoczesnej. Była reprezentantką Sejmu na forum Zgromadzenia Parlamentarnego OBWE.</p>
      <p>Klub PiS zgłosił do KRS kandydatury: Marka Asta, Bartosza Kownackiego, Arkadiusza Mularczyka i Kazimierza Smolińskiego. Klub Lewicy zgłosił Joannę Senyszyn. Listę opublikowano we wtorek wieczorem na stronie internetowej Sejmu. Łącznie zgłoszono sześcioro posłów.</p>
      <p>Wybór posłów-członków KRS zgodnie z harmonogramem Sejmu przewidziano na późny wieczór w czwartek. Zgodnie z ustawą, Sejm wybiera spośród posłów czterech członków Rady na czteroletnią kadencję.</p>
      <p>as/PAP</p>
    </article>
  </body>
</html>