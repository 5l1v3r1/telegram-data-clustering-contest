<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/20/novyna/suspilstvo/eksposadovcyu-derzhzemahentstva-obmezhyly-stroky-oznajomlennya-spravoyu"/>
    <meta property="og:site_name" content="Слово і Діло"/>
    <meta property="article:published_time" content="2019-11-20T15:20:02+00:00"/>
    <meta property="og:title" content="Експосадовцю Держземагентства обмежили строки ознайомлення зі справою"/>
    <meta property="og:description" content="Антикорупційний суд задовольнив клопотання детектива і прокурора про обмеження строків стороні захисту."/>
  </head>
  <body>
    <article>
      <h1>Експосадовцю Держземагентства обмежили строки ознайомлення зі справою</h1>
      <address>
        <time datetime="2019-11-20T15:20:02+00:00">20 Nov 2019, 15:20</time>
      </address>
      <p>
        <b>Суд обмежив колишньому начальнику управління Державного земельного кадастру Головного управління Держземагентства у Київській області Роману Кучеру та його захисникам строки для ознайомлення з розслідуванням НАБУ і САП до 1 грудня.</b>
      </p>
      <p>Таке рішення ухвалив Вищий антикорупційний суд за результатами розгляду клопотання САП і НАБУ, повідомляє журналіст «Слова і Діла».</p>
      <p>На думку детектива, Кучер та його захисники зловживають правом на ознайомлення з розслідуванням. За його даними, підозрюваний ознайомився лише з 56 томами кримінального провадження із наявних 106 томів та 6 речових доказів; адвокат Кучерук – ознайомився з 104 томами кримінального провадження, а адвокати Гавчак і Онищук до ознайомлення не приступали взагалі. Тому детектив просив суд обмежити їх в строках. Суд клопотання задовольнив.</p>
      <p>Як відомо, Кучера відпустили під особисте зобов'язання. Також на нього поклали низку обов'язків, зокрема, прибувати за кожною вимогою; не відлучатися із населеного пункту, в якому він проживає чи перебуває без дозволу; повідомляти про зміну місць проживання та роботи; утримуватися від спілкування з іншими підозрюваними та свідками; здати на зберігання закордонні паспорти та носити електронний браслет. Однак нещодавно <a href="https://www.slovoidilo.ua/2019/05/15/novyna/polityka/rozkradannya-zemli-eks-posadovcya-derzhzemahentstva-znyaly-braslet">суд скасував обов'язок про носіння браслета</a>, а дія інших обов'язків продовжив.</p>
      <p>Нагадаємо, <a href="https://www.slovoidilo.ua/2019/05/15/novyna/polityka/sud-prodovzhyv-obovyazky-vice-prezydentu-naan">суд продовжив обов'язки віце-президента НААН Ануш Балян</a>. Раніше <a href="https://www.slovoidilo.ua/2019/05/14/novyna/polityka/rozkradannya-zemli-eks-prezydenta-naan-znyaly-braslet">суд також зняв браслет з екс-президента академії Василя Петриченка</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/10/15/novyna/suspilstvo/zemelna-sprava-sud-prodovzhyv-obovyazky-eksposadovcya-derzhzemahentstva"/>
        <a href="https://www.slovoidilo.ua/2019/08/21/novyna/polityka/sud-znovu-prodovzhyv-obovyazky-eks-posadovcyu-derzhzemahentstva"/>
        <a href="https://www.slovoidilo.ua/2019/08/19/novyna/polityka/zavolodinnya-zemleyu-eks-posadovcyu-derzhzemahenstva-prodovzhyly-obovyazky"/>
      </related>
    </article>
  </body>
</html>