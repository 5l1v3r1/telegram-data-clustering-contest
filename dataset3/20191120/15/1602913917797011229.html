<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/presedintele-klaus-iohannis-a-promulgat-o-noua-lege-25-000-de-tone-de-pacura-sunt-alocate-agentului-termic-din-drobeta-turnu-severin-18599300"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-20T15:07:32+00:00"/>
    <meta property="og:title" content="Preşedintele Klaus Iohannis a promulgat o nouă lege: 25.000 de tone de păcură sunt alocate agentului termic din Drobeta-Turnu Severin"/>
    <meta property="og:description" content="Preşedintele Klaus Iohannis a promulgat, miercuri, legea prin care, până la 31 octombrie 2020, vor fi alocate 25.000 de tone de păcură din stocurile de rezervă ale statului pentru asigurarea agentului termic necesar încălzirii populaţiei din Drobeta-Turnu Severin."/>
  </head>
  <body>
    <article>
      <h1>Preşedintele Klaus Iohannis a promulgat o nouă lege: 25.000 de tone de păcură sunt alocate agentului termic din Drobeta-Turnu Severin</h1>
      <address><time datetime="2019-11-20T15:07:32+00:00">20 Nov 2019, 15:07</time> by <a rel="author">Alexandru Costea, Mediafax</a></address>
      <p>Preşedintele Klaus Iohannis a promulgat, miercuri, legea prin care, până la 31 octombrie 2020, vor fi alocate 25.000 de tone de păcură din stocurile de rezervă ale statului pentru asigurarea agentului termic necesar încălzirii populaţiei din Drobeta-Turnu Severin.</p>
      <p>Preşedintele Klaus Iohannis a semnat decretul pentru promulgarea legii de aprobare a OUG 5/2019 privind aprobarea scoaterii din rezerva de stat, sub formă de împrumut, a unei cantităţi de păcură necesare asigurării, pe perioada de iarnă, a agentului termic pentru încălzirea populaţiei din municipiul Drobeta-Turnu Severin, judeţul Mehedinţi.</p>
      <p>Legea aduce modificări la forma iniţială a Ordonanţei de Urgenţă.</p>
      <p>Astfel, pe lângă cele 9.941 de tone de păcură aprobate, sub formă de împrumut, să fie scoase până la 31 octombrie 2019 din stocurile de rezervă ale statului, alte 25.000 de tone vor fi alocate până la 31 octombrie 2020 pentru încălzirea populaţiei din Drobeta-Turnu Severin pe timpul iernii.</p>
      <p>"Cantitatea de 25.000 tone de păcură se pune la dispoziţia Serviciului Public de Alimentare cu Energie Termică numai după restituirea sau achitarea cantităţii de 9.941 tone păcură”, mai arată legea promulgată.</p>
      <p>În cazul în care cantitatea împrumutată nu este restituită, Serviciul Public de Alimentare cu Energie Termică al oraşului va suporta în primele 30 de zile penalităţi de întârziere la plată.</p>
      <p>"În cazul nerestituirii împrumutului, Serviciul Public de Alimentare cu Energie Termică va suporta pentru primele 30 de zile, penalităţi de întârziere la plată la nivelul celor prevăzute de lege pentru creanţele bugetare la valoarea produsului prevăzută în contractul de împrumut, după care Administraţia Naţională a Rezervelor de Stat şi Probleme Speciale va emite facturi pentru valoarea combustibilului calculată la preţul pieţei de la data facturării. (...) Până la data împlinirii termenului de restituire sau în cadrul termenului prevăzut, Serviciul Public de Alimentare cu Energie Termică are dreptul să solicite Administraţiei Naţionale a Rezervelor de Stat şi Probleme Speciale achitarea valorii produselor împrumutate calculată la preţul pieţei de la data facturării", potrivit legii.</p>
      <p>Guvernul a adoptat Ordonanţa de Urgenţă pentru a evita întreruperea furnizării de energie termică din cauza "lipsei de disponibilităţi necesare achiziţiei combustibilului energetic".</p>
      <p>"De la începutul anului curent până în prezent, calendarul de adoptare a actului normativ privind bugetul de stat, defalcarea subsecventă a acestuia şi procedurile îndelungate până la furnizarea efectivă a combustibilului necesar, determină apariţia unei perioade de penurie critică a resurselor disponibile, fapt pentru care nu permite decât apelarea la rezervele de stat", mai arată expunerea de motive a OUG.</p>
    </article>
  </body>
</html>