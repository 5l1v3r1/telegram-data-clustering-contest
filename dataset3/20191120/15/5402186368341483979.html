<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mobil.se/tester/produkttester/test-motorola-moto-g8-plus-lite-mera-budget"/>
    <meta property="og:site_name" content="Mobil"/>
    <meta property="article:published_time" content="2019-11-20T15:26:00+00:00"/>
    <meta property="og:title" content="Test: Motorola Moto G8 Plus - Lite mera budget"/>
    <meta property="og:description" content="Det senaste tillskottet i Moto G-serien prutar på både priset och kvalitetskänslan. Det är inte nödvändigtvis fel."/>
  </head>
  <body>
    <article>
      <h6 class="kicker">48-megapixelkamera för 3000 kr</h6>
      <h1>Test: Motorola Moto G8 Plus - Lite mera budget</h1>
      <address><time datetime="2019-11-20T15:26:00+00:00">20 Nov 2019, 15:26</time> by <a rel="author" href="mailto:elias.nordling@mobil.se" target="_blank">Elias Nordling</a></address>
      <p>Produkttester <br/><b>Det senaste tillskottet i Moto G-serien prutar på både priset och kvalitetskänslan. Det är inte nödvändigtvis fel.</b></p>
      <h4>Betyg</h4>
      <p>Telefoni &amp; Data<br/>8/10<br/>Media &amp; Skärm<br/>7/10<br/>System &amp; program<br/>8/10<br/>Användarupplevelse<br/>7/10<br/>Material &amp; kvalitet<br/>7/10<br/>Totalbetyg<br/>74%</p>
      <p>+ Batteritiden</p>
      <p>+ Priset</p>
      <p>- Stor och tung</p>
      <p>- Extrakamerorna tillför inte så mycket</p>
      <p>Moto G, som lanserades 2014 inledde på många sätt en återhämtning för varumärket Motorola som tidigare varit nära utrotning. I stället för att fokusera på toppmodell hade man ansträngt sig att göra en riktigt prisvärd budgetmobil.</p>
      <p>Sedan dess har Moto G-serien haft en lång och vindlande utveckling fram till Moto G8 Plus som vi testar här, men den gemensamma nämnaren har hela tiden varit att leverera riktigt mycket telefon för pengarna. Låt vara att beloppet fördubblats från de 1500 kronor som Moto G kostade, men denna fördubbling i pris gäller ju i stort sett mobilmarknaden som helhet. Kanske knepigare är att man nu är långtifrån ensamma att leverera telefoner i denna nisch, även Xiaomi är riktigt bra på prisklassen. Samsung och Huawei har blivit bättre på att leverera bra mobiler för mellan 2000 och 3000 kronor även de.</p>
      <figure>
        <img src="https://www.mobil.se/sites/mobil.se/files/styles/large_article_image/public/moto_g8_plus_2.jpg?itok=2AscDqn3"/>
      </figure>
      <h4>Mer för pengarna</h4>
      <p>Jämfört med Moto G7 Plus som började säljas för bara lite mer än ett halvår sedan har Moto G8 Plus faktiskt lägre prislapp, och detta trots att man har mer av nästan allt jämfört med föregångaren: Mer batteri, betydligt snabbare processor och åtminstone på pappret fler och bättre kameror.</p>
      <p>I gengäld har man sparat på designen. På Moto G8 Plus har man återgått till ram och baksida i plast efter flera generationer i glas eller metall. Om det är orsaken till att telefonen blivit billigare är jag helt för. Glas kan vara tjusigt men är nästan alltid ömtåligt. När de flesta väljer att ha skyddande skal på mobilen märker man inte mycket av glaset, och vi vet att ni läsare överlag föredrar plast framför glas på baksidan. Ett genomskinligt gummiskal följer med i förpackningen.</p>
      <figure>
        <img src="https://www.mobil.se/sites/mobil.se/files/styles/large_article_image/public/moto_g8_plus_6.jpg?itok=oyqipvr0"/>
      </figure>
      <p>Motorola har förresten övergett den klassiska designen med den runda kameraön till förmån för en vänsterplacerad avlång kamerapanel. Skillnaden mellan Moto G-serien och telefonerna i Motorola One-serien är svårare än någonsin att förklara när designen nu är så snarlik.</p>
      <p>På baksidan, i Motorola-loggan, finns också en fingeravtycksläsare. Vill du hellre använda ansiktsupplåsning finns selfiekameran i en droppformad sensor, mindre än på föregångaren. LCD-skärmen är ungefär som sist. Helt okej, inte särskilt färgskiftande när man vinklar den, men inte heller fantastiskt ljusstark. Jämfört med vad andra mobiler i samma prisklass har är skärmen jämbördig. På framsidan finns också stereohögtalare. De har rätt rejäl maxvolym vilket tillför något om man ska titta på film.</p>
      <h4>Två i en</h4>
      <p>I vårens kollektion av Moto G7-mobiler hade man Moto G7 Plus med bättre kamera och Moto G7 Power med extrastort batteri. Man kan säga att man kombinerat dessa två egenskaper här. Det stora batteriet ger utmärkt batteritid, men till priset av en märkbart tjockare och lite tyngre mobil. Redan Moto G7 var ju en stor mobil, och det ska man vara beredd på med Moto G8 Plus också, dimensionerna gör den helt enkelt inte till en mobil för alla.</p>
      <figure>
        <img src="https://www.mobil.se/sites/mobil.se/files/styles/large_article_image/public/moto_g8_plus_8.jpg?itok=bFO0kO9A"/>
      </figure>
      <p>Prestanda i övrigt är fullt tillräcklig och bra för prislappen. Chipsetet Snapdragon 660 är märkbart snabbare än föregångarens Snapdragon 636, och även om mobilen inte är så snabb att jag inte kan fatta att det inte sitter ett toppchipset i (jag tänker på dig, Xiaomi Mi Note 10) klarar den de flesta vardagssysslor utan några större fördröjningar.</p>
      <p>Motorolas version av Android 9 som finns i telefonen håller sig mycket nära Googles Androidversion, även om man inte ger några garantier om uppdateringar utöver Android 10 vilket du hade fått om du valt en telefon som var med i Googles Android One-program. Motorola erbjuder en del små men diskreta tillägg till Androidsystemet, såsom att du kan starta kameran genom att vippa på telefonen två gånger, att skärmen inte går ner i viloläge när du tittar på den eller att du kan dra handen över den för att tända klockan och aviseringsindikationer.</p>
      <p>Motorola brukade ha ett par sådana nyheter för varje generation som tillförde något, men det känns som om innovationstakten har avtagit och systemet är ungefär som jag minns det från sist, varken mer eller mindre.</p>
      <figure>
        <img src="https://www.mobil.se/sites/mobil.se/files/styles/large_article_image/public/moto_g8_plus_9.jpg?itok=7gnLuG_6"/>
      </figure>
      <h4>Ovan kamera</h4>
      <p>När det gäller kameraappar har de flesta tillverkare anpassat sig till något slags branschstandard för användargränssnittet som utgår från hur Apple organiserar kameraappen i Iphone. Det gör däremot inte Motorolas kameraapp, vilket gör att jag har lite svårare att hitta i den, men det är inget fel på hur funktionerna organiserats när man väl vant sig.</p>
      <p>När man ser kamerauppsättningen på baksidan kan man vänta sig att hitta den vanliga uppsättningen av zoom och vidvinkel, men Motorola har gått sin egen väg här. Faktum är att du egentligen märker väldigt lite av alla dessa kameraöppningar. Huvudkameran är på 48 megapixel (men du kan inte få ut bilderna med mer än 12 megapixel), den assisteras av en djupmätningskamera som du inte kan välja aktivt, den ska bara hjälpa bilderna att bli bättre. Den tredje kameran är vad Motorola kallar en actionkamera. Den är extra vidvinklig och har kamerasensorn vänd på andra ledden så att du kan ta filmer i bredformat med mobilen i upprätt läge. Detta för att det ska vara lättare att hålla mobilen i ena handen och filma när du rör dig. Kameran har också extra kraftig bildstabilisering för detta ändamål. Maxupplösningen är då full HD på kameran, mot 4k när du filmar med huvudkameran. Det är en lite kul funktion, men kanske lite för marginell för att den ska motivera ett köp i sig, och du kan inte ta stillbilder med vidvinkelkameran, bara filma. Vad som vid ett första ögonkast ser ut som en fjärde kameralins innehåller lasern till autofokusen.</p>
      <figure>
        <img src="https://www.mobil.se/sites/mobil.se/files/styles/large_article_image/public/moto_g8_plus_3.jpg?itok=nZFJw-5j"/>
      </figure>
      <h4>Hårdare konkurrens</h4>
      <p>Huvudkameran är som sagt en så kallad quad-pixelkamera, som kombinerar fyra pixlar till en för att få bättre detaljåtergivning. Det är samma kamera med Samsung-sensor som suttit i ett par av Motorolas tidigare mobiler såsom Motorola One Zoom och One Vision. Det är en helt okej kamera som levererar bra bilder, om än inte med samma skärpa som toppmodellerna. Under hösten har jag dock sett så många bra kameror även i mellanprisklass att jag vid det här laget känner att jag har rätt att förvänta mig bättre bilder än vad Moto G8 Plus presterar, än så här även i denna prisklass. Jag tycker dock det särskilda nattläget i kameran hör till de bättre i klassen.</p>
      <p>Djupkameran används för att identifiera avstånd i motivet, och du kan skapa artificiell oskärpa i bakgrunden, göra bakgrunden svartvit eller frilägga personen och lägga på en annan bakgrund. Jag gillar de olika effektalternativen men jag tycker inte att extrakameran gör djupeffekten mer noggrann om jag jämför resultatet med en kamera utan extra djupmätningskamera.</p>
      <figure>
        <img src="https://www.mobil.se/sites/mobil.se/files/styles/large_article_image/public/moto_g8_plus_4.jpg?itok=f5QCK4vi"/>
      </figure>
      <p>Som helhet tycker jag att Moto G8 Plus levererar bra värde för 3000 kronor. Men trots att man dessutom levererar bättre prisvärde än man gjorde för ett halvår sedan med Moto G7 Plus har även konkurrensen hårdnat, och Moto G8 Plus är ett val bland många bra val i stället för det självklara alternativet.</p>
      <h3>Frågor &amp; Svar</h3>
      <p><b>Har telefonen gorillaglas-skärm?</b> Nej den har något som kallas Panda Glass från en annan tillverkare. Jag lyckas tyvärr repa skärmglaset rätt fort.</p>
      <p><b>Hur är vibratorfeeedbacken?</b> Mjuk och bra, bättre än på de flesta mobiler i den här prisklassen.</p>
      <p><b>Är telefonen vattentät?</b> Nej. Motorola säger att den har en vattenavstötande ytbehandling men ger ingen IP-klass.</p>
      <h3>Ett alternativ</h3>
      <p>Mycket telefon för 3000 kronor Xiaomi Redmi Note 8 Pro ligger i samma prisklass och ger bättre kamera för pengarna, men du får inte samma Googlenära system.</p>
      <h3>Testbild</h3>
      <figure>
        <img src="https://www.mobil.se/sites/mobil.se/files/styles/large_article_image/public/exempelbild_moto_g8_plus.jpg?itok=uaAPfNdD"/>
      </figure>
      <p>Den här bilden borde ha bättre skärpa i hela bilden, och får det när jag tar samma motiv med en konkurrerande kamera.</p>
      <h4>Betyg</h4>
      <table bordered="">
        <tr>
          <td>Telefoni &amp; Data</td>
          <td>8/10</td>
        </tr>
        <tr>
          <td>Media &amp; Skärm</td>
          <td>7/10</td>
        </tr>
        <tr>
          <td>System &amp; program</td>
          <td>8/10</td>
        </tr>
        <tr>
          <td>Användarupplevelse</td>
          <td>7/10</td>
        </tr>
        <tr>
          <td>Material &amp; kvalitet</td>
          <td>7/10</td>
        </tr>
        <tr>
          <td>Totalbetyg</td>
          <td>74%</td>
        </tr>
      </table>
      <h4>Fakta Motorola Moto G8 Plus</h4>
      <h4>Allmänt</h4>
      <p><b>Modell</b> Moto G8 Plus<br/><b>Tillverkare</b> Motorola<br/><b>Lanseringsdatum</b> 2019-11-05<br/><b>Mått</b> 158,35 x 75,83 x 9,09 mm<br/><b>Vikt</b> 188 g<br/><b>Material baksida</b> Plast<br/><b>Pris</b> 3000 kr<br/><b>System</b> Android<br/><b>Systemversion</b> 9.0 Pie<br/><b>Chipset</b> Snapdragon 665<br/><b>Tillverkningprocess</b> 11 nm</p>
      <h4>Skärm</h4>
      <p><b>Mått</b> 6,3 tum<br/><b>Upplösning</b> 2280 x 1080 pixel<br/><b>Typ</b> LCD - IPS</p>
      <h4>Minne</h4>
      <p><b>RAM-minne</b> 4 GB<br/><b>Lagringsminne</b> 64 GB<br/><b>Tillgänglig lagring</b> 49,63 GB<br/><b>Minneskortplats</b> Ja</p>
      <h4>Batteri</h4>
      <p><b>Kapacitet</b> 4000 mAh<br/><b>Uppmätt videotid</b> 8 tim 36 min<br/><b>Trådlös laddning</b> Nej<br/><b>Medföljande snabbladdare</b> Ja<br/><b>Effekt på medföljande laddaren</b> 18 W<br/><b>GFXBench</b> 356,2 min</p>
      <h4>Nät</h4>
      <p><b>GSM-band</b> 850 MHz, 900 MHz, 1800 MHz, 1900 MHz<br/><b>3g-band</b> 850 MHz, 900 MHz, 1900 MHz, 2100 MHz<br/><b>LTE-hastighet</b> Cat 12 (600 Mbit/s ner, 150 Mbit/s upp)<br/><b>4g-band</b> Band 1 (2100 MHz), Band 3 (1800 MHz), Band 4 (1700 MHz), Band 7 (2600 MHz), Band 8 (900 MHz), Band 20 (800 MHz), Band 28 (700 MHz), Band 38 (2600 MHz TDD)<br/><b>Dubbla simkortsplatser</b> Ja</p>
      <h4>Kamera</h4>
      <p><b>Upplösning</b> 48 Megapixel 16 Megapixel 5 Megapixel<br/><b>Vidvinkellins</b> Ja<br/><b>Optisk zoom</b> Nej<br/><b>Videoinspelning, upplösning</b> 3840 x 2160 pixel<br/><b>Upplösning på frontkameran</b> 25 megapixel</p>
      <h4>Anslutningar</h4>
      <p><b>Anslutningskontakt</b> USB Typ C<br/><b>Hörlursuttag</b> Ja<br/><b>Bluetooth</b> 5.0<br/><b>Wifi</b> 802.11 a/b/g/n/ac<br/><b>GPS</b> Ja<br/><b>FM-radio</b> Ja<br/><b>NFC</b> Ja</p>
      <h4>Övrigt</h4>
      <p><b>Tålig</b> Vattentålig<br/><b>Fingeravtrycksläsare</b> Ja<br/><b>Stereohögtalare</b> Ja</p>
      <details>
        <summary>Benchmark-tester</summary>
        <p><b><i>Antutu 8</i> </b>169270<br/>CPU 70180<br/>GPU 33551<br/>Mem 38103<br/>UX 27436<br/><b>Geekbench 5: CPU Single-core</b> 316<br/><b>Geekbench 5: CPU Multi-core</b> 1398<br/><b>Geekbench 5: Compute</b> 367<br/><b>GFXBench Aztec Ruins Vulkan High</b> 4,2 FPS<br/><b>GFXBench Manhattan ES 3.0 Onscr.</b> 18 FPS<br/><b>GFXBench T-Rex Onscreen</b> 34 FPS<br/><b>3DMark Slingshot Extreme OpenGL</b> 1129<br/><b>3DMark Slingshot Extreme Vulkan/</b> 1033<br/><b>Google Octane</b> 9164<br/><b>Jetstream 2</b> 30,610</p>
      </details>
      <p>+ Batteritiden</p>
      <p>+ Priset</p>
      <p>- Stor och tung</p>
      <p>- Extrakamerorna tillför inte så mycket</p>
      <related>
        <h4>Relaterade artiklar</h4>
        <a href="https://www.mobil.se/tester/produkttester/test-motorola-one-zoom-vacker-forhoppningar"/>
        <a href="https://www.mobil.se/tester/produkttester/test-redmi-note-8-pro-bra-men-biffig"/>
      </related>
    </article>
  </body>
</html>