<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-39/salute/schiscetta-perfetta-ndash-pausa-pranzo-ufficio-va-bene-ma-dovete-219548.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-20T15:42:00+00:00"/>
    <meta property="og:title" content="Pausa pranzo in ufficio, occhio a cosa e come mangiate: se state davanti al computer rischiate..."/>
    <meta property="og:description" content="LA SCHISCETTA PERFETTA – LA PAUSA PRANZO IN UFFICIO? VA BENE MA DOVETE STARE ATTENTI A NON MANGIARE TROPPO NÉ STARE TROPPO LEGGERI: LA PAROLA CHIAVE È SAZIETA – SE PORTATE IL CIBO DA CASA DOVETE CAMBIARE IL PIÙ POSSIBILE GLI INGREDIENTI, MA OCCHIO A STARE DAVANTI AL PC. VI SENTIRETE PIÙ STRESSATI E RISCHIATE DI AVERE RIPERCUSSIONI SULLA SALUTE - IL MENU’ PERFETTO E’…"/>
  </head>
  <body>
    <article>
      <h1>Pausa pranzo in ufficio, occhio a cosa e come mangiate: se state davanti al computer rischiate...</h1>
      <address>
        <time datetime="2019-11-20T15:42:00+00:00">20 Nov 2019, 15:42</time>
      </address>
      <p>
        <b>LA SCHISCETTA PERFETTA – LA PAUSA PRANZO IN UFFICIO? VA BENE MA DOVETE STARE ATTENTI A NON MANGIARE TROPPO NÉ STARE TROPPO LEGGERI: LA PAROLA CHIAVE È SAZIETA – SE PORTATE IL CIBO DA CASA DOVETE CAMBIARE IL PIÙ POSSIBILE GLI INGREDIENTI, MA OCCHIO A STARE DAVANTI AL PC. VI SENTIRETE PIÙ STRESSATI E RISCHIATE DI AVERE RIPERCUSSIONI SULLA SALUTE - IL MENU’ PERFETTO E’…</b>
      </p>
      <hr/>
      <p>
        <b>Giulia Masoero Regis per <a href="https://www.repubblica.it/salute/">“la Repubblica - Salute”</a></b>
      </p>
      <figure>
        <a href="https://www.dagospia.com/mediagallery/Dago_fotogallery-255973/1240909.htm">
          <img src="https://cdn-static.dagospia.com/img/foto/11-2019/pausa-pranzo-in-ufficio-4-1240909.jpg"/>
        </a>
        <figcaption>pausa pranzo in ufficio 4</figcaption>
      </figure>
      <p>Si chiama «pausa» pranzo, ma quando è incastrata tra gli impegni di lavoro non è che una tregua di pochi minuti. E così da pasto più importante della giornata si trasforma in una parentesi in cui conciliare praticità e salute. «Meglio non mangiare tanto perché i tempi di digestione si allungano e affaticano il lavoro, ma non stare neanche troppo leggeri altrimenti ci si abbuffa dopo. La parola chiave è sazietà», dice Valeria Del Balzo, nutrizionista dell' Università La Sapienza.</p>
      <figure>
        <a href="https://www.dagospia.com/mediagallery/Dago_fotogallery-255973/1240907.htm">
          <img src="https://cdn-static.dagospia.com/img/foto/11-2019/schiscetta-2-1240907.jpg"/>
        </a>
        <figcaption>schiscetta 2</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255973/1240911.htm">
          <img src="https://cdn-static.dagospia.com/img/foto/11-2019/valeria-del-balzo-1240911.jpg"/>
        </a>
        <figcaption>Valeria Del Balzo</figcaption>
      </figure>
      <p>Una sazietà che non dipende solo da cosa si mangia, ma anche da come. A parità di quantità, chi fa il pasto davanti al pc si sente meno sazio e più stressato. Senza contare che la mancanza di movimento per molte ore rappresenta un fattore di rischio per la salute. « Se il pranzo si porta da casa - spiega la nutrizionista - variare il più possibile per garantire l' apporto di tutti i nutrienti. Preparare un' insalata di pasta, una frittata o un piatto con un formaggio fresco o un affettato, tipo bresaola o crudo sgrassato, ma al massimo due volte a settimana, poi un contorno di verdure e un frutto».</p>
      <figure>
        <a href="https://www.dagospia.com/mediagallery/Dago_fotogallery-255973/1240906.htm">
          <img src="https://cdn-static.dagospia.com/img/foto/11-2019/pausa-pranzo-in-ufficio-7-1240906.jpg"/>
        </a>
        <figcaption>pausa pranzo in ufficio 7</figcaption>
      </figure>
      <p>Per l' ufficio molti scelgono i cosiddetti "ready to eat": i più gettonati sono piatti biologici, salutistici e " free from", cioè " senza" qualcosa, dai grassi ai conservanti. «In genere hanno una buona lista di ingredienti, l' unica pecca è il contenuto di sale. Possiamo completarli con proteine e vitamine: accanto a un cous cous di verdure, ad esempio, una porzione di ricotta o stracchino, o uno yogurt e poi la frutta», dice Del Balzo. « Scegliere un piatto, un contorno di verdure e un frutto se si va a mensa. Nel primo un condimento sempre diverso, nel secondo alternare le proteine: carne, pesce, legumi, formaggio o uova».</p>
      <figure>
        <a href="https://www.dagospia.com/mediagallery/Dago_fotogallery-255973/1240908.htm">
          <img src="https://cdn-static.dagospia.com/img/foto/11-2019/pausa-pranzo-in-ufficio-5-1240908.jpg"/>
        </a>
        <figcaption>pausa pranzo in ufficio 5</figcaption>
      </figure>
      <p>C' è poi chi deve fare i conti con patologie o fattori di rischio che possono essere modificati dalla dieta, tra questi diabete, pressione, colesterolo. « Ai diabetici consiglio pasta integrale al dente, che ha un basso indice glicemico, e sughi con verdure. Di secondo carne bianca o pesce con ortaggi, che essendo ricchi di fibra rallentano l' assorbimento del glucosio. Frutta sì, evitando la più zuccherina, come banane, fichi, cachi, uva » , spiega Monica Giroli, nutrizionista del Centro Cardiologico Monzino IRCCS Milano.</p>
      <figure>
        <a href="https://www.dagospia.com/mediagallery/Dago_fotogallery-255973/1240910.htm">
          <img src="https://cdn-static.dagospia.com/img/foto/11-2019/monica-giroli-1240910.jpg"/>
        </a>
        <figcaption>Monica Giroli</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255973/1240905.htm">
          <img src="https://cdn-static.dagospia.com/img/foto/11-2019/pausa-pranzo-in-ufficio-6-1240905.jpg"/>
        </a>
        <figcaption>pausa pranzo in ufficio 6</figcaption>
      </figure>
      <p>Gli errori da non fare? Bere bibite zuccherate e consumare dolci. Se il problema sono invece la pressione o i disturbi circolatori, il nemico a tavola è il sale. «Evitare cibi conservati e non farsi tentare da panini che hanno ingredienti come formaggi, salumi, salse. Preferire insalate di pollo o uovo sodo, da condire con spezie ed erbe aromatiche » , continua Giroli. Dovranno privilegiare gli alimenti amici del cuore i lavoratori che devono tenere sotto controllo il colesterolo.</p>
      <figure>
        <a href="https://www.dagospia.com/mediagallery/Dago_fotogallery-255973/1240904.htm">
          <img src="https://cdn-static.dagospia.com/img/foto/11-2019/schiscetta-3-1240904.jpg"/>
        </a>
        <figcaption>schiscetta 3</figcaption>
      </figure>
      <p>«Condire con olio extravergine di oliva, se si consuma yogurt meglio scremato, un paio di volte a settimana frutta secca a guscio come spuntino e mangiare spesso pesce e legumi - dice l' esperta - una croce su tutto ciò che contiene grassi saturi e trans, come salumi, formaggi, prodotti da forno e fritti».</p>
      <figure>
        <a href="https://www.dagospia.com/mediagallery/Dago_fotogallery-255973/1240903.htm">
          <img src="https://cdn-static.dagospia.com/img/foto/11-2019/pausa-pranzo-in-ufficio-2-1240903.jpg"/>
        </a>
        <figcaption>pausa pranzo in ufficio 2</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255973/1240901.htm">
          <img src="https://cdn-static.dagospia.com/img/foto/11-2019/pausa-pranzo-in-ufficio-1240901.jpg"/>
        </a>
        <figcaption>pausa pranzo in ufficio</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255973/1240900.htm">
          <img src="https://cdn-static.dagospia.com/img/foto/11-2019/pausa-pranzo-in-ufficio-1-1240900.jpg"/>
        </a>
        <figcaption>pausa pranzo in ufficio 1</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255973/533988.htm">
          <img src="https://cdn-static.dagospia.com/img/foto/03-2014/pausa-pranzo-contadini-310953.jpg"/>
        </a>
        <figcaption>Pausa pranzo dei contadini russi</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255973/1240897.htm">
          <img src="https://cdn-static.dagospia.com/img/foto/11-2019/pausa-pranzo-in-ufficio-9-1240897.jpg"/>
        </a>
        <figcaption>pausa pranzo in ufficio 9</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255973/1240898.htm">
          <img src="https://cdn-static.dagospia.com/img/foto/11-2019/pausa-pranzo-in-ufficio-8-1240898.jpg"/>
        </a>
        <figcaption>pausa pranzo in ufficio 8</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255973/1240899.htm">
          <img src="https://cdn-static.dagospia.com/img/foto/11-2019/schiscetta-1240899.jpg"/>
        </a>
        <figcaption>schiscetta</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255973/1240902.htm">
          <img src="https://cdn-static.dagospia.com/img/foto/11-2019/pausa-pranzo-in-ufficio-3-1240902.jpg"/>
        </a>
        <figcaption>pausa pranzo in ufficio 3</figcaption>
      </figure>
    </article>
  </body>
</html>