<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640997/%D8%A2%D8%BA%D8%A7%D8%B2-%D8%AB%D8%A8%D8%AA-%D9%86%D8%A7%D9%85-%D8%B7%D8%B1%D8%AD-%D9%85%D9%84%DB%8C-%D9%85%D8%B3%DA%A9%D9%86-%D8%AF%D8%B1-%D8%B4%D9%87%D8%B1%D9%87%D8%A7%DB%8C-%D8%AC%D8%AF%DB%8C%D8%AF-%D8%A7%D8%B2-%D9%87%D9%81%D8%AA%D9%87-%D8%A7%D9%88%D9%84-%D8%A2%D8%B0%D8%B1"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T15:51:00+00:00"/>
    <meta property="og:title" content="آغاز ثبت نام طرح ملی مسکن در شهرهای جدید از هفته اول آذر"/>
    <meta property="og:description" content="مدیرعامل شرکت عمران شهرهای جدید گفت: ثبت نام در این شهرها از هفته اول آذر ماه شروع خواهد شد."/>
  </head>
  <body>
    <article>
      <h1>
        <a href="https://www.bultannews.com/fa/news/640997/%D8%A2%D8%BA%D8%A7%D8%B2-%D8%AB%D8%A8%D8%AA-%D9%86%D8%A7%D9%85-%D8%B7%D8%B1%D8%AD-%D9%85%D9%84%DB%8C-%D9%85%D8%B3%DA%A9%D9%86-%D8%AF%D8%B1-%D8%B4%D9%87%D8%B1%D9%87%D8%A7%DB%8C-%D8%AC%D8%AF%DB%8C%D8%AF-%D8%A7%D8%B2-%D9%87%D9%81%D8%AA%D9%87-%D8%A7%D9%88%D9%84-%D8%A2%D8%B0%D8%B1">آغاز ثبت نام طرح ملی مسکن در شهرهای جدید از هفته اول آذر</a>
      </h1>
      <h2>مدیرعامل شرکت عمران شهرهای جدید گفت: ثبت نام در این شهرها از هفته اول آذر ماه شروع خواهد شد.</h2>
      <address><time datetime="2019-11-20T15:51:00+00:00">20 Nov 2019, 15:51</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، حبیب الله طاهرخانی با بیان اینکه طرح <b>اقدام ملی تولید مسکن</b> بخش ­های مختلفی را شامل می­ شود، گفت: شاخه نخست این طرح، مسکن مشارکتی بود که پس از حضور رئیس جمهور در وزارت راه و شهرسازی در سال گذشته، این بخش از طرح به طور رسمی کلید خورد. هدف اصلی از استارت این بخش از طرح، رونق بخشی به فرآیند عرضه و ساخت مسکن برای اقشار متوسط جامعه است. بخش دوم این طرح که اخیرا اجرای آن در قالب ثبت نام از شهروندان در تعدادی شهرهای کشور آغاز شده، به نوعی فروش اقساطی زمین است. سومین بخش از طرح نیز که جامعه مخاطب آن اقشار کم­ درآمد و ضعیف جامعه هستند، واگذاری اراضی ۹۹ ساله به نهادهای حمایتی برای اختصاص به این گروه از متقاضیان مسکن است.</p>
      <p>وی به سهم شهرهای جدید از مجموع سه بخش طرح اقدام ملی تولید مسکن اشاره کرد و افزود: مجموع سهم شهرهای جدید از این طرح، حدود ۲۰۰ هزار واحد مسکونی است که در مرحله نخست آن، قرار است ثبت نام برای حدود ۶۰ هزار واحد مسکونی در شهرهای جدید کشور آغاز شود.</p>
      <p>معاون وزیر راه، زمان آغاز ثبت نام شهرهای جدید در قالب طرح اقدام ملی تولید مسکن را هفته نخست آذرماه اعلام کرد و گفت: از آنجا که یکی از اهداف اصلی شکل­ گیری شهرهای جدید پاسخ­ گویی به بخشی از نیاز مسکن ساکنان کلانشهرها بوده بنابراین با آغاز ثبت نام این طرح در شهرهای جدید، این انتظار وجود دارد که به بخشی از تقاضای مسکن ساکنان کلانشهرها نیز پاسخ داده شود.</p>
      <p>وی با بیان اینکه میان این طرح و طرح مسکن مهر تفاوت های زیادی وجود دارد، اظهار کرد: یکی از مهم ترین تفاوت های این طرح با طرح مسکن مهر، به نظام تامین اعتبار و نحوه تخصیص آن باز می­ گردد. در این طرح از نظام تامین اعتباری معمول سیستم بانکی استفاده خواهد شد. همچنین بر خلاف طرح مسکن مهر، هیچ پروژه ای در این طرح بدون متقاضی آغاز نخواهد شد. در طرح مسکن مهر، بخشی از واحدهای مسکن مهر بدون متقاضی آغاز و بخشی از واحدها در طول اجرای پروژه دارای متقاضی شدند و در این میان بخشی از واحدهای مسکونی همچنان بدون متقاضی باقی ماندند. اما مطابق با برنامه ریزی های انجام شده این اتفاق و تجربه تلخ در این طرح اقدام ملی تولید مسکن تکرار نخواهد شد.</p>
      <p>وی به تفاوت دیگر این طرح با مسکن مهر اشاره و تصریح کرد: یکی از اشتباهات اجرایی در طرح مسکن مهر، ثابت کردن قیمت ها بود این در حالی است که در مناطق و شهرهای مختلف هزینه های ساخت وساز همچون قیمت مصالح ساختمانی، نیروی انسانی و ... متفاوت است. در طرح اقدام ملی تولید مسکن، از ثابت کردن قیمت ها دوری خواهیم کرد.</p>
      <p>طاهرخانی همچنین نحوه انتخاب پیمانکاران و سازنده های طرح اقدام ملی تولید مسکن را دیگر تفاوت آن با طرح مسکن مهر خواند و گفت: چارچوب قرار دادها و حجم پروژه های واگذار شده به پیمانکاران بر مبنای نظام فنی اجرایی کشور خواهد بود تا از این طریق یک نظام رقابتی در میان پیمانکاران برای تحویل پروژه ها شکل بگیرد.</p>
      <p>به گفته وی یکی از معضلات جدی در طرح مسکن مهر، تاخیرات به وجود آمده در جریان تحویل پروژه ها به دلیل نبود یک نظام نامه مشخص در انتخاب پیمانکاران بود.</p>
      <p>وی در پایان گفت: یکی از تاکیدات اصلی برای اجرای صحیح این طرح، استفاده کردن از اراضی آماده سازی شده است تا از این طریق هزینه اجرا و تکمیل پروژه های ساختمانی کاهش پیدا کند.</p>
    </article>
  </body>
</html>