<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/20/huszmillios-birsag-a-10-szazalekos-borravalo-miatt"/>
    <meta property="og:site_name" content="infostart"/>
    <meta property="article:published_time" content="2019-11-20T15:21:01+00:00"/>
    <meta property="og:title" content="Húszmilliós bírság a 10 százalékos borravaló miatt"/>
    <meta property="og:description" content="Megengedhetetlen pszichés nyomást gyakorolt a fogyasztókra a 10 százalékos borravaló-alapbeállítás - állapította meg a Gazdasági Versenyhivatal (GVH)."/>
  </head>
  <body>
    <article>
      <h1>Húszmilliós bírság a 10 százalékos borravaló miatt</h1>
      <address><time datetime="2019-11-20T15:21:01+00:00">20 Nov 2019, 15:21</time> by <a rel="author">Infostart</a></address>
      <h3>Megengedhetetlen pszichés nyomást gyakorolt a fogyasztókra a 10 százalékos borravaló-alapbeállítás - állapította meg a Gazdasági Versenyhivatal (GVH).</h3>
      <p>A HelloPay Zrt. termináljaival 2016-tól találkozhatnak a fogyasztók, főleg fesztiválokon, vásárokon és vendéglátóhelyeken. A terminál a különböző szolgáltatásokért fizetendő díjhoz automatikusan adja hozzá az összeg 10 százalékának megfelelő borravalót, ha azt a fogyasztó aktívan nem módosítja, vagy nem törli a fizetési folyamat vége előtt megjelenő „borravalócsúszka” segítségével.</p>
      <p>A GVH úgy véli, hogy</p>
      <blockquote>a terminál működési módja jelentősen korlátozhatja a fogyasztói döntést a 10 százalékos borravaló automatikus, elvárásként történő megjelenítésével,</blockquote>
      <p>különösen a fesztiválokon és a vendéglátóhelyeken jellemző fizetési körülmények (kommunikációs nehézségek, időnyomás, zaj, tömeg stb.) között: a gép ilyen beállítása döntést hoz a vásárló helyett a borravaló fizetésének szándékáról, és meghatározza a mértékét is.</p>
      <p>A versenyhivatal eltiltotta a jogsértő magatartástól a vállalkozást, amelynek így módosítania kell a termináljain látható tájékoztatást:</p>
      <blockquote>a fejlesztéseket követő átállás után nem alkalmazhatja alapbeállításként a 10 százalékos borravalómértéket.</blockquote>
      <p>A GVH a jogsértés miatt 20 millió forint bírság megfizetésére kötelezte a vállalkozást. A bírság mértékét növelő körülményként vette figyelembe, hogy a szolgáltatás újszerű, a gyakorlat pedig széles fogyasztói kört érinthetett éveken keresztül. Enyhítő körülmény volt azonban, hogy a vállalkozás már intézkedéseket tett vizsgált gyakorlatának átfogó módosítására, valamint hogy egyes rendezvényeken kiegészítő tájékoztatásokat tett közzé a terminál működéséről.</p>
      <p>
        <i>Nyitókép: markamonitor.hu</i>
      </p>
    </article>
  </body>
</html>