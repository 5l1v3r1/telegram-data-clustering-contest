<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426157/otan-milaei-o-gkastone"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-20T15:55:01+00:00"/>
    <meta property="og:title" content="Όταν μιλάει ο Γκαστόνε"/>
    <meta property="og:description" content="O Ιάλυσος έχει σίγουρα πολύ μεγάλο δρόμο να διανύσει προκειμένου να μπορέσει να ξεφύγει από τις επικίνδυνες θέσεις του υποβιβασμού… Είναι φανερό πω...- Όταν μιλάει ο Γκαστόνε - Η ΡΟΔΙΑΚΗ"/>
  </head>
  <body>
    <article>
      <h1>Όταν μιλάει ο Γκαστόνε</h1>
      <address>
        <time datetime="2019-11-20T15:55:01+00:00">20 Nov 2019, 15:55</time>
      </address>
      <p>O Ιάλυσος έχει σίγουρα πολύ μεγάλο δρόμο να διανύσει προκειμένου να μπορέσει να ξεφύγει από τις επικίνδυνες θέσεις του υποβιβασμού…</p>
      <p>Είναι φανερό πως έχουν γίνει λάθη σχεδιασμού από το καλοκαίρι, ωστόσο αυτό δεν σημαίνει βέβαια ότι δεν υπάρχουν τα χρονικά περιθώρια για να διορθωθεί η κατάσταση…</p>
      <p>Φτάνει από εδώ και πέρα να γίνουν οι κατάλληλες επιλογές διότι, όπως έχετε καταλάβει όλοι, στο συγκεκριμένο πρωτάθλημα δεν συγχωρούνται τα λάθη. Και τα πληρώνεις ακριβά…</p>
      <p>Νομίζω ότι η ομάδα υστερεί πολύ στην ταχύτητα, την οποία φέτος δεν έχει. Είναι αργός αρκετά ο Ιάλυσος με αποτέλεσμα να αντιμετωπίζει σε κάθε παιχνίδι πολλά προβλήματα…</p>
      <p>Έπαιξε σημαντικό ρόλο βέβαια και το ότι άλλοι παίκτες ξεκίνησαν την προετοιμασία και άλλοι τελικά μπήκαν στο πρωτάθλημα. Δεν υπήρχε η απαραίτητη ομοιογένεια…</p>
      <p>Και από εκεί και πέρα δεν υπάρχει και το απαιτούμενο βάθος πάγκου. Στοιχείο πολύ σημαντικό για τέτοιου τύπου πρωταθλήματα…</p>
      <p>Δεν πρέπει να θεωρείται τίποτα «τελειωμένο» όμως. Ασφαλώς υπάρχουν τα χρονικά περιθώρια για να αντιστραφεί το κλίμα και η πορεία από εδώ και πέρα να είναι εντελώς διαφορετική…</p>
      <p>Να πούμε ένα μπράβο μέσα από αυτό το βήμα στον Δήμο της Τήλου. Με απόφαση που πάρθηκε όλες οι ομάδες που πηγαίνουν στο νησί για να παίξουν με την τοπική ομάδα, μετακινούνται από το λιμάνι στο γήπεδο και το αντίστροφο με έξοδα του Δήμου…</p>
      <p>Έχει μπει ένα λεωφορείο που έχει αναλάβει αυτό το έργο. Να μετακινεί τις φιλοξενούμενες ομάδες δωρεάν. Τα καλά πράγματα πρέπει να λέγονται και δημόσια…</p>
    </article>
  </body>
</html>