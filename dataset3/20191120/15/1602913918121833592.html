<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/ministerul-agriculturii-organizeaza-grupuri-de-lucru-pentru-gestionarea-pestei-porcine-africane-18599481"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-20T15:47:42+00:00"/>
    <meta property="og:title" content="Ministerul Agriculturii organizează grupuri de lucru pentru gestionarea pestei porcine africane"/>
    <meta property="og:description" content="Ministerul Agriculturii va organiza grupuri de lucru în cadrul cărora vor fi discutate aspectele tehnice atât pentru elaborarea unui plan de măsuri privind gestionarea situaţiei pestei porcine africane, cât şi biosecuritatea în exploataţiile de suine, informează ministerul. "/>
  </head>
  <body>
    <article>
      <h1>Ministerul Agriculturii organizează grupuri de lucru pentru gestionarea pestei porcine africane</h1>
      <address>
        <time datetime="2019-11-20T15:47:42+00:00">20 Nov 2019, 15:47</time>
      </address>
      <p>Ministerul Agriculturii va organiza grupuri de lucru în cadrul cărora vor fi discutate aspectele tehnice atât pentru elaborarea unui plan de măsuri privind gestionarea situaţiei pestei porcine africane, cât şi biosecuritatea în exploataţiile de suine, informează ministerul. </p>
      <p>La iniţiativa MADR a avut loc o întâlnire de lucru privind problemele din sectorul creşterii suinelor, condusă de ministrul Nechita Adrian Oros, la care au participat secretarul de stat Florian-Emil Dumitru, directori ai direcţiilor de specialitate din cadrul MADR, precum şi reprezentanţi ai sectorului: Asociaţia Producătorilor de Carne de Porc din România, Asociaţia Crescătorilor şi Exportatorilor de Bovine, Ovine şi Porcine din România, Asociaţia Fermierilor cu Investiţii în Sectorul Suin, Asociaţia Crescătorilor de Suine Autohtone Mangaliţa şi Bazna. De asemenea, la reuniune au luat parte, preşedintele ANSVSA, Nagy Laszlo Csutak şi conf. univ. dr. Viorel Andronie, preşedintele Colegiul Medicilor Veterinari din România.</p>
      <p>Principalele subiecte dezbătute au vizat prevederile Ordinului MADR nr. 538/2019 pentru stabilirea dimensiunilor şi a tipurilor de exploataţii de suine pe teritoriul României, situaţia evoluţiei Pestei Porcine Africane (PPA) pe teritoriul României, proiectul de Ordin al ANSVSA pentru aprobarea Normei sanitare veterinare privind condiţiile de biosecuritate în exploataţiile de suine.</p>
      <p>În deschiderea discuţiilor, ministrul a afirmat că principalul partener de consultare va fi mediul asociativ, exprimându-şi convingerea că, prin expertiza deţinută şi furnizarea de sugestii, vor identifica împreună soluţii pentru gestionarea evoluţiei PPA în România şi relansarea sectorului. De asemenea, ministrul a subliniat importanţa întocmirii unui plan de acţiuni concrete care să fie prezentate Comisiei Europene pentru a reuşi recunoaşterea stingerii focarelor de Pestă Porcină Africană (PPA) în anumite judeţe din ţară. Totodată, oficialul a relevat necesitatea unei mai bune cooperări interinstituţionale pentru a eficientiza măsurile de prevenţie şi combatere a PPA.</p>
      <p>ANSVSA a vorbit despre demersurile întreprinse de instituţie încă de la apariţia primelor focare de PPA pe teritoriul României: controale, filtre, identificarea şi înregistrarea porcinelor şi verificarea tuturor animalelor din 2016 până în prezent.</p>
    </article>
  </body>
</html>