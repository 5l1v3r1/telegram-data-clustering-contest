<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/20/7232551/"/>
    <meta property="og:site_name" content="Українська правда"/>
    <meta property="article:published_time" content="2019-11-20T15:11:35+00:00"/>
    <meta property="og:title" content="Труба назвав &quot;злив&quot; щодо нього фейком, але не відповів, чи його голос на записі"/>
    <meta property="og:description" content="Директор Державного бюро розслідувань Роман Труба назвав записи, оприлюднені у Telegram-каналі “Трубу прорвало”, провокацією, але відмовився коментувати, чи там звучить саме його голос."/>
  </head>
  <body>
    <article>
      <h1>Труба назвав "злив" щодо нього фейком, але не відповів, чи його голос на записі</h1>
      <address>
        <time datetime="2019-11-20T15:11:35+00:00">20 Nov 2019, 15:11</time>
      </address>
      <p>Директор Державного бюро розслідувань Роман Труба назвав записи, оприлюднені у Telegram-каналі "Трубу прорвало", провокацією, але відмовився коментувати, чи там звучить саме його голос.</p>
      <p><b>Джерело:</b> відповідь Труби на запитання на брифінгу</p>
      <p><b>Пряма мова:</b> "Я давно очікував (провокацій, – ред.) і я впевнений, що на тому не буде поставлено крапку. Ці публікації – це фейк і провокація. Вони мене не зламали. Я не буду коментувати жодних фейків і провокацій.  </p>
      <p>Чи буду подавати у відставку? Не буду".</p>
      <p><b>Деталі:</b> Журналісти декілька разів запитували, чи це його голос на записах і чи дійсно голова Офісу президента Андрій Богдан не давав йому жодних вказівок щодо підозр чи обшуків, але Труба щоразу переводив розмову на те, яке ефективне і незалежне ДБР і на те, що наразі готуються нові підозри у "багатьох резонансних провадженнях".</p>
      <p>Труба так і не відповів, чи це його голос на записах, заявивши врешті, що "фейків не коментуватиме".  </p>
      <p>Труба також розповів, що після того, як у його кабінеті знайшли прослушку, було відкрито кримінальне провадження і що найближчим часом у ньому будуть результати.  </p>
      <p>Труба запевняв, що його діяльність і діяльність ДБР повністю відкрита, і він "ні від журналістів, ні від своїх працівників не скриває жодного факту".</p>
      <p>Також, за словами директора ДБР, на нього "ніхто з політичних діячів і керівників держави не впливав і не буде цього робити".</p>
      <p>
        <b>Для довідки:</b>
      </p>
      <p>Telegram-канал <a href="https://t.me/s/trubuprorvalo">"Трубу прорвало"</a> з’явився 19 листопада. У ньому опубліковані тексти та аудіозаписи, на яких чоловічий голос, який, словами авторів каналу, належить Трубі, говорить з іншими чоловіками про відкриття чи призупинення проваджень, про призупинення обшуків і т.п.</p>
      <p>Одного з чоловіків нібито Труба називає "Андрій", "Андрій Йосипович" (автори каналу переконані, що це керівник Офісу президента Андрій Богдан, – ред.)</p>
      <p>На одному з аудіозаписів голос, який нібито належить Трубі, обговорює з іншим чоловіком "підозру по Уляні" (ймовірно, мова про ексочільницю МОЗ Уляну Супрун, – ред.) і просить "підготувати довідки", бо він іде на "доповідь до ВолодОлександровича".</p>
      <p>Також на записах обговорюють, що заступники Труби фігурують на плівках НАБУ, знятих в кабінеті у судді Вовка.</p>
      <p>Крім того, на записах нібито є голос заступника Богдана Андрія Смирнова, який дає вказівки кого допитувати, кого "підвісити", а кого "доганяти".</p>
      <p>На записах нібито Труба зупиняє обшуки на підприємствах Костянтина Жеваго, обговорює те, що п’ятий президент Петро Порошенко не прийшов на допит, і те, що під час візиту МВФ не треба чіпати Приватбанк и НБУ.</p>
      <p>
        <b>Передісторія: </b>
      </p>
      <ul>
        <li>21 вересня Труба заявив, що виявив у робочому кабінеті <a href="https://www.pravda.com.ua/news/2019/09/21/7226961/">апаратуру для прослуховування</a>, вмонтовану у вентиляційну систему. </li>
        <li>Генеральний прокурор Руслан Рябошапка заявив, що є <a href="https://www.pravda.com.ua/news/2019/11/20/7232541/">кримінальне провадження,</a> яке дослідить законність різних записів і так званих зливів у соцмережі.</li>
      </ul>
      <footer>Ірина Балачук, УП</footer>
      <related>
        <a href="https://www.pravda.com.ua/news/2019/11/20/7232541/"/>
        <a href="https://www.pravda.com.ua/news/2019/11/18/7232319/"/>
        <a href="https://www.pravda.com.ua/columns/2019/11/14/7231947/"/>
      </related>
    </article>
  </body>
</html>