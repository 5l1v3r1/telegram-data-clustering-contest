<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%ba%ce%b1%ce%b9%cf%81%cf%8c%cf%82-%cf%80%ce%bd%ce%af%ce%b3%ce%b7%ce%ba%ce%b1%ce%bd-%cf%80%ce%b5%ce%bb%ce%bf%cf%80%cf%8c%ce%bd%ce%bd%ce%b7%cf%83%ce%bf%cf%82-%ce%ba%ce%b1%ce%b9-%ce%b4.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-20T15:07:08+00:00"/>
    <meta property="og:title" content="Καιρός: «Πνίγηκαν» Πελοπόννησος και Δυτική Ελλάδα – Έρχεται και στην Αττική η κακοκαιρία (βίντεο)"/>
    <meta property="og:description" content="Η κακοκαιρία που πλήττει από το πρωί της Τετάρτης περιοχές στην Πελοπόννησο, το Ιόνιο και τη Μακεδονία, αναμένεται να «χτυπήσει» μέσα στις επόμενες ώρες και το λεκανοπέδιο – Πλημμύρες και καταστροφές σε Μεσσηνία, Ζάκυνθο και Κέρκυρα – Προβλήματα στη Θεσσαλονίκη – Δείτε βίντεο"/>
  </head>
  <body>
    <article>
      <h1>Καιρός: «Πνίγηκαν» Πελοπόννησος και Δυτική Ελλάδα – Έρχεται και στην Αττική η κακοκαιρία (βίντεο)</h1>
      <address>
        <time datetime="2019-11-20T15:07:08+00:00">20 Nov 2019, 15:07</time>
      </address>
      <p>
        <b>Η κακοκαιρία που πλήττει από το πρωί της Τετάρτης περιοχές στην Πελοπόννησο, το Ιόνιο και τη Μακεδονία, αναμένεται να «χτυπήσει» μέσα στις επόμενες ώρες και το λεκανοπέδιο – Πλημμύρες και καταστροφές σε Μεσσηνία, Ζάκυνθο και Κέρκυρα – Προβλήματα στη Θεσσαλονίκη – Δείτε βίντεο</b>
      </p>
      <p>Η κακοκαιρία επιμένει, το έκτακτο δελτίο καιρού βρίσκεται σε πλήρη ισχύ, και οι περισσότερες περιοχές της χώρας δοκιμάζονται από ισχυρές καταιγίδες και ανέμους, από νωρίς το πρωί της Τετάρτης.</p>
      <p>Η κακοκαιρία έχει πλήξει δυτική Μακεδονία και Πελοπόννησο, με καταρρακτώδεις βροχές στα μεγαλύτερα τμήματα αυτών των περιοχών. Μεγάλα ύψη βροχής έχουν δεχτεί τα Φιλιατρά, η Κυπαρισσία, και το Κιλκίς, ενώ ισχυρές καταιγίδες αναμένονται τις επόμενες ώρες και στο μεγελύτερο τμήμα του λεκανοπεδίου της Αττικής.</p>
      <p>Οι προβλέψεις για την Αθήνα προειδοποιούν για νεφώσεις με αυξημένη πιθανότητα τοπικών βροχών ή καταιγίδων κατά περιόδους και ιδιαίτερα κατά τις μεσημεριανές ώρες. Περισσότερα φαινόμενα εκτιμάται ότι θα δεχθούν τα δυτικά τμήματα του νομού. Σχετικά αυξημένες θα είναι και οι συγκεντρώσει σκόνης. Οι άνεμοι θα πνέουν από νοτιοανατολικές διευθύνσεις ασθενείς έως μέτριοι 3 με 5 μποφόρ. Η θερμοκρασία θα κυμανθεί στην πόλη της Αθήνας από 15 έως 21 βαθμούς.</p>
      <p>Δείτε στον χάρτη την προοπτική του καιρού για τις επόμενες ώρες – Έρχονται βροχές στην Αθήνα</p>
      <figure>
        <img src="https://www.pentapostagma.gr/wp-content/uploads/2019/11/kairos_athens_simera.jpg"/>
      </figure>
      <p>Δείτε στον πιο κάτω χάρτη τις θερμοκρασίες στην Αθήνα και την ισχύ των ανέμων</p>
      <figure>
        <img src="https://www.pentapostagma.gr/wp-content/uploads/2019/11/ATHENS_XARTES.png"/>
      </figure>
      <p>Κόκκινος χείμαρρος «έπνιξε» τον κάμπο της Μεσσηνίας</p>
      <p>Από το πρωί της Τετάρτης, έχουν παρουσιαστεί έντονα προβλήματα στην ευρύτερη περιοχή της Μεσσηνίας, με πλημμυρισμένους δρόμους και χωράφια.</p>
      <p>Μάλιστα, στην περιοχή του Δήμου Οιχαλίας, ανταποκρίθηκε το Συντονιστικό Τοπικό Όργανο Πολιτικής Προστασίας του Δήμου, το οποίο ενεργοποίησε το μηχανισμό του Σχεδίου «Ξενοκράτης», προκειμένου να διασφαλιστεί η ζωή και η περιουσία των πολιτών, σε συνεργασία πάντα με τη Πυροσβεστική Υπηρεσία και την Ελληνική Αστυνομία. Κυρίως επλήγησαν οι τοπικές κοινότητες Σιάμου και Κατσαρού πλησίον του σημείου του νέου αυτοκινητοδρόμου.</p>
      <figure>
        <iframe src="https://www.youtube.com/embed/6zm1vk_31xk" width="900" height="675" data-service="Youtube" scrolling="no"/>
      </figure>
      <p>Χαρακτηριστική της κατάστασης που έχει δημιουργηθεί, είναι η εικόνα στον κάμπο της Μεσσηνίας, ο οποίος «πνίγηκε» από κόκκινο χείμαρρο και την οποία κατέγραψε το εναέριο βίντεο της UP Stories…</p>
      <figure>
        <iframe src="https://www.youtube.com/embed/PL279HgyQDA" width="900" height="675" data-service="Youtube" scrolling="no"/>
      </figure>
      <p>Πάνω από 40 κλήσεις για άντληση υδάτων σε υπόγεια στη Θεσσαλονίκη</p>
      <p>Συνολικά 44 κλήσεις για άντληση υδάτων σε υπόγεια στις περιοχές της Χαλκηδόνας και των Κουφαλίων έχει δεχθεί η Πυροσβεστική Υπηρεσία, έπειτα από την έντονη βροχόπτωση που σημειώθηκε σήμερα και είχε ως αποτέλεσμα υπόγεια ή άλλα οικήματα να πλημμυρίσουν.</p>
      <p>Σύμφωνα με όσα έγιναν γνωστά, έξι συνεργεία αποτελούμενα από 12 άτομα επιχειρούν στις περιοχές όπου υπάρχει πρόβλημα.</p>
      <p>Στο μεταξύ, αποκαταστάθηκε η κυκλοφορία των οχημάτων στην παλαιά εθνική οδό Θεσσαλονίκης – Έδεσσας, στο ύψος της Παλαιάς Πέλλας που είχε διακοπεί νωρίτερα λόγω της έντονης βροχόπτωσης και συσσώρευσης φερτών υλικών. Στο νομό Κιλκίς, σε ισχύ παραμένει η διακοπή της κυκλοφορίας των οχημάτων μεταξύ των οικισμών Άσπρος και Αξιοχώρι και η μετακίνηση των οδηγών γίνεται μέσω παρακαμπτήριων οδών.</p>
      <p>Εξάλλου, αποκαταστάθηκε νωρίς το απόγευμα, η κυκλοφορία των οχημάτων στο δρόμο που συνδέει τη Χαλκηδόνα με τα Κουφάλια, η οποία είχε διακοπεί εξαιτίας συγκέντρωσης μεγάλου όγκου νερού στο οδόστρωμα.</p>
      <p>Προβλήματα στη Ζάκυνθο</p>
      <p>Πλημμύρες, πτώση δέντρων, προβλήματα στην ηλεκτροδότηση, καταστροφές σε στέγες και φθορές στο οδικό δίκτυο προκάλεσε η κακοκαιρία που έπληξε τις πρωινές ώρες σήμερα τη Ζάκυνθο.</p>
      <p>Τα προβλήματα καταγράφουν οι αρμόδιες υπηρεσίες της Πολιτικής Προστασίας του νομού.</p>
      <figure>
        <iframe src="https://www.youtube.com/embed/JFOTsFGuXks" width="900" height="506" data-service="Youtube" scrolling="no"/>
      </figure>
      <p>Οι ζημιές καταγράφονται στα χωριά Καμίνια, Κερί, Μαριές, Κοιλιωμένο, Παντοκράτορα, Σκοινάρι, Βολίμες, Άγιο Λέοντα, Αμπελόκηπους, Βασιλικό.</p>
      <figure>
        <img src="https://www.pentapostagma.gr/wp-content/uploads/2019/11/kakokairia-keri.jpg"/>
      </figure>
      <p>Τμήμα της επαρχιακής οδού στον Βασιλικό έχει κλείσει για να πραγματοποιηθούν εργασίες απομάκρυνσης βράχων που έκλεισαν τον δρόμο από κατολίσθηση, ενώ σοβαρά προβλήματα έχουν καταγραφεί και στο Κερί. Στις δύο παραπάνω περιοχές βρίσκονται από νωρίς συνεργεία της Περιφερειακής Ενότητας Ζακύνθου.</p>
      <figure>
        <img src="https://www.pentapostagma.gr/wp-content/uploads/2019/11/keri2.jpg"/>
      </figure>
      <p>Η Πυροσβεστική Υπηρεσία έχει ήδη κληθεί να συνδράμει στην απομάκρυνση υδάτων σε σπίτι στο Κερί, σε κατάστημα σούπερ μάρκετ στη Λούμπα και σε κτήριο στους Αμπελόκηπους ενώ το κλιμάκιο της υπηρεσίας στην περιοχή των Ελατίων χρειάστηκε να παρέμβει για την κοπή κλαδιών στις Βολίμες.</p>
      <figure>
        <img src="https://www.pentapostagma.gr/wp-content/uploads/2019/11/keri4.jpg"/>
      </figure>
      <figure>
        <img src="https://www.pentapostagma.gr/wp-content/uploads/2019/11/keri3.jpg"/>
      </figure>
    </article>
  </body>
</html>