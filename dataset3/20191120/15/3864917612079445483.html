<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-crimea/2822244-krimskotatarska-avtonomia-medzlis-zaklikae-zelenskogo-vnesti-do-vr-zakonoproekti.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T15:46:00+00:00"/>
    <meta property="og:title" content="Кримськотатарська автономія: Меджліс закликає Зеленського внести до ВР законопроєкти"/>
    <meta property="og:description" content="Меджліс кримськотатарського народу ухвалив заяву, в якій говориться про необхідність негайно внести на розгляд Верховної Ради законопроєкти про кримськотатарську автономію і права корінних народів."/>
  </head>
  <body>
    <article>
      <h1>Кримськотатарська автономія: Меджліс закликає Зеленського внести до ВР законопроєкти</h1>
      <h2>Меджліс кримськотатарського народу ухвалив заяву, в якій говориться про необхідність негайно внести на розгляд Верховної Ради законопроєкти про кримськотатарську автономію і права корінних народів.</h2>
      <address>
        <time datetime="2019-11-20T15:46:00+00:00">20 Nov 2019, 15:46</time>
      </address>
      <p>Текст заяви оприлюднений на сторінці в <a href="https://www.facebook.com/dogrujol/posts/2499882433440229">Facebook</a> голови Меджлісу кримскотатасркого народу Рефата Чубарова.</p>
      <p>«Будь-які договори, рішення або дії влади будь-якої держави, пов'язані з територією тимчасового окупованого Російською Федерацією Криму, включаючи прилеглі акваторії Чорного і Азовського морів, Керченської протоки і затоки Сиваш, які обмежують права та інтереси кримськотатарського народу - корінного народу Криму, є неправомірними з моменту їх прийняття або здійснення, а зміст прийнятих без участі кримськотатарського народу договорів і угод у цій сфері є таким, що не відповідає вимогам природного, звичаєвого і договірного міжнародного права», - йдеться в заяві.</p>
      <p>Меджліс кримськотатарського народу закликав Президента Володимира Зеленського «негайно подати до Верховної Ради України законопроєкти, підготовані Робочою групою Конституційної комісії: «Про внесення змін до Розділу Х Конституції України «Автономна Республіка Крим», «Про статус кримськотатарського народу», «Про корінні народи України».</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2821734-zerkal-progras-rosii-v-sudi-oon-dozvolit-ukraini-vimagati-kompensaciu.html">Зеркаль: Програш Росії в суді ООН дозволить Україні вимагати компенсацію</a>
      </blockquote>
      <p>Як повідомлялося, в травні 2017 року в Україні була створена Робоча група з напрацювання пропозицій змін і доповнень до Конституції України щодо АР <a href="https://www.ukrinform.ua/tag-krim">Крим</a>. До її складу увійшли народні депутати всіх фракцій, провідні правознавці та юристи, а також представники Меджлісу кримськотатарського народу. У квітні 2018 року робоча група завершила роботу над поправками та прийняла текст змін і доповнень.</p>
      <p>Після зустрічі Президента України Володимира Зеленського з лідерами кримських татар народний депутат України Мустафа Джемілєв розповів, що Зеленський підтримує ідею створення кримськотатарської автономії.</p>
      <p>Пізніше Президент України заявив, що надання автономії кримським татарам - один із шляхів підтримки корінного народу Криму, але це не спростить деокупацію Криму.</p>
      <p>13 листопада Постійний представник Президента України в Автономній Республіці Крим Антон Кориневич заявив, що питання кримськотатарської автономії потрібно винести на більш широкий дискурс, так як суспільство не розуміє, про що йде мова.</p>
    </article>
  </body>
</html>