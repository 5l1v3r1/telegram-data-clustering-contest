<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/katowice,51/czechowice-dziedzice-lokomotywa-uderzyla-na-przejezdzie-w-ciezarowke,986874.html"/>
    <meta property="og:site_name" content="TVN24"/>
    <meta property="article:published_time" content="2019-11-20T15:29:23+00:00"/>
    <meta property="og:title" content="Utknął w korku, chciał wycofać i zderzył się z lokomotywą"/>
    <meta property="og:description" content="- Kierowca ciężarówki wjechał tyłem na przejazd kolejowy. Maszynista lokomotywy zauważył go i zaczął hamować. Uderzył między kabinę a naczepę - mówi policjant. Nikt nie ucierpiał w zderzeniu, ale o..."/>
  </head>
  <body>
    <article>
      <h1>Utknął w korku, chciał wycofać i zderzył się z lokomotywą</h1>
      <address><time datetime="2019-11-20T15:29:23+00:00">20 Nov 2019, 15:29</time> by <a rel="author">mag/ks/kwoj</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/038ae83b-5f32-4e9f-81d8-38ca7faf1884-480p.mp4" autoplay="" loop=""/>
        <figcaption>Lokomotywa uderzyła na przejeździe w ciężarówkę<cite>Foto: śląska policja | Video: śląska policja</cite></figcaption>
      </figure>
      <h3>- Kierowca ciężarówki wjechał tyłem na przejazd kolejowy. Maszynista lokomotywy zauważył go i zaczął hamować. Uderzył między kabinę a naczepę - mówi policjant. Nikt nie ucierpiał w zderzeniu, ale od siódmej rano tor w Czechowicach-Dziedzicach był zablokowany.</h3>
      <p>W środę tuż przed siódmą rano w Czechowicach-Dziedzicach na przejeździe kolejowym w ciągu ulicy Czystej ciężarówka zderzyła się z lokomotywą na trasie kolejowej Katowice - Wisła.</p>
      <related>
        <a href="https://www.tvn24.pl/poznan,43/zderzenie-ciezarowki-z-szynobusem-zablokowana-byla-trasa-kolejowa,986250.html"/>
      </related>
      <p>- Kierowca wiózł betonowe podkłady kolejowe do jednego z przedsiębiorstw przy ulicy Czystej. Ale na ulicy była kolejka samochodów na budowę na innej posesji, dlatego postanowił wycofać - mówi Roman Szybiak, rzecznik policji w Bielsku-Białej.</p>
      <p>Cofając, wjechał na przejazd a po torze jechała w jego stronę lokomotywa.</p>
      <p>Szybiak: - Maszynista zauważył ciężarówkę i zaczął hamować. Udało mu się zmniejszyć prędkość do 15 kilometrów na godzinę. Uderzył w samochód między kabiną a naczepą.</p>
      <h3>Przejazd niestrzeżony</h3>
      <p>Lokomotywa nie ciągnęła wagonów. W zderzeniu nie ucierpieli także prowadzący obie maszyny. 50-letni kierowca ciężarówki oraz 34-letni maszynista byli trzeźwi.</p>
      <p>Przejazd jest niestrzeżony.</p>
      <p>- Kierowcy powinni zachować szczególną ostrożność, obserwować drogę i otoczenie. Kierowca ciężarówki tego nie zrobił, chociaż mijał ten przejazd wcześniej - mówi Szybiak.</p>
      <p>Dokładne przyczyny i przebieg zdarzenia ustalą eksperci z Państwowej Komisji Badania Wypadków Kolejowych.</p>
      <p>Ruch kolejowy na torze został wstrzymany, sprzątanie trwało jeszcze po godzinie 14.</p>
      <p>- Pociągi cały czas kursowały, w Czechowicach kierowane były na inny tor, występowały kilkuminutowe opóźnienia - mówi Magdalena Iwańska, rzeczniczka Kolei Śląskich.</p>
    </article>
  </body>
</html>