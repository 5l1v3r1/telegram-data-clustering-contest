<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prlekija-on.net/lokalno/22803/unicevalec-kombajnov-v-koruzo-nastavljal-tudi-naboje-s-sibrami.html"/>
    <meta property="og:site_name" content="Prlekija on net"/>
    <meta property="article:published_time" content="2019-11-20T15:13:00+00:00"/>
    <meta property="og:title" content="Uničevalec kombajnov v koruzo nastavljal tudi naboje s šibrami, ki bi lahko bili smrtno nevarni"/>
    <meta property="og:description" content="Ob vsem kar se v zadnjih letih, zlasti letošnjo jesen, dogaja v Negovi in okolici ter tudi širšem območju občin Gornja Radgona in Benedikt, ko neznani storilec kot po tekočem traku uničuje kombajne za siliranje in žetev koruze, ter tako ogroža eksistenco in tudi življenja kmetovalcev, se najbrž v grobu obrač ..."/>
  </head>
  <body>
    <article>
      <h1>Uničevalec kombajnov v koruzo nastavljal tudi naboje s šibrami, ki bi lahko bili smrtno nevarni</h1>
      <h2>Ne le cevi iz nerjavečega jekla, temveč tudi naboji s šibrami so bili nastavljeni v koruzi in le sreči se gre zahvaliti, da Aljaž Bratuša še živi</h2>
      <address><time datetime="2019-11-20T15:13:00+00:00">20 Nov 2019, 15:13</time> by <a rel="author">Prlekija-on.net</a></address>
      <figure>
        <img src="https://www.prlekija-on.net/uploaded/2019_11/unicevalec-kombajnov-v-koruzo-nastavljal-tudi-naboje-s-sibrami_31485183700.jpg"/>
        <figcaption>Nastavljena plastenka z naboji in šibrami</figcaption>
      </figure>
      <p>Ob vsem kar se v zadnjih letih, zlasti letošnjo jesen, dogaja v Negovi in okolici ter tudi širšem območju občin Gornja Radgona in Benedikt, ko neznani storilec kot po tekočem traku uničuje kombajne za siliranje in žetev koruze, ter tako ogroža eksistenco in tudi življenja kmetovalcev, se najbrž v grobu obračajo najbolj znani Negovčani, kot so: teolog, filozof, psiholog, antropolog, akademik <b>Anton Trstenjak</b>, izumitelj, dobrotnik in predsedniški kandidat <b>Ivan Kramberger</b>, duhovnik in zgodovinar <b>Matej Slekovec</b> idr. Žalostno je, da v 21. stoletju ljudje ne morejo mirno in spokojno živeti na svojem ognjišču, ter ustvarjati zase, za svojo družino in svojo živino. Še bolj žalostno je, kako daleč maščevalnost in sovraštvo pripelje človeka, da je pripravljen na tako nizkotna dejanja, kot se že nekaj let, zlasti iztekajočo se jesen, dogaja na območju Slovenskih goric, zlasti v občinah Gornja Radgona in Benedikt.</p>
      <p>Drugače si namreč ne moremo predstavljati dejstva, da je samo v dobrem mesecu dni, septembra in oktobra, tukaj bilo obravnavanih kar 20 poškodovanj kombajnov, 13 na območju PP Gornja Radgona, ter sedem na območju PP Lenart. Oškodovanih je bilo najmanj 15 lastnikov kombajnov, kajti v dveh primerih sta lastnika bila oškodovana po dvakrat, največji oškodovanec pa <b>Feliks Kramberger</b> iz Negove, ki se s soprogo Anico ukvarja predvsem z govedorejo. Huje od ostalih sta bila odškodovana tudi Krambergerjev sosed, <b>Aljaž Bratuša</b> iz Negove, ter <b>Uroš Cetl</b> iz Sp. Ščavnice, ki sta "nasedla" po dvakrat. Zlasti Bratuša bi imel še več škode, lahko pa bi bilo še kaj huje, če v nekaj primerih, še pred žetvijo oz. siliranjem, ne bi izvedli iskalne akcije, ko so pred prihodom kombajna, odkrili takšne in drugačne ovire. Po prepričanju mnogih poznavalcev bi se lahko zgodilo tudi, da bi kdo umrl. Hujše poškodbe ali še kaj hujšega bi se lahko zgodile že po nastavljenih ceveh, ki bi ob "srečanju" z noži kombajna lahko odleteli proti vozniku kombajna ali pa v bližnjo okolico in bi torej lahko poškodovalo ljudi.</p>
      <h3>Je bila to grožnja s smrtjo?</h3>
      <p>Sedaj pa smo iz okolice Gornje Radgone dobili tudi avtentične dokaze, da neznanec ni nastavljal le cevi iz nerjavečega jekla - rostfrei, temveč tudi naboje s šibrami, ki sicer ne sodijo med eksplozivna sredstva, toda v določenih primerih ob morebitnem udaru med noži kombajna, se lahko naboj tudi sproži... "<i>Po tem, ko so v soboto, 12.10.2019 na koruznem polju v Negovi poškodovali enoredni kombajn zaradi nastavljenega rosfraja, so 14.10.2019, na srečo pred kombajnom naleteli na nastavljeno plastenko z naboji in šibrami. V primeru, da bi s kombajnom zadevo poželi, bi lahko prišlo do eksplozije ali pa bi metki pričeli leteti iz rora kombajna. Če nabojev ne bi našli pred kombajnom bi lahko slednji povzročili smrtne žrtve. Primer je bil prijavljen policiji, ki bi naj najdeno plastenko posredovala na analizo v Ljubljano. Do danes še vedno nismo prijeli nobenih odgovorov, ali je bil v plastenki tudi smodnik, ali policisti zadevo sploh še preiskujejo. Kdaj bo storilec kaznovan za svoja dejanja? Je bila to grožnja s smrtjo? Lastnik kmetije, kjer je bila zadeva najdena, ima sicer v lasti 2 samohodna kombajna, a je zaradi nastavljenih rosfraj izdelkov na lastnih parcelah in pri strankah, ki jim je nudil usluge siliranja letos prenehal z nudenjem uslug, sam pa se je odločil za siliranje z enorednim kombajnom. Pri siliranju z enorednim kombajnom je strojnik še bolj izpostavljen smrtni nevarnosti, saj je bližje delovnemu stroju. Je pa ta lastnik kmetije iz Negove bil prva žetev tovrstnega kaznivega dejanja že pred štirimi leti. Najprej so bili ti izdelki iz rosfraja nastavljeni le na njegovih parcelah, kasneje pa tudi pri vseh njegovih strankah. Storilec njive izbira torej s točno določenim namenom - uničiti kombajn točno določeni osebi. Storilec torej dobro ve, kdo je lastnik katere njive in katere koruze so namenjene siliranju</i>", nam je potrdil naš vir iz okolice Gornje Radgone.</p>
      <p>Omenjeni naboji v plastenki so sicer bili najdeni v Negovi, pri mladem gospodarju <b>Aljažu Bratuši</b>. "<i>Našel jih je njegov brat, star 21 let, ki je pred enorednim kombajnom pregledoval vsako vrsto koruze posebej prav zaradi strahu pred nastavljenimi zadevami, saj so oni 4 leta glavna tarča</i>", nam je še sporočil dober poznavalec razmer na tem območju, zlasti pri Bratuševih, saj nam je potrjeno, da so se pri njih, poleg uničevanja kombajnov ves ta čas ponavljali različni dogodki, kot so: preluknjana folija na silosih, prerezane silažne in suhe bale, z gnojnico zalita vhodna vrata in avtomobili, železo najdeno tudi v žitih in v travnikih, za njih je bila podana tudi lažna prijava, da je nekdo padel v hruško (tudi ta primer še ni razrešen in raziskan, op.p), Naš vir omenja tudi ponarejanje podpisa Aljaža Bratuša na uradni listini. "<i>Tudi tukaj zadeva še ni razsikana in pojasnjena, je pa takih in podobnih dogodkov pri njih še veliko več. Gre morda v vseh primerih za enega in istega storilca?</i>" Se sprašuje naš vir.</p>
      <h3>Analiz plastenke z naboji še ni</h3>
      <p>Po novih odkritjih, ki so jih nam posredovali oškodovani in prestrašeni ljudje, kjer očitno gre za veliko več kot samo ustrahovanje in uničevanje tuje lastnine, smo zadevo preverili tudi pri policiji. Predvsem bi bilo zanimivo uradno slišati, ali policisti doslej neznanega storilca, poleg uničenja tuje lastnine, obravnavajo tudi zaradi poskusa uboja ali vsaj povzročitve splošne nevarnosti, pa veliko nismo izvedeli. Policisti namreč opravljajo svoje delo in zaradi interesa preiskave ne želijo dajati podrobnih podatkov. Je pa nam tiskovna predstavnica PU Murska Sobota, <b>Suzana Rauš</b> potrdila, da "<i>glede najdbe sumljivega predmeta (plastenke z naboji op.p.) o katerem sprašujete, vas obveščamo, da v danem primeru ne gre za eksplozivno telo in je bil predmet posredovan v nadaljnjo preiskavo, vendar analiz še nimamo</i>". Torej, čeprav so policisti skopi pri izjavah, državljani pričakujejo, da bo storilec čim prej odkrit in pripeljan pred sodnike. Tudi naši neuradni viri potrjujejo, da je dan, ko se bo to zgodilo, vse bližje... V vsakem primeru gre za dobrega poznavalca kmetijske mehanizacije, saj je uničevalec v prejšnjih letih uporabljal nekakšne "mehkejše" ovire, katere je kombajn presekal in razkosal, zato je letos uporabljal posebno, močnejšo cev, katero ob tem "zamaskira" pred morebitnim senzorskim odkritjem.</p>
      <p>Samo uničenje kombajnov na tem območju Slovenskih goric je sicer že vse od 10. septembra ena glavnih tem vseh pogovorov, zlasti kmetijcev, a tudi drugih, bodisi ob gostilniških pultih, bodisi kje drugje. In največkrat je skorajda javna tajna, da naj bi vse gorje kmetovalcem in lastnikom kombajnov povzročila ena in ista oseba. Govori se o moškem z območja občine Radenci, a brez kakršnihkoli materialnih dokazov policija ne more na tožilstvo in pozneje na sodišče. Tega se policisti in kriminalisti zavedajo, in ker imajo očitno "v igri" prebrisanega storilca, lahko bi dejali pravega profesionalca, ga je težko odkriti in spraviti za zapahe... Kljub temu komandir PP Gornja Radgona <b>Aleksander Kreslin</b> pravi, da so policisti na strani kmetovalcev in sploh oškodovancev in delajo vse, da bi imeli dovolj dokazov zoper storilca. "<i>Kmetom lahko sporočimo, da smo na njihovi strani in se aktivno vključujemo v zadevo oziroma skušamo narediti vse, da bi prišli na sled storilcu kaznivega dejanja</i>", je zagotovil Kreslin.</p>
    </article>
  </body>
</html>