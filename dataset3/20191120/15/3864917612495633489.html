<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2822209-rabosapka-kvapit-radu-zi-zminami-do-zakonu-pro-dbr.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T15:09:00+00:00"/>
    <meta property="og:title" content="Рябошапка квапить Раду зі змінами до закону про ДБР"/>
    <meta property="og:description" content="Генпрокурор Руслан Рябошапка наголосив на важливості якнайшвидшого прийняття парламентом змін до закону про ДБР, включно з правкою, яка стосується можливості переходу слідчих у &quot;справах Майдану&quot; до ДБР."/>
  </head>
  <body>
    <article>
      <h1>Рябошапка квапить Раду зі змінами до закону про ДБР</h1>
      <h2>Генпрокурор Руслан Рябошапка наголосив на важливості якнайшвидшого прийняття парламентом змін до закону про ДБР, включно з правкою, яка стосується можливості переходу слідчих у "справах Майдану" до ДБР.</h2>
      <address>
        <time datetime="2019-11-20T15:09:00+00:00">20 Nov 2019, 15:09</time>
      </address>
      <p>Про це він заявив на брифінгу, повідомляє кореспондент Укрінформу.</p>
      <p>“Для нас принципово важливо також, щоб якомога швидше парламент прийняв зміни до закону про ДБР, і зокрема ту правку, яка стосується можливості переходу слідчих, які сьогодні розслідують провадження, пов'язані із "справами Майдану", до ДБР”, - сказав Рябошапка.</p>
      <p>Він пояснив, що більшість слідчих у "справах Майдану", якщо вони виявлять бажання перейти до ДБР, зможуть це зробити без конкурсу і додаткових процедур.</p>
      <p>“Це важливо для нас, оскільки у них є відповідний запас знань, вони володіють інформацією щодо ходу розслідування (справ Майдану — ред.)”, - зазначив генпрокурор.</p>
      <p>Він уточнив, що це також допоможе швидше передавати ці справи від ГПУ до ДБР.</p>
      <p>Як повідомлялося, 20 листопада органи прокуратури остаточно втрачають слідчі функції, після чого "справи Майдану" мають перейти частково — до Держбюро розслідувань, частково — до НАБУ.</p>
      <p>17 листопада адвокат Євгенія Закревська заявила, що слідство у "справах Майдану" зупиниться з 20 листопада на невизначений час, бо Верховна Рада “не встигла” проголосувати необхідні поправки до закону про <a href="https://www.ukrinform.ua/tag-derzburo-rozsliduvan">ДБР</a>.</p>
      <p>Зокрема, Закревська писала про правку, яка дозволяє частині слідчих по Майдану перейти в ДБР і зберегти розслідування (поправку №318 до законопроекту №2116).</p>
      <p>За її словами, наступного разу провести голосування у Верховній Раді з цього питання можна буде 3 грудня.</p>
      <p>У той же день адвокатська дорадча група, яка об’єднує адвокатів родин Небесної сотні, оприлюднила заяву, у якій вимагала скликати позачергову сесію Верховної Ради, щоб слідство у "справах Майдану" не зупинилося.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2822078-rabosapka-zaavlae-so-ne-zupinav-obsuki-u-merii-dnipra-pid-cas-vizitu-misii-mvf.html">Рябошапка заявляє, що не зупиняв обшуки у мерії Дніпра під час візиту місії МВФ</a>
      </blockquote>
      <p>У свою чергу, 18 листопада голова Верховної Ради Дмитро Разумков назвав малореалістичним скликання позачергової сесії для ухвалення поправки до законопроєкту про Державне бюро розслідувань, як того вимагають адвокати героїв Небесної сотні.</p>
      <p>Водночас Разумков висловив сподівання, що законопроєкт розглянуть й ухвалять у цілому в перший робочий день Верховної Ради у форматі пленарного засідання.</p>
    </article>
  </body>
</html>