<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/ambasada-sua-despre-gestul-consulului-turc-este-regretabil-ca-reprezentantii-guvernului-turc-au-obiectat-in-mod-public-fata-de-rolul-unui-reprezentant-al-sua-si-l-au-impiedicat-sa-vorbeasca.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-20T15:26:42+00:00"/>
    <meta property="og:title" content="Ambasada SUA despre gestul consulului turc: ”Este regretabil că reprezentanții Guvernului turc au obiectat în mod public față de rolul unui reprezentant al SUA și l-au împiedicat să vorbească”"/>
    <meta property="og:description" content="Ambasada SUA a respins dur gestul consulului Turciei la Constanța, care a coborât-o pe reprezentanta ambasadei de pe scena unui eveniment cu public"/>
  </head>
  <body>
    <article>
      <h1> Ambasada SUA despre gestul consulului turc: ”Este regretabil că reprezentanții Guvernului turc au obiectat în mod public față de rolul unui reprezentant al SUA și l-au împiedicat să vorbească” </h1>
      <address><time datetime="2019-11-20T15:26:42+00:00">20 Nov 2019, 15:26</time> by <a rel="author">Redacția</a></address>
      <p>Ambasada SUA a respins dur gestul consulului Turciei la Constanța, care a coborât-o pe reprezentanta ambasadei de pe scena unui eveniment cu public înainte ca aceasta să țină un discurs, pe motiv că nu figurează în program.</p>
      <p>”Statele Unite ale Americii consideră că libertatea religioasă este un drept universal al omului și stă la baza protecției celorlalte drepturi inalienabile, incluzând libertatea de exprimare și libertatea de întrunire. Susținem libertatea religioasă și de credință în întreaga lume și depunem eforturi pentru a demonstra angajamentul nostru pentru protejarea minorităților religioase oricând este posibil. Este regretabil faptul că reprezentanții Guvernului turc au obiectat în mod public față de rolul unui înalt reprezentant al SUA și au împiedicat-o să vorbească la un eveniment care sărbătorea valorile de libertate religioasă și diversitate pe care le împărtășim în România”, au declarat reprezentanții Ambasadei SUA pentru <a href="https://www.info-sud-est.ro/ruptura-intre-muftiatul-cultului-musulman-si-consulatul-turciei-la-constanta-dupa-scandalul-diplomatic-cu-ambasada-sua-i-am-cerut-scuze-doamnei-rupp-asa-ceva-nu-se-face/">Info Sud-Est</a> și G4Media.ro.</p>
      <p>Reacția Ambasadei SUA vine după ce și muftiul Cultului Musulman din România, Murat Yusuf, s-a delimitat categoric de gestul consulului Turciei. Muftiul Murat Yusuf a declarat pentru Info Sud-Est că ”ne pare rău de atitudinea pe care au avut-o reprezentanții statului turc. Evenimentul a fost organizat în România, iar noi avem relații bune cu SUA”.</p>
      <p>Muftiul a contrazis categoric și afirmațiile Consultatului turc, care spusese că participarea și susținerea unui discurs de către Abigail Rupp nu erau prevăzute în program: ”Noi ne-am cerut scuze, dumneaei era pe lista vorbitorilor, evenimentul era organizat de Muftiat, ne pare rău de atitudinea pe care au avut-o reprezentanții statului turc, respectiv consulul și cei doi atașați pe servicii religioase”.</p>
      <p>Consulatul Turciei la Constanța a transmis pentru Info Sud-Est că, din punctul lor de vedere, participarea și susținerea unui discurs de către Abigail Rupp nu erau prevăzute în program și că au rugat-o pe aceasta ”să fie înțelegătoare” și să coboare de pe scenă:</p>
      <p>”Potrivit Consulatului General al Republicii Turcia la Constanța și Biroului Atașatului pe Servicii de Religie, participarea la acțiunea prilejuită de Săptămâna Nașterii Profetului și susținerea unui discurs de către un reprezentant al Ambasadei SUA la București nu erau prevăzute. Din acest motiv, Consulul General al Republicii Turcia la Constanța dl. Turan i-a explicat politicos situația reprezentantei Ambasadei SUA la București, a rugat-o să fie înțelegătoare și să nu își susțină discursul. Reprezentanta Ambasadei SUA la București a înțeles situația, nu și-a susținut discursul și a coborât de pe scenă, iar domnul Consul General i-a mulțumit pentru înțelegere”, au transmis reprezentanții Consulatului General al Turciei la Constanța.</p>
      <p>
        <i>Foto: Hans Klemm / Facebook</i>
      </p>
    </article>
  </body>
</html>