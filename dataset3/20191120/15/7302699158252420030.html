<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/around/detail/9620000111582"/>
    <meta property="og:site_name" content="MGR Online"/>
    <meta property="article:published_time" content="2019-11-20T15:39:00+00:00"/>
    <meta property="og:title" content="เฮลิคอปเตอร์ตกในอัฟกานิสถาน ทหารมะกันเสียชีวิต 2 นาย"/>
    <meta property="og:description" content="เอเจนซีส์ - ทหารสหรัฐฯ 2 นาย เสียชีวิตจากเฮลิคอปเตอร์ตกที่อัฟกานิสถานในวันพุธ (20 พ.ย.) จากการเปิดเผยของกองทัพสหรัฐฯ"/>
  </head>
  <body>
    <article>
      <h1>เฮลิคอปเตอร์ตกในอัฟกานิสถาน ทหารมะกันเสียชีวิต 2 นาย</h1>
      <address><time datetime="2019-11-20T15:39:00+00:00">20 Nov 2019, 15:39</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011543301.JPEG"/>
      </figure>
      <p><b>เอเจนซีส์ - ทหารสหรัฐฯ 2 นาย เสียชีวิตจากเฮลิคอปเตอร์ตกที่อัฟกานิสถานในวันพุธ (20 พ.ย.) จากการเปิดเผยของกองทัพสหรัฐฯ</b><br/><br/>คำแถลงของกองทัพสหรัฐฯ ระบุว่า สาเหตุการตกของเฮลิคอปเตอร์นั้นอยู่ระหว่างการสืบสวน อย่างไรก็ตาม รายงานเบื้องต้นไม่ได้บ่งชี้ว่าตกเพราะโดนยิงจากศัตรู<br/><br/>กลุ่มติดอาวุธตอลิบานในอัฟกานิสถานอ้างว่าเป็นฝีมือของพวกเขาที่ทำให้เฮลิคอปเตอร์ลำนี้ตก ในจังหวัดโลการ์ ทางใต้ของกรุงคาบูล เมืองหลวงอัฟกานิสาน<br/><br/>โฆษกตอลิบานระบุทางทวิตเตอร์ว่า เฮลิคอปเตอร์ชีนุก ของกองทัพสหรัฐฯ ถูกยิงตกและพังยับเยินเมื่อคืนที่ผ่านมา ขณะพยายามจะจู่โจมฐานที่มั่นมูจาฮีดีนในเขตปังรัม จังหวัดโลการ์<br/><br/>อย่างไรก็ตาม ยังไม่สามารถตรวจสอบได้ว่าคำกล่าวอ้างดังกล่าวเป็นจริงหรือไม่ และที่ผ่านมา กลุ่มตอลิบานมักแอบอ้างว่าเป็นฝีมือพวกเขาอยู่บ่อยครั้งเวลาที่มีอากาศยานตก ขณะที่รัฐบาลอัฟกานิสถานไม่คิดว่าจะเป็นการตกเพราะฝีมือศัตรู<br/><br/>"การตกของเฮลิคอปเตอร์ดังกล่าวนั้นไม่เกี่ยวกับการโจมตีของศัตรู และไม่มีสมาชิกกองกำลังความมั่นคงอัฟกันได้รับบาดเจ็บ" โฆษกกระทรวงกลาโหมอัฟกานิสถานระบุ<br/><br/>หนึ่งวันก่อนหน้านี้ กลุ่มตอลิบานเพิ่งจะปล่อยตัวประกันชาวตะวันตก 2 ราย แลกกับคนของตอลิบาน 3 รายที่ถูกรัฐบาลอัฟกันควบคุมตัวไว้</p>
    </article>
  </body>
</html>