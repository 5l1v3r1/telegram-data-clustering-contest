<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/ellada/prothesmia-15-imeron-se-osous-exoun-katalavei-paranomos-ktiria-na-ta-ekkenosoun/2919872/"/>
    <meta property="og:site_name" content="Newsit.gr"/>
    <meta property="article:published_time" content="2019-11-20T15:05:49+00:00"/>
    <meta property="og:title" content="Προθεσμία 15 ημερών σε όσους έχουν καταλάβει παρανόμως κτίρια να τα εκκενώσουν"/>
    <meta property="og:description" content="Με ανακοίνωσή του το υπουργείο Προστασίας του Πολίτη καλεί να εκκενωθούν τα παρανόμως καταληφθέντα ιδιωτικά ή δημόσια κτίρια. Τι θα γίνει με τους πρόσφυγες που είναι μέσα σε καταλήψεις. Η προθεσμία των 15 ημερών ξεκινά από σήμερα."/>
  </head>
  <body>
    <article>
      <h1>Προθεσμία 15 ημερών σε όσους έχουν καταλάβει παρανόμως κτίρια να τα εκκενώσουν</h1>
      <h2>Με ανακοίνωσή του το υπουργείο Προστασίας του Πολίτη καλεί να εκκενωθούν τα παρανόμως καταληφθέντα ιδιωτικά ή δημόσια κτίρια. Τι θα γίνει με τους πρόσφυγες που είναι μέσα σε καταλήψεις. Η προθεσμία των 15 ημερών ξεκινά από σήμερα.</h2>
      <address><time datetime="2019-11-20T15:05:49+00:00">20 Nov 2019, 15:05</time> by <a rel="author">Newsit Newsroom</a></address>
      <p>Τελεσίγραφο σε όσους έχουν καταλάβει παράνομα δημόσια ή ιδιωτικά κτίρια δίνει με ανακοίνωσή του το υπουργείο Προστασίας του Πολίτη. Καλεί τους καταληψίες να τα εκκενώσουν. Όπως αναφέρεται επίσης για τα ιδιωτικά κτίρια, οι καταληψίες θα πρέπει να έρθουν σε επαφή με τους ιδιοκτήτες και να τα ενοικιάσουν. Όσον αφορά στους πρόσφυγες ή μετανάστες που μένουν σε καταλήψεις καλούνται να έρθουν σε επαφή με τις υπηρεσίες του υπουργείου.</p>
      <p>
        <b>Στην ανακοίνωση του υπουργείου Προστασίας του Πολίτη αναφέρεται:</b>
      </p>
      <p>
        <i>«Καλούνται όσοι παρανόμως έχουν καταλάβει κτήρια, δημόσια ή ιδιωτικά, να τα εκκενώσουν. Εάν σε αυτά στεγάζονται αιτούντες άσυλο ή υπήκοοι τρίτων χωρών, να ενημερωθούν ότι θα μεταφερθούν σε δομές παραμονής της ενδοχώρας. Για τον σκοπό της μετακίνησης, θα επικοινωνήσουν μαζί τους, οι αρμόδιες υπηρεσίες του Υπουργείου Προστασίας του Πολίτη. Εάν τα κτήρια είναι ιδιωτικά, για να παραμείνουν οι σημερινοί καταληψίες χρειάζεται να έρθουν σε επαφή με τους ιδιοκτήτες και να συμφωνήσουν σε όρους μίσθωσης. Η προθεσμία για την εκκένωση είναι 15 ημέρες από τη δημοσίευση της παρούσης στον Τύπο».</i>
      </p>
    </article>
  </body>
</html>