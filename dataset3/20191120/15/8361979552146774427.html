<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/virus-koksaki-v-odesi-ogolosheno-karantin-u-shkoli-novini-ukrajini-50054682.html"/>
    <meta property="og:site_name" content="НВ"/>
    <meta property="article:published_time" content="2019-11-20T15:48:00+00:00"/>
    <meta property="og:title" content="Перші ознаки. Що відомо про спалах вірусу Коксакі в Одесі"/>
    <meta property="og:description" content="У школі в Одесі на карантин закрили вісім класів. Окрім звичних простудних захворювань, в учнів виявили випадок вірусу Коксакі."/>
  </head>
  <body>
    <article>
      <h1>Перші ознаки. Що відомо про спалах вірусу Коксакі в Одесі</h1>
      <h2>У школі в Одесі на карантин закрили вісім класів. Окрім звичних простудних захворювань, в учнів виявили випадок вірусу Коксакі.</h2>
      <address>
        <time datetime="2019-11-20T15:48:00+00:00">20 Nov 2019, 15:48</time>
      </address>
      <p>Про це повідомила директор міського департаменту освіти і науки Олена Буйневич. Вона додала, що це захворювання регулярно спостерігають у дитячих і шкільних колективах.</p>
      <p>«Більш ніж 30% учнів цих класів хворіють на гострі респіраторні захворювання, серед яких є випадки не тільки простудних захворювань, а й вірусу Коксакі. Звертаємо увагу на необхідність дотримання вимог соціальної відповідальності на необхідність того, якщо дитина має ознаки гострих респіраторних захворювань, навіть якщо мамі здається, що немає нічого страшного, просимо не відпускати дітей з такими ознаками навчальних закладів», — зауважила Буневич.</p>
      <h3>Як проявляється вірус Коксакі</h3>
      <p>Представниця департаменту освіти Олена Буйневич додала, що вірус Коксакі входить у категорію гострих респіраторних вірусних інфекцій і швидко розповсюджується. Його симптоми схожі на грип, але супроводжуються висипом на долонях.</p>
      <p>Вірус Коксакі швидко вражає тих, хто контактує із хворою людиною. Це ентеровірусне захворювання, зараження можливо повітряно-крапельним шляхом, через продукти, які не пройшли термічну обробку, або через воду. Також вірус Коксакі називають хворобою немитих рук. Мікроби вражають шлунково-кишковий тракт. Найбільше до зараження схильні діти віком від 3 до 10 років.</p>
      <p>Перші ознаки хвороби дуже схожі на грип або застуду, а вже за кілька днів з’являються інші симптоми — невеликі бульбашки із рідиною на тілі. У першу чергу висип може проявитися у роті або на статевих органах. Бульбашки не викликають свербіж, але супроводжуються болем та дискомфортом. Ще один симптом Коксакі - діарея. Якщо вчасно не звернутися до лікаря, то є ризик ускладнень: загального запалення центральної нервової системи, менінгіту, паралічу, перикардиту або діабету.</p>
      <h3>Сезонний рівень</h3>
      <p>Рівень зараження гострими респіраторними вірусними захворюваннями на Одещині поки не перетнув епідеміологічний поріг. Про це повідомила лікар-епідеміолог вищої категорії Департаменту охорони здоров’я Одеської ОДА Людмила Красницька.</p>
      <p>За її словами, минулого тижня рівень захворюваності залишався на рівні сезонного. А щоб запобігти осіннім хворобам, потрібно робити щеплення, додала Красницька. Вакцин, за її словами, достатньо.</p>
      <p>«За неделю заболеваемость выросла на 7%. По всем нашим прогнозам подъем заболеваемости мы ожидаем в конце ноября-начало декабря. Сейчас самое основное мероприятие, которое необходимо сделать, это иммунизация. Вакцина у нас есть, и каждая поликлиника делает эту иммунизацию», — зазначила Красницька.</p>
      <p>Восени активізуються гострі респіраторні вірусні інфекції, а з початком зими більш вірогідно захворіти на грип. Запобігти йому допоможе вакцина, зауважила у коментарі Радіо НВ професор Алла Мироненко.</p>
      <p>Епідеміолог зазначила, що не завжди можна відрізнити грип від ГРВІ за клінічними ознаками. Підхопити вірус можна не лише повітряно-крапельним шляхом, а й при контакті з брудними поверхнями. Втім після хвороби на ГРВІ виробляється імунітет.</p>
      <p>«Не застуджуватися, мазати ніс, уникати скупчення людей, мити руки, тому що ГРВІ - це вірус, який виживає на поверхнях. Не обов’язково це передається через кашель», — зауважила Мироненко.</p>
    </article>
  </body>
</html>