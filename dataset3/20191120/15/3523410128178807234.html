<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640984/%D9%86%D8%A8%D8%A7%DB%8C%D8%AF-%D8%A2%D8%B2%D8%A7%D8%AF%DB%8C%E2%80%8C%D9%87%D8%A7%DB%8C-%D9%85%D8%B4%D8%B1%D9%88%D8%B9-%D9%85%D8%B1%D8%AF%D9%85-%D8%B1%D8%A7-%D9%86%D8%A7%D8%AF%DB%8C%D8%AF%D9%87-%DA%AF%D8%B1%D9%81%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T15:21:00+00:00"/>
    <meta property="og:title" content="نباید آزادی‌های مشروع مردم را نادیده گرفت"/>
    <meta property="og:description" content="رئیس کمیته سیاسی فراکسیون امید تاکید کرد که کسی با اعتراضات مسالمت آمیز مشکلی ندارد اما در هیچ جای دنیا نیز کسی از اقدامات خشونت آمیز استقبال نمی کند."/>
  </head>
  <body>
    <article>
      <h1>
        <a href="https://www.bultannews.com/fa/news/640984/%D9%86%D8%A8%D8%A7%DB%8C%D8%AF-%D8%A2%D8%B2%D8%A7%D8%AF%DB%8C%E2%80%8C%D9%87%D8%A7%DB%8C-%D9%85%D8%B4%D8%B1%D9%88%D8%B9-%D9%85%D8%B1%D8%AF%D9%85-%D8%B1%D8%A7-%D9%86%D8%A7%D8%AF%DB%8C%D8%AF%D9%87-%DA%AF%D8%B1%D9%81%D8%AA">نباید آزادی‌های مشروع مردم را نادیده گرفت</a>
      </h1>
      <h2>رئیس کمیته سیاسی فراکسیون امید تاکید کرد که کسی با اعتراضات مسالمت آمیز مشکلی ندارد اما در هیچ جای دنیا نیز کسی از اقدامات خشونت آمیز استقبال نمی کند.</h2>
      <address><time datetime="2019-11-20T15:21:00+00:00">20 Nov 2019, 15:21</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، جلال میرزایی با اشاره به ناآرامی‌های اخیر در کشور و <b>قطعی اینترنت</b> بیان کرد: ایجاد <b>ناآرامی‌ها</b> در کشور بعد از اعلام سیاست دولت برای <b>مدیریت مصرف سوخت</b> قابل پیش بینی بود؛ چراکه مقدمات لازم آن فراهم نشده بود. اتخاذ برخی از تدابیر برای مدیریت بحران موثر بود. به عنوان مثال در ناامنی صلاح است که مدارس تعطیل شود تا کودکان آسیب نبینند.</p>
      <p>وی در ادامه اظهار کرد: اما زمان اجرای تدابیر باید مدیریت شود. اکنون آرامش در اکثر نقاط کشور برقرار شده و به نظر می‌رسد  به تدریج در برخی از استان‌ها اینترنت مجددا برقرار شود. درصد پایینی از کسب و کارها در داخل کشور با فضای اینترنت در ارتباط است اما در شرایط تحریم همین درصد پایین نیز از اهمیت ویژه‌ای برخوردار است که باید به آن توجه شود.</p>
      <p>نماینده مردم ایلام در مجلس با تاکید بر اینکه امنیت مردم در اولویت کشور است، گفت: تدابیری که دولت برای بازگشت امنیت به کشور انجام داده، حساب شده بود. در زمانی که کشور ناامن است و جان و مال مردم در خطر قرار گرفته نباید با سیاسی بازی به دنبال کسب محبوبیت برای خود باشیم؛ بلکه باید از محبوبیت خود برای تامین امنیت مردم خرج کنیم.</p>
      <p>وی در ادامه تاکید کرد: از سوی دیگر تامین امنیت مردم نباید به گونه‌ای باشد که حقوق و آزادی‌های مشروع مردم را نادیده بگیریم. همان طوری که مقام معظم رهبری تاکید داشتند کسی با اعتراضات مسالمت آمیز مشکلی ندارد. در هیچ جای دنیا نیز کسی از اقدامات خشونت آمیز استقبال نمی کند.</p>
      <p>وی در پایان افزود: اموال عمومی در اصل اموال مردم است و با افرادی که به اموال عمومی آسیب می‌زنند باید برخورد شود.</p>
      <p>انتهای پیام/</p>
    </article>
  </body>
</html>