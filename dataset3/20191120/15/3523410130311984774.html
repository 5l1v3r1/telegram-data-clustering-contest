<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640988/%D9%88%D8%A7%D8%B1%DB%8C%D8%B2-%D8%AD%D9%85%D8%A7%DB%8C%D8%AA-%D9%85%D8%B9%DB%8C%D8%B4%D8%AA%DB%8C-%D8%AF%D9%88%D9%84%D8%AA-%D8%A8%D8%B1-%D9%85%D8%A8%D9%86%D8%A7%DB%8C-%D8%A2%D8%B2%D9%85%D9%88%D9%86-%D9%88%D8%B3%D8%B9-%D8%AE%D8%A7%D9%86%D9%88%D8%A7%D8%B1"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T15:33:00+00:00"/>
    <meta property="og:title" content="واریز حمایت معیشتی دولت بر مبنای آزمون وسع خانوار"/>
    <meta property="og:description" content="سخنگوی ستاد شناسایی مشمولان حمایت معیشتی با بیان اینکه حمایت نقدی ۷ دهک جامعه رادر بر می‌گیرد، گفت: مبنای شناسایی، دارایی درآمد و ..."/>
  </head>
  <body>
    <article>
      <h1>
        <a href="https://www.bultannews.com/fa/news/640988/%D9%88%D8%A7%D8%B1%DB%8C%D8%B2-%D8%AD%D9%85%D8%A7%DB%8C%D8%AA-%D9%85%D8%B9%DB%8C%D8%B4%D8%AA%DB%8C-%D8%AF%D9%88%D9%84%D8%AA-%D8%A8%D8%B1-%D9%85%D8%A8%D9%86%D8%A7%DB%8C-%D8%A2%D8%B2%D9%85%D9%88%D9%86-%D9%88%D8%B3%D8%B9-%D8%AE%D8%A7%D9%86%D9%88%D8%A7%D8%B1">واریز حمایت معیشتی دولت بر مبنای آزمون وسع خانوار</a>
      </h1>
      <h2>سخنگوی ستاد شناسایی مشمولان حمایت معیشتی با بیان اینکه حمایت نقدی ۷ دهک جامعه رادر بر می‌گیرد، گفت: مبنای شناسایی، دارایی درآمد و ...</h2>
      <address><time datetime="2019-11-20T15:33:00+00:00">20 Nov 2019, 15:33</time> by <a rel="author">بولتن نیوز | bultannews.com</a></address>
      <p>به گزارش بولتن نیوز ، حسین میرزایی درباره واریزی مرحله اول<b> حمایت معیشتی</b> خانوار اظهارداشت: در این طرح ۶۰ میلیون نفر یعنی حدود ۱۸ میلیون خانوار طی سه نوبت مشمول دریافت <b>کمک معیشتی دولت</b> به صورت نقدی می شوند.</p>
      <p>سخنگوی ستاد شناسایی مشمولان حمایت معیشتی دولت با بیان اینکه در مرحله اول، کمک معیشتی ۲۰ میلیون خانوار واریز شد، ادامه داد: در نوبت نخست کل گستره جغرافیایی کشور مشمول دریافت این حمایت شدند و اینطور نبود که در مرحله اول، واریز در تعداد خاصی از استانها انجام شود.</p>
      <p>وی با تأکید بر اینکه هر نوبت گستره کل کشور را فرا می گیرد و توزیع استانی رعایت می شود، خاطرنشان کرد: اینکه سهم خانوارهای یک تا پنج نفره از دریافت این حمایت معیشتی چقدر است تا پایان واریز مرحله اول این طرح یعنی تا شنبه شب مشخص خواهد شد.</p>
      <p>میرزایی درباره مبنا و معیار شناسایی خانوارها، اظهار داشت: همچون شناسایی خانوارهای مشمول دریافت یارانه نقدی، در این طرح نیز براساس داده های پایگاه اطلاعات رفاه ایرانیان و از طریق آزمون وسع خانوارها به ترتیب از کم درآمدترین تا پردرآمدترین طبقه بندی می شوند و بر این اساس دهک های درآمدی را شناسایی می کنیم.</p>
      <p>سخنگوی ستاد شناسایی مشمولان حمایت معیشتی دولت با تأکید بر اینکه افرادی که در سه دهک بالای درآمدی باشند، به هیچ وجه مشمول دریافت حمایت معیشتی دولت نمی شوند، تصریح کرد: هفت دهک جامعه بر مبنای دارایی، درآمد و هزینه از حمایت نقدی دولت بهره مند می شوند.</p>
    </article>
  </body>
</html>