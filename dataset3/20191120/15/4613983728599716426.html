<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/wealth/da-stanesh-miliarder-ot-prodazhbata-na-katastrofirali-avtomobili.html"/>
    <meta property="og:site_name" content="Money.bg"/>
    <meta property="article:published_time" content="2019-11-20T15:24:01+00:00"/>
    <meta property="og:title" content="Да станеш милиардер от продажбата на катастрофирали автомобили"/>
    <meta property="og:description" content="Историята на 72-годишния Уилис Джонсън, създал компанията Copart"/>
  </head>
  <body>
    <article>
      <h1>Да станеш милиардер от продажбата на катастрофирали автомобили</h1>
      <address>
        <time datetime="2019-11-20T15:24:01+00:00">20 Nov 2019, 15:24</time>
      </address>
      <p>Кой би отказал да има в гаража си Ferrari 812 Superfast, което е истински звяр, който разполага със 789 конски сили и развива максимална скорост от близо 340 километра в час? А какво може да бъде по-хубаво от това да се сдобиеш с него срещу едва 91 500 долара вместо за 363 000 евро, за колкото се продава чисто нова?</p>
      <p>Точно това предлага американската платформа Copart, която продава стари не особено добре изглеждащи автомобили, но също така и доста нови модели с леки повреди - например такива, които са били леко ударени. На сайта човек може да открие близо 200 000 такива за продажба.</p>
      <p>Този бизнес се оказва истинска златна мина за основателят на Copart Уилис Джонсън и дори успява да го превърне в милиардер.</p>
      <p>72-годишният предприемач превръща дефектът на лошото шофиране в ефект, като препродава удряни супермодели, събирани от САЩ, Бразилия, Великобритания и други държави, а от миналата седмица дори компанията има нова площадка в Берлин.</p>
      <p>Негов верен помощник е съпругът на дъщеря му Джей Адайр, който е главен изпълнителен директор на компанията и държи дял от нея, изчисляван на над 800 милиона долара.</p>
      <p>От началото на годината цената на акциите на Copart е нараснала с 81%, което я превръща в една компания за 20 милиарда долара. Благодарение на този ръст самия Джонсън вече е милиардер с 1,9 милиарда долара в сметката си.</p>
      <p>Бизнесменът дава няколко условни причини за този успех - напредъкът на технологиите, който прави автомобилите по-скъпи за поправка и следователно има по-голяма вероятност те да бъдат отписани от застрахователите. Друг фактор е международната експанзия на компанията, но също така и нещо по-любопитно - заради смартфоните си шофьорите са все по-разсеяни и по-често катастрофират.</p>
      <p>За разлика от много други сектори, в които са ти нужни повече опит и знания, за да стартираш бизнес, Джонсън избира такъв, който му позволява да започне работа веднага след като се завръща от Виетнам, където е изпратен по време на войната в азиатската страна. Той купува първата си площадка, където започва да складира коли, през 1972 година за 75 000 долара. Той няма тази сума и се принуждава да продаде къщата си и заедно със съпругата си и двете им деца се местят в каравана.</p>
      <p>Истинският успех за него идва след 1998 година, когато пуска интернет платформа за продажба на използвани коли - едва три години след създаването на eBay.</p>
    </article>
  </body>
</html>