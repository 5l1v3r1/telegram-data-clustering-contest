<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742712"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T15:10:00+00:00"/>
    <meta property="og:title" content="'ปิยบุตร'ยันพร้อมสู้ทุกมรสุม ซัดควรหยุด'หนังม้วนเก่า'"/>
    <meta property="og:description" content="'ปิยบุตร'ลั่นอนค.ไม่เสียใจ ศาลรธน.พิพากษา“ธนาธร”พ้นส.ส. อัดปิดกองถ่ายหนังม้วนเก่าได้แล้ว ยันสู้ทุกมรสุมไม่มีหวั่น ถามตกลงประเทศนี้จะลงทุนเผาป่าเพื่อฆ่าหนูตัวเดียวจริงๆหรือ"/>
  </head>
  <body>
    <article>
      <h1>'ปิยบุตร'ยันพร้อมสู้ทุกมรสุม ซัดควรหยุด'หนังม้วนเก่า'</h1>
      <address>
        <time datetime="2019-11-20T15:10:00+00:00">20 Nov 2019, 15:10</time>
      </address>
      <p>
        <b>"ปิยบุตร"ลั่นอนค.ไม่เสียใจ ศาลรธน.พิพากษา“ธนาธร”พ้นส.ส. อัดปิดกองถ่ายหนังม้วนเก่าได้แล้ว ยันสู้ทุกมรสุมไม่มีหวั่น ถามตกลงประเทศนี้จะลงทุนเผาป่าเพื่อฆ่าหนูตัวเดียวจริงๆหรือ</b>
      </p>
      <p>เมื่อเวลา 18.00 น.วันที่ 20 พ.ย  ที่รัฐสภา นายปิยบุตร แสงกนกกุล เลขาธิการพรรคอนาคตใหม่ ให้สัมภาษณ์ถึงกรณีที่ศาลรัฐธรรมนูญวินิจฉัยตัดสิทธิพ้นสมาชิกภาพส.ส.ของนายธนาธร จึงรุ่งเรืองกิจ หัวหน้าพรรคอนาคตใหม่ ว่า ไม่เห็นด้วยกับคำวินิจฉัยของศาล แม้ว่านายธนาธรจะถูกตัดสิทธิแต่ยังเป็นหัวหน้าพรรค ผู้นำพรรคและคำตัดสินครั้งนี้สมาชิกพรรค ไม่เสียใจ ทุกคนยังทำหน้าที่ในสภาฯด้วยความยิ้มแย้ม เพราะนายธนาธรไม่ได้เข้าร่วมประชุมสภาฯตั้งแต่ต้นอยู่แล้ว แต่เสียดายโอกาสที่นายธนาธร ไม่มีโอกาสได้อภิปรายในสภาฯ ที่ในช่วงปลายเดือนธ.ค.นี้จะมีการอภิปรายไม่ไว้วางใจ ซึ่งนายธนาธรเป็นตัวหลักในการเตรียมข้อมูล<br/> <br/>“เราไม่ได้กังวลอะไร เพราะเราคิดไว้ตั้งแต่ตอนตั้งพรรคแล้วว่า ไม่ช้าก็เร็วเราคงเจอมรสุมแบบนี้ เราพร้อมสู้ทุกคดี จาก 25 คดี ตอนนี้เหลืออีก 24 คดี หากจะมีมาเพิ่มอีกก็พร้อมสู้ และผมเห็นว่าหนังม้วนเก่าที่ฉายซ้ำๆมาหลายรอบแล้ว หมดเวลาฉายหนังม้วนเก่า ควรปิดกองถ่ายได้แล้ว ตกลงประเทศนี้จะลงทุนเผาป่าเพื่อฆ่าหนูตัวเดียวจริงๆหรือ"นายปิยบุตร กล่าว<br/> <br/>นายปิยบุตร กล่าวต่อว่า เวลานี้ส.ส.หลายคนที่มีคดีเกี่ยวกับสื่อก็ใจตุ้มๆต่อมๆ ว่าจะโดนแบบนี้หรือไม่ แต่มีส.ส.คนหนึ่งที่มีคู่สมรสทำสื่อ แต่ไม่กลัวและไม่ต้องลุ้น แต่อีกหลายคนต้องลุ้นทั้งๆที่ไม่ได้ทำธุรกิจเกี่ยวกับสื่อ หรือท้ายที่สุดรัฐธรรมนูญมาตรา 98 (3) ที่พยายามจะเป็นเครื่องมือขุดคุ้ยและจับผิดนักการเมือง ส่วนคณะกรรมการการเลือกตั้ง(กกต.)จะยื่นเรื่องดำเนินคดีทางอาญานั้น เราพร้อมสู้คดีจะมาอีกกี่มรสุมอีกกี่ระลอกก็ว่ามา แต่ขอร้องว่าอย่าฉายหนังม้วนนี้ซ้ำ<br/> </p>
    </article>
  </body>
</html>