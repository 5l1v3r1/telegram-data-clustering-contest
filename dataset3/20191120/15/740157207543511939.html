<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/w-tychach-powstalo-centrum-uslug-spolecznosciowych,135273.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-20T15:03:00+00:00"/>
    <meta property="og:title" content="W Tychach powstało Centrum Usług Społecznościowych"/>
    <meta property="og:description" content="Kosztem ok. 7 mln zł w Tychach (Śląskie) powstało Centrum Usług Społecznościowych, gdzie znalazły się m.in. mieszkania komunalne dla seniorów, mieszkania chronione, Dzienny Dom Seniora i Klub Seniora. Projekt w połowie sfinansowały środki unijne."/>
  </head>
  <body>
    <article>
      <h1>W Tychach powstało Centrum Usług Społecznościowych</h1>
      <address><time datetime="2019-11-20T15:03:00+00:00">20 Nov 2019, 15:03</time> by <a rel="author">PAP/JS  </a></address>
      <h4>Kosztem ok. 7 mln zł w Tychach (Śląskie) powstało Centrum Usług Społecznościowych, gdzie znalazły się m.in. mieszkania komunalne dla seniorów, mieszkania chronione, Dzienny Dom Seniora i Klub Seniora. Projekt w połowie sfinansowały środki unijne.</h4>
      <hr/>
      <ul>
        <li>
          <b>Centrum Usług Społecznościowych, zlokalizowane w budynku przy Zespole Szkół nr 5 przy ul. Edukacji 11, zajmuje powierzchnię ponad 600 m kw.</b>
        </li>
        <li>
          <b>Oprócz mieszkań komunalnych znalazły się w nim także trzy tzw. mieszkania chronione.</b>
        </li>
        <li>
          <b>Po południu w budynku będzie działał Klub Seniora, otwarty dla wszystkich chętnych do udziału w zajęciach aktywizujących - zarówno ruchowych, jak i edukacyjnych.</b>
        </li>
      </ul>
      <p>Centrum ma być także miejscem spotkań, kształcenia oraz aktywizacji społecznej najstarszych mieszkańców. Przedstawiciele samorządu wskazują, iż Centrum Usług Społecznościowych to - obok rewitalizacji miasta - jedno z najważniejszych obecnie przedsięwzięć polityki społecznej w Tychach. Co czwarty mieszkaniec tego ok. 130-tysięcznego miasta ma więcej niż 60 lat.</p>
      <p>"Potrzeba mieszkaniowa jest jedną z podstawowych potrzeb, dlatego staramy się ją realizować poprzez uruchomienie nowych terenów pod budowę mieszkaniową wielorodzinną, budowę nowych mieszkań czy - jak w przypadku obiektu przy ulicy Edukacji - adaptację budynków na cele mieszkaniowe. Myślimy zwłaszcza o osobach starszych, bo w starzejącym się społeczeństwie te potrzeby będą coraz większe" - tłumaczy prezydent Tychów Andrzej Dziuba.</p>
      <p>W środę pierwsi lokatorzy mieszkań, zlokalizowanych w budynku Centrum, odebrali klucze do swoich lokali. W pięciu mieszkaniach komunalnych (trzech jednopokojowych oraz dwóch dwupokojowych z aneksem kuchennym) zamieszkają seniorzy w wieku powyżej 60 i 70 lat. Zostali wyłonieni spośród wnioskodawców, którzy ubiegali się o przydział lokalu mieszkalnego.</p>
      <p>Centrum Usług Społecznościowych, zlokalizowane w budynku przy Zespole Szkół nr 5 przy ul. Edukacji 11, zajmuje powierzchnię ponad 600 m kw. Oprócz mieszkań komunalnych znalazły się w nim także trzy tzw. mieszkania chronione (w tym jedno rotacyjne) dla 22 osób oraz filia Klubu Seniora i Dziennego Domu Pomocy Społecznej "Wrzos", z którego oferty będzie mogło skorzystać 30 osób, wybranych w przeprowadzonej wcześniej rekrutacji.</p>
      <p>Mieszkanie chronione jest formą pomocy społecznej, przygotowującą przebywające w nim osoby do prowadzenia samodzielnego życia lub wspomagającą te osoby w codziennym funkcjonowaniu. Każdy z lokatorów tyskich mieszkań chronionych będzie miał swój pokój. W mieszkaniu jest też kuchnia z pokojem dziennym oraz łazienka dostosowana do potrzeb osób niepełnosprawnych. Wyposażenie części wspólnej sfinansował Miejski Ośrodek Pomocy Społecznej, natomiast pokoje umeblują sami mieszkańcy, zgodnie ze swoimi upodobaniami i możliwościami. Pierwsi lokatorzy do tych mieszkań mają wprowadzić się w styczniu przyszłego roku.</p>
      <p>Zajęcia w Dziennym Domu Seniora będą odbywały się od poniedziałku do piątku. Uczestnicy będą objęci usługami opiekuńczymi, terapią zajęciową, aktywizacją intelektualną i ruchową. Przewidziano także zajęcia integracyjne w formie spotkań, imprez i zabaw z różnymi grupami społecznymi - seniorami, młodzieżą, dziećmi. W ramach pobytu seniorzy otrzymają wyżywienie.</p>
      <p>Po południu w budynku będzie działał Klub Seniora, otwarty dla wszystkich chętnych do udziału w zajęciach aktywizujących - zarówno ruchowych, jak i edukacyjnych. Zaplanowano m.in. zajęcia z rękodzieła, rysunku, malarstwa, haftu, pracy w glinie, muzykoterapii czy obsługi komputera. Będą także bloki tematyczne: żyjmy zdrowo (dieta, gimnastyka ciała i umysłu, kosmetyka), żyjmy bezpiecznie (policja, ratownictwo, prawnik, rzecznik konsumenta, ekologia), poznaję świat (ciekawe kraje, ciekawe zjawiska, ciekawe książki itp.), ciekawi ludzie - ciekawe zawody oraz moje pasje (taniec, fotografia, aktorstwo, itp.).</p>
      <p>Seniorzy będą mogli również skorzystać z porad psychologicznych. Centrum zajmie się także aktywizacją społeczną, m.in. poprzez angażujący młodzież wolontariat międzypokoleniowy.</p>
      <p>Wartą ok. 7 mln zł budowę Centrum Usług Społecznościowych w połowie sfinansowano ze środków unijnych pozyskanych w ramach Zintegrowanych Inwestycji Terytorialnych Regionalnego Programu Operacyjnego Woj. Śląskiego na lata 2014-2020. Natomiast mieszkania komunalne zostały dofinansowane kwotą ok. 430 tys. zł ze środków Banku Gospodarstwa Krajowego. Ponad 3,1 mln zł dał samorząd Tychów.</p>
      <p>Przedstawiciele tyskiego magistratu wskazują, iż osoby w wieku 60 plus stanowią coraz liczniejszą grupę w społeczeństwie - nie tylko w Polsce, ale i w krajach europejskich, zaś dane demograficzne wskazują, że ta tendencja w najbliższych dziesięcioleciach nie zmieni się. W efekcie będzie rosło zapotrzebowanie na usługi dla osób starszych. Stąd m.in. decyzja o stworzeniu w Tychach Centrum Usług Społecznościowych.</p>
      <p>Samorząd Tychów prowadzi wiele akcji adresowanych do seniorów, m.in. już przed kilkoma laty, w Europejskim Dniu Seniora, rozpoczęto w mieście akcję wręczania osobom starszym i samotnym "Tyskich Kopert Życia". Akcja polega na umieszczeniu w plastikowej oznakowanej kopercie karty, zawierającej informacje na temat przyjmowanych leków, uczuleń, przebytych operacji i urazów oraz informacji o kontaktach do osób najbliższych. Miasto kupiło także od Archidiecezji Katowickiej nieruchomość w Kobiórze, gdzie powstaje nowy dom pomocy społecznej.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>