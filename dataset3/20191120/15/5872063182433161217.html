<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/oikonomia/oikonomia-ellada/1560847/epidoma-thermansis-anoixe-i-efarmogi-gia-tis-aitiseis-sto-taxnisnet/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-20T15:26:00+00:00"/>
    <meta property="og:title" content="Επίδομα θέρμανσης: Άνοιξε η εφαρμογή για τις αιτήσεις στο taxnisnet"/>
    <meta property="og:description" content="Αντίστροφη μέτρηση για να ανοίξει η πλατφόρμα - Δικαιούχοι και προϋποθέσεις"/>
  </head>
  <body>
    <article>
      <h1>Επίδομα θέρμανσης: Άνοιξε η εφαρμογή για τις αιτήσεις στο taxnisnet</h1>
      <address>
        <time datetime="2019-11-20T15:26:00+00:00">20 Nov 2019, 15:26</time>
      </address>
      <p>
        <b>Αντίστροφη μέτρηση για να ανοίξει η πλατφόρμα - Δικαιούχοι και προϋποθέσεις</b>
      </p>
      <p>Οι δικαιούχοι πρέπει να κάνουν τις αιτήσεις έως τις 20 Δεκεμβρίου - Δείτε αναλυτικό οδηγό της ΑΑΔΕ με τις συχνότερες ερωτήσεις και τις απαντήσεις για να πάρετε την επιδότηση του πετρελαίου θέρμανσης</p>
      <p>Άνοιξε το μεσημέρι της Τετάρτης η εφαρμογή στο taxnisnet για το επίδομα θέρμανσης. Παράλληλα, η ΑΑΔΕ έδωσε στη δημοσιότητητα απαντήσεις στις συχνότερες ερωτήσεις των δικαιούχων. Δείτε αναλυτικά:</p>
      <ol>
        <li>
          <b>Με ποιους κωδικούς εισερχόμαστε στην Εφαρμογή Δικαιούχων του Επιδόματος Πετρελαίου Θέρμανσης;</b>
        </li>
        <li/>
      </ol>
      <p>α. Οι πιστοποιημένοι χρήστες των ηλεκτρονικών υπηρεσιών συνδέονται χρησιμοποιώντας τους κωδικούς πρόσβασης στο TAXISnet.</p>
      <p>β. Οι χρήστες που δε διαθέτουν κωδικούς πρόσβασης TAXISnet, θα ταυτοποιούνται εναλλακτικά δίνοντας Α.Φ.Μ. και αριθμό ειδοποίησης κάποιας από τις Πράξεις Προσδιορισμού Φόρου Δήλωσης Φορολογίας Εισοδήματος Φυσικών Προσώπων των τελευταίων πέντε (5) ετών.</p>
      <p>Εάν δε θυμάστε τους κωδικούς πρόσβασης και τυχαίνει το όνομα χρήστη (username) να ταυτίζεται με τον Α.Φ.Μ. σας, τότε δεν μπορείτε να χρησιμοποιήσετε τον εναλλακτικό τρόπο σύνδεσης. Γι' αυτό θα πρέπει να ανακτήσετε τον κωδικό πρόσβασής σας μέσω των σχετικών διαδικασιών.</p>
      <ol>
        <li data-num="2">
          <b>Μέχρι πότε έχω προθεσμία υποβολής αίτησης στο Μητρώο Δικαιούχων Επιδόματος Πετρελαίου Θέρμανσης;</b>
        </li>
      </ol>
      <p>Μέχρι 20 Δεκεμβρίου 2019.</p>
      <ol>
        <li data-num="3">
          <b>Πόσες αιτήσεις μπορώ να υποβάλλω για το Επίδομα Θέρμανσης της περιόδου 2019-2020;</b>
        </li>
      </ol>
      <p>Μπορείτε να υποβάλλετε όσες αιτήσεις θέλετε μέχρι τις 20 Δεκεμβρίου 2019 όπου λήγει η προθεσμία υποβολής αιτήσεων, όμως μόνο η τελευταία υποβληθείσα αίτησή σας θα είναι σε ισχύ. Οι αιτήσεις θα πρέπει να αφορούν μόνο την κύρια κατοικία σας.</p>
      <p>ΠΡΟΣΟΧΗ! Κάθε νέα αίτηση ακυρώνει την προηγούμενη.</p>
      <ol>
        <li data-num="4">
          <b>Ποιες αγορές πετρελαίου θέρμανσης θα συμμετέχουν στο Επίδομα της περιόδου 2019-2020;</b>
        </li>
      </ol>
      <p>Οι αγορές που πραγματοποιήθηκαν από 15 Οκτωβρίου 2019 έως και 31 Δεκεμβρίου 2019.</p>
      <ol>
        <li data-num="5">
          <b>Τα τετραγωνικά μέτρα της οικίας μου επηρεάζουν το ποσό του επιδόματος;</b>
        </li>
      </ol>
      <p>Όχι.</p>
      <ol>
        <li data-num="6">
          <b>O προμηθευτής πετρελαίου δεν μου έδωσε στοιχεία για να υποβάλω αίτηση χορήγησης επιδόματος. Πώς θα γίνει η διασταύρωση των στοιχείων;</b>
        </li>
      </ol>
      <p>Ο προμηθευτής πετρελαίου δεν δίνει σε εσάς στοιχεία για την υποβολή της αίτησής σας, αντιθέτως, εσείς δίνετε σε αυτόν τον Α.Φ.Μ. αγοραστή και τον αριθμό παροχής ρεύματος στα οποία θα εκδώσει το παραστατικό αγοράς πετρελαίου θέρμανσης.</p>
      <p>Μετά την έκδοση του παραστατικού, το κάθε μέλος ΔΙ.ΠΕ.ΘΕ. (πρατηριούχος) υποχρεούται να υποβάλλει ηλεκτρονικά στην Υπηρεσία μας το παραστατικό εντός 14 ημερών, στο οποίο αναγράφονται τα λίτρα αγοράς πετρελαίου θέρμανσης, ο Α.Φ.Μ. αγοραστή και ο αριθμός παροχής ρεύματος της οικίας.</p>
      <p>Αυτά που πρέπει να προσέξετε είναι:</p>
      <ul>
        <li>Αν πρόκειται για μονοκατοικία: Την σωστή αναγραφή του Α.Φ.Μ. που αντιστοιχεί στους κωδικούς TAXISnet με τους οποίος θα υποβληθεί η αίτηση στην εφαρμογή του επιδόματος πετρελαίου θέρμανσης και την σωστή αναγραφή του αριθμού παροχής ρεύματος της μονοκατοικίας σας.</li>
        <li>Αν πρόκειται για πολυκατοικία: Την σωστή αναγραφή του Α.Φ.Μ. διαχειριστή/εκπροσώπου που αντιστοιχεί στους κωδικούς TAXISnet με τους οποίους θα δημιουργηθεί το προφίλ της πολυκατοικίας στην εφαρμογή του επιδόματος πετρελαίου θέρμανσης ή του Α.Φ.Μ. Πολυκατοικίας εφόσον έχει εκδοθεί τέτοιος και έχει δηλωθεί από το διαχειριστή στο σχετικό προφίλ (βλ. ερώτηση 7) και την σωστή αναγραφή του κοινόχρηστου αριθμού παροχής ρεύματος της πολυκατοικίας.</li>
      </ul>
      <ol>
        <li data-num="7">
          <b>Τι πρέπει να κάνει ο διαχειριστής σε ό,τι αφορά στην εφαρμογή Διαχείρισης Χιλιοστών Θέρμανσης μιας Πολυκατοικίας;</b>
        </li>
      </ol>
      <p>Η Εφαρμογή Διαχείρισης Χιλιοστών Θέρμανσης Πολυκατοικίας απευθύνεται στους διαχειριστές των πολυκατοικιών και σε εκπροσώπους κτισμάτων όπου υπάρχουν περισσότερες από μία κατοικίες (ολιγοκατοικίες) και για τις οποίες υπάρχει κοινός καυστήρας.</p>
      <p>Ο διαχειριστής/εκπρόσωπος εισάγει τα στοιχεία των διαμερισμάτων της πολυκατοικίας/ολιγοκατοικίας, καθώς και τα χιλιοστά συμμετοχής κάθε ενός από αυτά στις δαπάνες θέρμανσης (χιλιοστά θέρμανσης). Αλλαγές στα παραπάνω στοιχεία μπορεί ο διαχειριστής να πραγματοποιήσει μόνο πριν ενεργοποιήσει τη δυνατότητα πληρωμής.</p>
      <p>Είναι υποχρεωτικό να δηλωθούν τα χιλιοστά συμμετοχής σε δαπάνες θέρμανσης για όλα τα διαμερίσματα μιας πολυκατοικίας για να δημιουργηθεί η συνολική εικόνα της (ανοικτά - κλειστά - τα οποία ανήκουν σε φυσικά ή νομικά πρόσωπα).</p>
      <p>Θα πρέπει να συμφωνήσετε σε μια κατανομή που θα ισχύει για όλο το χρόνο.</p>
      <p>Το σύνολο των χιλιοστών των διαμερισμάτων πρέπει να είναι 1.000, ώστε να μπορεί να ενεργοποιηθεί και η δυνατότητα πληρωμής. Μπορείτε να ενεργοποιήσετε τη δυνατότητα πληρωμής, όταν θα έχει υποβληθεί έστω και μία αίτηση δικαιούχου. Αυτό το διαπιστώνετε από την ένδειξη «Υπάρχει αίτηση» στα δεξιά των στοιχείων του διαμερίσματος. Αν πρόκειται για αλλαγή διαχειριστή ενδιάμεσα της περιόδου του επιδόματος θέρμανσης δείτε σχετική ερώτηση 10.</p>
      <p>Στα παραστατικά των αγορών πετρελαίου θέρμανσης τα στοιχεία του Α.Φ.Μ. και του αριθμού κοινόχρηστης παροχής ρεύματος θα πρέπει να ταυτίζονται με αυτά τα οποία έχετε εισάγει στην Εφαρμογή Διαχείρισης Χιλιοστών Θέρμανσης. Σε περίπτωση που έχει εκδοθεί Α.Φ.Μ. για την πολυκατοικία και θέλετε τα παραστατικά αγοράς πετρελαίου θέρμανσης να εκδίδονται σε αυτόν τον Α.Φ.Μ., θα πρέπει να ορίσετε τον Α.Φ.Μ. αυτόν στα στοιχεία της πολυκατοικίας, επιλέγοντας το σχετικό δεσμό «Ορισμός Α.Φ.Μ.». Ο Α.Φ.Μ. πολυκατοικίας δεν μπορεί να αλλάξει στη συνέχεια, ούτε και να διαγραφεί.</p>
      <p>ΠΡΟΣΟΧΗ! Ακόμη και στην περίπτωση που έχει οριστεί Α.Φ.Μ. πολυκατοικίας, στις αιτήσεις των ενοίκων θα αναγράφεται ο Α.Φ.Μ. του διαχειριστή.</p>
      <ol>
        <li data-num="8">
          <b>Είμαι διαχειριστής. Πώς μπορώ να αλλάξω τα στοιχεία που εμφανίζονται στην κατανομή ενοίκων στα πεδία Επώνυμο και Όνομα Ενοίκου;</b>
        </li>
      </ol>
      <p>Δεν μπορεί να γίνει αλλαγή στοιχείων. Τα ονόματα είναι ενδεικτικά. Σε περίπτωση που στο προφίλ της πολυκατοικίας εμφανίζεται το όνομα κάποιου πρώην ενοίκου, τότε αν ο νέος ένοικος επιθυμεί να υποβάλλει αίτηση για το επίδομα θέρμανσης, θα πρέπει ως διαχειριστής να τον ενημερώσετε με τον αριθμό του διαμερίσματος, ο οποίος εμφανίζεται στο προφίλ της πολυκατοικίας και τον οποίο θα επιλέξει για να υποβάλλει την αίτηση του (ας αναγράφεται το ονοματεπώνυμο του προηγούμενου ενοίκου).</p>
      <ol>
        <li data-num="9">
          <b>Δεν υπάρχει διαχειριστής στην πολυκατοικία ή δεν έχουμε κοινόχρηστο αριθμό παροχής ρεύματος (μετρητής) στην πολυκατοικία. Τι πρέπει να δηλωθεί;</b>
        </li>
      </ol>
      <p>Στην περίπτωση που δεν υπάρχει διαχειριστής στην πολυκατοικία, θα πρέπει να συμφωνηθεί με όλους τους ενοίκους ποιος θα «παίξει» τον ρόλο του διαχειριστή ώστε να δημιουργήσει το προφίλ της πολυκατοικίας με τα διαμερίσματα στην εφαρμογή του επιδόματος πετρελαίου θέρμανσης.</p>
      <p>Στην περίπτωση που δεν υπάρχει κοινόχρηστη παροχή ρεύματος στην πολυκατοικία, θα πρέπει να συμφωνηθεί με όλους τους ενοίκους ποιανού ο αριθμός παροχής ρεύματος (συνήθως του διαχειριστή/εκπροσώπου) θα «παίξει» τον ρόλο της κοινόχρηστης παροχής ώστε να δηλωθεί στο προφίλ της πολυκατοικίας στην εφαρμογή του επιδόματος πετρελαίου θέρμανσης.</p>
      <ol>
        <li data-num="10">
          <b>Τι πρέπει να γίνει στην περίπτωση αλλαγής διαχειριστή;</b>
        </li>
      </ol>
      <p>Θα πρέπει να δημιουργηθεί νέο προφίλ πολυκατοικίας από τον νέο διαχειριστή. Οι ένοικοι θα υποβάλουν τις αιτήσεις τους στο προφίλ με τον Α.Φ.Μ. του νέου διαχειριστή. Ο νέος διαχειριστής θα πρέπει να ενεργοποιήσει τη δυνατότητα πληρωμής καθώς πρόκειται για νέο προφίλ.</p>
      <p>ΠΡΟΣΟΧΗ! Αν ο διαχειριστής αλλάζει ενδιάμεσα της περιόδου θέρμανσης τότε θα πρέπει πρώτα να δημιουργηθεί το νέο προφίλ και να υποβάλλουν αιτήσεις όλοι οι δικαιούχοι και μετά να γίνει οποιαδήποτε αγορά πετρελαίου θέρμανσης ώστε οι ημερομηνίες αιτήσεων να είναι προγενέστερες της ημερομηνίας αγοράς και να μπορέσει να προκύψει η διασταύρωση.</p>
      <ol>
        <li data-num="11">
          <b>Είμαστε μια πολυκατοικία, όπου κάθε διαμέρισμα έχει δικό του καυστήρα. Πρέπει να την δηλώσουμε σαν πολυκατοικία ή ο κάθε ένοικος να κάνει αίτηση ως κάτοικος μονοκατοικίας;</b>
        </li>
      </ol>
      <p>Θα κάνετε χωριστές αιτήσεις ο καθένας ως κάτοικος μονοκατοικίας και θα πρέπει να προμηθευτείτε πετρέλαιο με διαφορετικά παραστατικά αγοράς. Τα στοιχεία του Α.Φ.Μ. και του αριθμού παροχής ρεύματος πρέπει να είναι τα ίδια στο παραστατικό αγοράς πετρελαίου θέρμανσης και αντίστοιχα στην αίτηση κάθε δικαιούχου.</p>
      <ol>
        <li data-num="12">
          <b>Πώς θα προκύψει η υπολογισθείσα αξία των παραστατικών αγοράς πετρελαίου θέρμανσης;</b>
        </li>
      </ol>
      <p>Η αξία των παραστατικών αγοράς πετρελαίου θέρμανσης για κάθε δικαιούχο θα υπολογιστεί από την Υπηρεσία μας πολλαπλασιάζοντας, τα συνολικά λίτρα αγοράς του δικαιούχου, τα οποία προκύπτουν από το άθροισμα των λίτρων όλων των αγορών του, με την τιμή 1,042 ευρώ/λίτρο που ορίζει η Απόφαση του επιδόματος πετρελαίου θέρμανσης για την περίοδο 2019-2020.</p>
      <p>Στην περίπτωση πολυκατοικίας, τα παραπάνω αναφερόμενα συνολικά λίτρα αγοράς του δικαιούχου προκύπτουν σε συνάρτηση με τα χιλιοστά θέρμανσης που αναλογούν στο διαμέρισμα του.</p>
      <ol>
        <li data-num="13">
          <b>Έχω υποβάλει την αίτησή μου στο Μητρώο Δικαιούχων Επιδόματος Πετρελαίου Θέρμανσης, το παραστατικό αγοράς όμως αναγράφει τον Α.Φ.Μ. της συζύγου μου (ή το αντίστροφο). Θα υπάρξει πρόβλημα στην διασταύρωση των στοιχείων;</b>
        </li>
      </ol>
      <p>Η διασταύρωση των στοιχείων δεν θα ολοκληρωθεί. Τα στοιχεία του Α.Φ.Μ. και του αριθμού παροχής ρεύματος πρέπει να είναι τα ίδια στο παραστατικό του πρατηριούχου και στην αίτησή σας. Για να προκύψει η διασταύρωση θα πρέπει να προβείτε σε μία μόνο από τις δύο παρακάτω ενέργειες:</p>
      <p>α) πριν την λήξη υποβολής αιτήσεων δηλαδή πριν τις 20 Δεκεμβρίου 2019, να κάνετε ανάκληση της αίτησης σας και να υποβάλλει εκ νέου αίτηση η σύζυγος σας με τους TAXISnet κωδικούς της ή</p>
      <p>β) αν δεν έχουν περάσει 14 ημέρες από την ημερομηνία αγοράς του πετρελαίου θέρμανσης, να ζητήσετε από τον πρατηριούχου να αλλάξει τον Α.Φ.Μ. αγοραστή και να δηλώσει της συζύγου σας.</p>
      <ol>
        <li data-num="14">
          <b>Η πίστωση του λογαριασμού μου δεν πραγματοποιείται λόγω ανενεργού IBAN που έχω δηλώσει. Πώς μπορώ να τον διορθώσω;</b>
        </li>
      </ol>
      <p>Θα δηλώσετε τον νέο IBAN από την αντίστοιχη επιλογή στην οθόνη "Προβολή Διασταυρωμένων Αγορών Πετρελαίου".</p>
      <ol>
        <li data-num="15">
          <b>Το ποσό που επιδόματος που θα λάβω έως τις 31 Δεκεμβρίου 2019 μπορεί να μου ζητηθεί να το επιστρέψω;</b>
        </li>
      </ol>
      <p>Ναι, αν δεν διασταυρωθούν αγορές με την ελάχιστη απαιτούμενη αξία όπως ορίζει η Απόφαση. Μετά τις 15 Ιανουαρίου 2020 η Α.Α.Δ.Ε. θα προχωρήσει σε διασταύρωση των αγορών πετρελαίου θέρμανσης για κάθε δικαιούχο και σε περίπτωση που δεν βρεθούν υποβληθείσες αγορές πετρελαίου θέρμανσης (που να πραγματοποιήθηκαν στο χρονικό διάστημα μεταξύ 15/10/2019 – 31/12/2019) υπολογισθείσας αξίας ίσης ή μεγαλύτερης από το διπλάσιο του ποσού επιδόματος που λάβατε, τότε θα σας ζητηθεί να επιστρέψετε μέρος του επιδόματος.</p>
      <p>Σε περίπτωση που η υπολογισθείσα αξία αγορών πετρελαίου θέρμανσης υπολείπεται από το διπλάσιο του ποσού επιδόματος που λάβατε, τότε θα σας ζητηθεί να επιστρέψετε την διαφορά μεταξύ του αρχικού ποσού που λάβατε και του ήμισυ (1/2) της υπολογισθείσας αξίας των αγορών που βρέθηκαν καταχωρημένες.</p>
      <p>Αν δεν έχει υποβληθεί καμία αγορά, τότε θα σας ζητηθεί να επιστρέψετε όλο το ποσό επιδόματος που αρχικώς σας καταβλήθηκε.</p>
      <p>Πηγή: <a href="https://www.protothema.gr/economy/article/947657/epidoma-thermansis-anoixe-i-efarmogi-gia-tis-aitiseis/">protothema.gr </a></p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/oikonomia/oikonomia-ellada/1560788/epidoma-thermansis-vgike-to-fek-poioi-to-dikaioudai-ta-posa-poia-ta-kritiria/"/>
        <a href="https://www.neakriti.gr/article/oikonomia/1560636/epidoma-thermansis-auxisi-10-gia-kathe-paidi/"/>
        <a href="https://www.neakriti.gr/article/oikonomia/1559070/epidoma-petrelaiou-thermansis-egrithike-i-horigisi-analutika-oi-allages/"/>
      </related>
    </article>
  </body>
</html>