<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prlekija-on.net/lokalno/22805/javnost-izbrala-oljarno-kocbek-ki-letos-obelezuje-90-obletnico-delovanja.html"/>
    <meta property="og:site_name" content="Prlekija on net"/>
    <meta property="article:published_time" content="2019-11-20T15:28:00+00:00"/>
    <meta property="og:title" content="Javnost izbrala Oljarno Kocbek, ki letos obeležuje 90. obletnico delovanja"/>
    <meta property="og:description" content="Kot smo že poročali,sta tednik Vestnik in Pomurska gospodarska zbornica na svečani prireditvi v Gledališču Park razglasila najboljša pomurska podjetja v letu 2018. Organizatorji akcije so tretje leto zapored predstavili najuspešnejša podjetja, ki si svoj kruh ustvarjajo na regijski, nacionalni in tudi svetovni ..."/>
  </head>
  <body>
    <article>
      <h1>Javnost izbrala Oljarno Kocbek, ki letos obeležuje 90. obletnico delovanja</h1>
      <h2>Pomursko podjetje leta 2018 po izboru bralk in bralcev Vestnika je Oljarna Kocbek, ki letos obeležuje 90. obletnico delovanja</h2>
      <address><time datetime="2019-11-20T15:28:00+00:00">20 Nov 2019, 15:28</time> by <a rel="author">Prlekija-on.net</a></address>
      <figure>
        <img src="https://www.prlekija-on.net/uploaded/2019_11/javnost-je-izbrala-oljarno-kocbek-ki-letos-obelezuje-90-obletnico-delovanja_29910939639.jpeg"/>
        <figcaption>Gorazd Kocbek, foto: Aleš Cipot</figcaption>
      </figure>
      <p>Kot smo že poročali,sta tednik Vestnik in Pomurska gospodarska zbornica na svečani prireditvi v Gledališču Park <a href="https://www.prlekija-on.net/lokalno/22798/razglasili-so-najboljsa-pomurska-podjetja-v-letu-2018.html">razglasila najboljša pomurska podjetja v letu 2018</a>. Organizatorji akcije so tretje leto zapored predstavili najuspešnejša podjetja, ki si svoj kruh ustvarjajo na regijski, nacionalni in tudi svetovni ravni. Izbor in podelitev priznanj najuspešnejšim pomurskim podjetjem izpostavljata dobra podjetja in dajeta podjetniški naravnanosti v regiji spodbudo za naprej. Na prireditvi je bil kot slavnostni govornik slovenski premier <b>Marjan Šarec</b>.</p>
      <p>Pomursko podjetje leta 2018 po izboru bralk in bralcev Vestnika je med nominiranci: podjetjem Virs, Medicop, Transport Rojko, Dengrad in Rosenbauer postala <b>Oljarna Kocbek</b>, ki letos obeležuje 90. obletnico delovanja.</p>
      <p>"<i>To ni naše delo, to je naš način življenja</i>," je ob prejemu nagrade povedal <b>Gorazd Kocbek</b>. "<i>Konkurenca je bila močna in bučno olje je izdelek, ki ga mi poznamo, marsikdo pa ne. Ampak je zagotovo izdelek, na katerega smo izjemno ponosni</i>." Gorazd nadaljuje družinsko tradicijo, ki jo je začel njegov ded in nadaljeval njegov oče.</p>
      <p>"<i>Po letošnji poplavi, ki je prizadela našo oljarno smo začeli z veliko investicijo obnove. Ne gradimo industrije, ampak bomo ohranili ta način dela, kot ga je začel moj dedek pred devetdesetimi leti. Še danes delamo z njegovimi stroji in to bomo ohranili za vedno. Naše izdelke s ponosom predstavljam po vsem svetu kamor potujem, kamor ponašam bučno olje. Moje mnenje je, da je meja le nebo in s tem prepričanjem bom nadaljeval. Zato hvala vsem, ki ste nam zaupali to nagrado. Hvala vsem, ki ste nas podprli in vsem, ki verjamete v našo zgodbo!</i>" je ob tem povedal Gorazd, ki kot predstavnik tretje generacije, danes uspešno gradi zgodbo bučnega olja. Strast, tradicija in ljubezen do "zelenega zlata", kot radi poimenujejo njihovo bučno olje, je pustila pečat tudi pri bralcih, ki so oljarno Kocbek nagradili s posebnim priznanjem.</p>
      <p>Gorazd Kocbek je letos tudi <a href="https://www.prlekija-on.net/lokalno/22693/gorazd-kocbek-med-nominiranci-za-obrtnika-leta-2019.html">med nominiranci za Obrtnika leta 2019</a>, o čemer smo že pisali.</p>
    </article>
  </body>
</html>