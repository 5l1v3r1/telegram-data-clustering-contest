<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/dalnice-d1-rikovice-prerov-deti-zeme-rsd-20191120.html"/>
    <meta property="og:site_name" content="Deník.cz"/>
    <meta property="article:published_time" content="2019-11-20T15:45:00+00:00"/>
    <meta property="og:title" content="D1 u Přerova dostala důležité razítko. S povolením do měsíce stavíme, hlásí ŘSD"/>
    <meta property="og:description" content="Stavba posledního úseku dálnice D1 mezi Říkovicemi a Přerovem, na kterou netrpělivě čekají řidiči, ale i obyvatelé města, je o krůček blíže realizaci. "/>
  </head>
  <body>
    <article>
      <h1>D1 u Přerova dostala důležité razítko. S povolením do měsíce stavíme, hlásí ŘSD</h1>
      <address><time datetime="2019-11-20T15:45:00+00:00">20 Nov 2019, 15:45</time> by <a rel="author">Petra Poláková-Uvírová</a></address>
      <p>Stavební odbor olomouckého magistrátu v úterý povolil změnu územního rozhodnutí. Informace už se objevila na úřední desce.</p>
      <p>Územní řízení zahájili úředníci stavebního úřadu přerovského magistrátu, ale po podnětech spolků Děti Země a Voda z Tětčic se celá věc přesunula na olomoucký magistrát. Ekologičtí aktivisté totiž upozorňovali na systémovou podjatost vedení Přerova a kraj, který o ní rozhodoval, jim dal za pravdu.</p>
      <p>„Rozhodnutí o změně územního rozhodnutí jsme vydali v úterý 19. listopadu. Pokud se proti němu nikdo neodvolá, nabude po třiceti dnech právní moci,“ shrnul Michal Sedlák ze stavebního odboru olomouckého magistrátu.</p>
      <figure>
        <img src="https://g.denik.cz/43/07/prerov-dalnice-d1-stavba-2019-0002-05_denik-150-3x2.jpg"/>
      </figure>
      <aside>
        <a href="https://prerovsky.denik.cz/zpravy_region/dalnice-z-lipniku-je-pred-dokoncenim-takto-ted-vypada-20190927.html">D1 z Lipníku je před dokončením. Takto teď vypadá Přečíst článek ›</a>
      </aside>
      <h3>Děti Země: Žádná vážná překážka</h3>
      <p>Děti Země zaslaly už v září na stavební úřad olomouckého magistrátu své připomínky a vyjádřily souhlas s doplněním spisu, hlavně o závazné stanovisko k ochraně krajinného rázu. Zopakovaly svůj návrh, aby průhledné protihlukové stěny byly pro ochranu ptáků před nálety zvýrazněné.</p>
      <p>„Stavební úřad vyhověl našim námitkám z června 2019, neboť ve spise je studie o vlivu dálnice na krajinný ráz i potřebné závazné stanovisko s pěti podmínkami. Také se vyjasnilo, že dálnice nemá vliv na okraj žádného lesa. Podle nás by tak měl být spis úplný, takže by již neměla existovat žádná vážná překážka pro vydání změny územní rozhodnutí,“ vyjádřil se už dříve předseda spolku Děti Země Miroslav Patrik.</p>
      <figure>
        <img src="https://g.denik.cz/4/3c/dalnice-kamion-kolona-nehoda_denik-150-3x2.jpg"/>
      </figure>
      <aside>
        <a href="https://prerovsky.denik.cz/zpravy_region/dalnice-olomouc-prerov-vykoupeno-20-pozemku-kdy-zacne-stavba-20190925.html">Dálnice Olomouc - Přerov: vykoupeno 20% pozemků. Kdy začne stavba? Přečíst článek ›</a>
      </aside>
      <h3>Vykoupena drtivá většina pozemků</h3>
      <p>Nakolik se dá ale v následujících měsících stavba do pohybu, je těžké dopředu odhadovat. Zástupci Ředitelství silnic a dálnic předpokládají, že se práce rozběhnou už v příštím roce.</p>
      <p>„Určitě je to milník a máme z toho radost. Minimálně máme v ruce územní rozhodnutí a jsme schopni počítat. Za předpokladu, že nabude právní moci, můžeme žádat o stavební povolení. Raději vždy ale počítáme s tou horší než lepší variantou,“ konstatoval ředitel brněnského závodu Ředitelství silnic a dálnic David Fiala.</p>
      <p>Podle něj už je pro stavbu úseku D1 mezi Říkovicemi a Přerovem vykoupena drtivá většina pozemků.</p>
      <p>„Chybí jen jednotlivosti a určitě to nebude stát na majetkoprávních věcech,“ podotkl.</p>
      <p>Ředitelství silnic a dálnic nedávno zrušilo tendr na stavbu dálnice, který byl zahájen v září 2016. Důvodem byly průtahy ve vyřizování stavebního povolení.</p>
      <p>„Zakázku znovu obnovíme v momentě, kdy se rozběhnou povolovací procesy. Ve chvíli, kdy budeme mít v ruce stavební povolení, tak do měsíce stavíme,“ uzavřel David Fiala.</p>
      <figure>
        <img src="https://g.denik.cz/60/a8/dalnice-d1-rikovice-hulin5_denik-150-3x2.jpg"/>
      </figure>
      <aside>
        <a href="https://prerovsky.denik.cz/zpravy_region/rsd-muselo-zrusit-zakazku-na-stavbu-useku-d1-u-rikovic-20191104.html">ŘSD zrušilo tendr na stavbu úseku D1 Říkovice - Přerov Přečíst článek ›</a>
      </aside>
    </article>
  </body>
</html>