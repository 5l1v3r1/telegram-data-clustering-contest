<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/mish-mash/2019/11/20/zabavnoto-chetene-se-zavryshta-s-nacionalen-konkurs-za-detski-razkaz.430253"/>
    <meta property="og:site_name" content="Dnes.bg"/>
    <meta property="article:published_time" content="2019-11-20T15:11:00+00:00"/>
    <meta property="og:title" content="&quot;Забавното четене&quot; се завръща с национален конкурс за детски разказ"/>
    <meta property="og:description" content="Кампанията цели да насърчи четенето при децата чрез вълнуващи инициативи и ценни съвети | Dnes.bg"/>
  </head>
  <body>
    <article>
      <h1>"Забавното четене" се завръща с национален конкурс за детски разказ</h1>
      <h2>Кампанията цели да насърчи четенето при децата чрез вълнуващи инициативи и ценни съвети</h2>
      <address><time datetime="2019-11-20T15:11:00+00:00">20 Nov 2019, 15:11</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Книгите носят знание и любов, развиват въображението и отправят покана за вълнуващи пътешествия до невероятни светове – верни на тази философия и за да насърчи повече деца да срещнат интригуващи сюжети и различни гледни точки чрез литературата, Investor Media Group за поредна година стартира любимата детска кампания <b> „Забавното четене“.</b> За улеснение на малките читатели всеки месец в детския портал <b>Az-deteto.bg</b> ще бъде представяна класация с книги от определен жанр, които ще им помогнат да открият нови неща за света около себе си. Организаторите ще се погрижат и за родителите, като им дадат ценни съвети как да научат децата си да четат с разбиране. Сред посланиците на каузата са журналистите и водещи на сутрешния блок на Bulgaria ON AIR Гергана Венкова и Златимир Йочев, певецът VenZy, както и водещият на предаването за съвременно изкуство и култура „Мултимедия“ Даниел Ненчев.</p>
      <p>В рамките на годишната кампания ще се проведат и различни инициативи за насърчаване на четенето и творчеството при децата. Първата от тях е националният конкурс за авторски разказ на тема „Моите любими книжни герои в една история“, който стартира на 20 ноември и ще продължи до 20 декември 2019 г. Поканени да се включат в него са всички деца от 2. до 7. клас. Всяко дете може да участва с един текст с дължина до една стандартна печатна страница. Чрез конкурса децата могат да покажат креативността си, като обединят в един текст своите любими герои от различни произведения. Така малчуганите ще съставят своя уникална книжна история и ще дадат един различен и забавен прочит на съществуващи сюжети.</p>
      <p>Разказите трябва да бъдат изпратени по имейл на адрес: zabavnoto.chetene@investor.bg. Всеки текст трябва да бъде придружен от подписана от родителите и сканирана Декларация за съгласие, която може да бъде свалена <a href="http://az-deteto.bg/css/chetene/Deklaracia_za_saglasie.pdf">ОТТУК</a> (при липса на възможност да се сканира, може да изпратите само снимка на декларацията). Текстът и декларацията трябва да бъдат изпратени заедно не по-късно от 20 декември 2019 г.</p>
      <p>Разказите ще бъдат разпределени в три възрастови групи: от 2. и 3. клас, от 4. и 5. клас, както и от 6. и 7. клас.</p>
      <p>Журито, което ще ги оценява, е в състав Мирела Любенова, гл. редактор на Az-deteto.bg, Мария Дуковска, главен редактор на Az-jenata.bg и Даниел Ненчев, водещ на предаването „Мултимедия“ по Bulgaria ON AIR.<br/>От всяка възрастова група ще бъдат определени по трима победители, които ще получат специални награди. Условията и правилата за участие са публикувани на<a href="http://az-deteto.bg/css/chetene/obshti_uslovia.pdf"> http://az-deteto.bg/css/chetene/obshti_uslovia.pdf</a></p>
      <p>„Забавното четене“ е част от корпоративната социална отговорност на Investor Media Group. Освен в конкурса, както и досега на сайта <a href="http://az-deteto.bg/knigi/">http://az-deteto.bg/knigi/</a> всяко дете може да си направи електронен читателски дневник, в който да отбелязва прочетените от него книги.</p>
      <p>Партньор на „Забавното четене“ е издателство Ciela. Медийни партньори: Bulgaria ON AIR, Az-jenata.bg, Dnes.bg, Detskiknigi.com, Purvite7.bg, Noviteroditeli.bg.</p>
    </article>
  </body>
</html>