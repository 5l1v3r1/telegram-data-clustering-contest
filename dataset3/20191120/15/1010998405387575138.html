<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/sinat-na-bivshija-germanski-prezident-rifhard-fon-vajczeker.html"/>
    <meta property="og:site_name" content="bTV Новините"/>
    <meta property="article:published_time" content="2019-11-20T15:19:00+00:00"/>
    <meta property="og:title" content="Убит е синът на бившия германски президент Рихард фон Вайцзекер"/>
    <meta property="og:description" content="Полицията проверява самоличността на убиеца и мотива за атаката"/>
  </head>
  <body>
    <article>
      <h1>Убит е синът на бившия германски президент Рихард фон Вайцзекер</h1>
      <h2>Полицията проверява самоличността на убиеца и мотива за атаката</h2>
      <address>
        <time datetime="2019-11-20T15:19:00+00:00">20 Nov 2019, 15:19</time>
      </address>
      <figure>
        <video src="https://vid.btv.bg/btvnews/2019/11/20/sinat_na_vaiczeker_1574263006-1.mp4"/>
      </figure>
      <p>Синът на бившия германски президент Рихард фон Вайцзекер беше убит снощи с нож при атака в Берлин с неизвестен мотив.</p>
      <p>59-годишният Фриц фон Вайцзекер бил нападнат, докато изнасял лекция за чернодробните болести в клиниката Шлоспарк в квартал Шарлотенбург, където работел като главен лекар. Той починал на място от раните си въпреки незабавно оказаната му медицинска помощ.</p>
      <p>За нападението е задържан 57-годишен мъж. Той не е бил пациент на болницата.</p>
      <p>Нападателят бил обезвреден от присъстващ полицай в извънработно време, който бил тежко ранен и се наложило да бъде опериран.<br/>Полицията проверява самоличността на убиеца и мотива за атаката.</p>
      <p>Фриц фон Вайцзекер има съпруга и четири деца. Баща му Рихард фон Вайцзекер е бил президент на ФРГ от 1984 до 1994 г., а преди това - депутат от Християндемократическия съюз и кмет на Западен Берлин. Бившият германски президент почина през 2015 г.</p>
      <p>Канцлерката Ангела Меркел поднесе съболезнованията си на вдовицата и семейството на Фриц фон Вайцзекер, съобщи говорителят й Щефен Зайберт.</p>
      <p>"Не знаем много за случилото се снощи тук в Берлин. Това е ужасен удар за семейство Фон Вайцзекер. Канцлерката, а със сигурност и всички членове на правителството, поднасят съболезнования на вдовицата и на цялото семейство", заяви Зайберт.</p>
      <p>Кристиан Линднер, лидер на Свободната демократическа партия, в която членуваше Фриц фон Вайцзекер, заяви, че е шокиран от убийството.</p>
    </article>
  </body>
</html>