<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prm.ua/populyarizatsiya-istoriyi-ta-spivpratsya-z-krimskimi-tatarami-golova-pivdennogo-viddilu-uinp-sergiy-gutsalyuk-rozpoviv-pro-pershi-plani/"/>
    <meta property="og:site_name" content="Прямий"/>
    <meta property="article:published_time" content="2019-11-20T15:44:00+00:00"/>
    <meta property="og:title" content="Популяризація історії та співпраця з кримськими татарами: голова &quot;південного відділу&quot; УІНП Сергій Гуцалюк розповів про перші плани"/>
    <meta property="og:description" content="У вівторок, 20 листопада, стало відомо, що начальником Південного міжрегіонального відділу Управління реалізації політики національної пам'яті в регіонах"/>
  </head>
  <body>
    <article>
      <h1>Популяризація історії та співпраця з кримськими татарами: голова "південного відділу" УІНП Сергій Гуцалюк розповів про перші плани</h1>
      <address>
        <time datetime="2019-11-20T15:44:00+00:00">20 Nov 2019, 15:44</time>
      </address>
      <p>
        <b>У вівторок, 20 листопада, стало відомо, що начальником Південного міжрегіонального відділу Управління реалізації політики національної пам'яті в регіонах Українського інституту національної пам'яті став Сергій Гуцалюк. У віданні Гуцалюка буде реалізація державної політики національної пам'яті в Одеській, Миколаївській, Херсонській областях та Криму. Сергій Гуцалюк — відомий в Одесі проукраїнський активіст, організатор військово-патріотичної гри "Джура-Сокіл". Також Гуцалюк учасник Революції гідності та ветеран війни на Донбасі.</b>
      </p>
      <p>Оглядач <b>PRM.UA</b> поспілкувався з паном Гуцалюком та розібрався чим займатиметься його відомство.</p>
      <h3>Про напрямки роботи відділу</h3>
      <p>Насамперед мій обов'язок це реалізації державної політики національної пам'яті, зокрема через співпрацю з місцевим самоврядуванням та органами державної влади. Насамперед це взаємодія в освітній, культурній галузі та в царині історичної політики.</p>
      <p>Також планується активна взаємодія з журналістами, зокрема задля популяризації історії, як загальнонаціональної та і локальної, насамперед тієї, що стосується південних областей.</p>
      <p>Також одним з головних напрямків планується розвиток національно-патріотичного виховання молоді. Зокрема участь в загальноукраїнських проєктах, як наприклад військово-патріотична гра "Сокіл-Джура". Я займався популяризацією цього проєкту ще до початку російсько-української війни.</p>
      <p>Окремим напрямком буде співпраця з військовими. Популяризація військової історії, наших героїв — починаючи з козаччини й завершуючи сучасними подіями. Мені довелось захищати Україну зі зброєю в руках, а тепер буду захищати її культуру, історію та національну пам'ять.</p>
      <h3>Про історію південних областей України</h3>
      <p>Історія південної України — це насамперед козаччина, це колонізація Північного Причорномор'я. Останні українські козаки також були на території сучасної Одещини — це так звана Дунайська січ.</p>
      <p>У нас є потужна історична школа на півдні України. Тут є велика кількість важливих моментів, особливо пов'язаних з Добою Визвольних змагань. Тут діяли потужні збройні формування, що воювали за самостійність України. Зокрема Одеська гайдамацька дивізія, яку заснував колишній офіцер царської армії та одесит Всеволод Змієнко. Також організації цього формування причетні видатні українські літератори Юрій та Іван Липи.</p>
      <p>Окрім того, мало кому відомо, що одеська "Просвіта" була другою після львівської, й першою в Російській імперії. Київська "Просвіта" з'явилась після одеської й була менш потужною. Всі ці речі треба популяризувати серед українців.</p>
      <h3>Про роботу з Кримом</h3>
      <p>У нас розташовані на материкові Україні, зокрема в Криму, чимало представництв Криму. Ми плануємо ближчу співпрацю з представниками кримськотатарського народу. Я воював пліч-о-пліч з кримськими татарами на Донбасі. Співпраця з представниками кримськотатарських організацій дуже важлива, тому що кримськотатарський народ потрапив у дуже складні обставини — вони, хоч тимчасово, але втратили свою землю. Для того, щоб не згасала пам'ять про це не лише серед кримських татар, а й інших громадян України, потрібно проводити велику роботу у галузі національної пам`яті та популяризації історії.</p>
      <p>Спеціально для "Прямого" спілкувався <a href="https://www.facebook.com/igkromf">Ігор Кромф</a>.</p>
      <related>
        <h4>Схожі новини</h4>
        <a href="https://prm.ua/tse-zlochin-i-sproba-znishhiti-politichnu-opozitsiyu-parubiy-pro-vkazivku-bogdana-shhodo-tisku-na-poroshenka/"/>
        <a href="https://prm.ua/kabmin-zrobiv-nizku-kadrovih-priznachen-hto-i-za-shho-teper-vidpovidaye/"/>
        <a href="https://prm.ua/ya-dumayu-truba-sam-mav-bi-sklasti-povnovazhennya-vereshhuk-pro-skandal-z-audiozapisami-z-glavoyu-dbr/"/>
      </related>
    </article>
  </body>
</html>