<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/ostatni-sporty/basketbal-nymburk-liga-mistru-deishaun-booker_1911201510_mov"/>
    <meta property="og:site_name" content="iROZHLAS"/>
    <meta property="article:published_time" content="2019-11-20T15:10:00+00:00"/>
    <meta property="og:title" content="Chtěl být u speciální jednotky SWAT, teď hraje Booker basketbal za Nymburk"/>
    <meta property="og:description" content="Angažmá v basketbalovém Nymburce je první profesionální v kariéře dvaadvacetiletého Deishuana Bookera."/>
  </head>
  <body>
    <article>
      <h1>Chtěl být u speciální jednotky SWAT, teď hraje Booker basketbal za Nymburk</h1>
      <address><time datetime="2019-11-20T15:10:00+00:00">20 Nov 2019, 15:10</time> by <a rel="author">Jakub Kanta</a></address>
      <p>
        <b>Angažmá v basketbalovém Nymburce je první profesionální v kariéře dvaadvacetiletého Deishuana Bookera. Mladý americký rozehrávač se do základní sestavy českých mnohonásobných šampionů prosadil takřka hned, ale svůj potenciál ještě na palubovce naplno neukázal. I proto, že se chová jako správný rodák z Las Vegas. Ne že by utrácel v kasinech, ale při zápase často riskuje.</b>
      </p>
      <p>„Když jste z Vegas, víte, že nejlépe vám bude mimo kasina. Vevnitř vás nic dobrého nečeká. A jestli riskuju při hře? No, to pravda bude,“ usmíval se Američan Deishaun Booker při rozhovoru pro Radiožurnál.</p>
      <figure>
        <audio src="https://www.irozhlas.cz/sites/default/files/audios/dba35ded043d050b111bd7c788013112.mp3"/>
        <figcaption>Angažmá v basketbalovém Nymburce je první profesionální v kariéře Deishuana Bookera. Více v příspěvku Jakuba Kanty</figcaption>
      </figure>
      <p>Že chce být profesionálním basketbalistou, se rozhodl ve druhém ročníku na střední škole. Do té doby si přál být policistou jako jeho otec.</p>
      <p>„Táta je stále u jednotky SWAT. To jsou elitní policisté, které volají, když hrozí velké nebezpečí nebo když chtějí zatknout velkou rybu. Pokud je potřeba SWAT, většinou už to není dobré,“ řekl dvaadvacetiletý nymburský rozehrávač, kterého byste možná na jeho věk ani netipovali.</p>
      <related>
        <h4>Číst článek</h4>
        <a href="https://www.irozhlas.cz/sport/ostatni-sporty/basketbal-nymburk-liga-mistru-niznij-novgorod_1911132303_mim"/>
      </related>
      <p>A nebyli byste jediní. Občanským průkazem se stále občas musí prokazovat. „Ve Spojených státech to bývalo pravidlem. Nevypadal jsem ani na 18, teď už je to lepší,“ přiznal Booker, který už za dva měsíce poznal, jaký je výkonnostní rozdíl mezi zápasy v Lize mistrů a v nejvyšší domácí soutěži.</p>
      <p>„Je to obrovský rozdíl. V Lize mistrů je ten přístup soupeřů úplně jiný, daleko soutěživější. Hra je mnohem fyzicky náročnější, týmy vyspělé a zápasy daleko zajímavější,“ dodal.</p>
      <p>Spolu s ostatními nymburskými basketbalisty nastoupí Deishaun Booker k dalšímu utkání Ligy mistrů na pražské Královce ve středu od 18.30 proti černohorskému Mornaru.</p>
      <related>
        <h4>Související články</h4>
        <a href="https://www.irozhlas.cz/sport/ostatni-sporty/jsem-rad-ze-je-znovu-v-nasem-tymu-rika-o-vaughnove-trener-zenske-basketbalove_1911111850_mim"/>
        <a href="https://www.irozhlas.cz/sport/ostatni-sporty/tomas-satoransky-nba-rekord-body-mlady-tym-trener-chicago_1911081030_mov"/>
        <a href="https://www.irozhlas.cz/sport/ostatni-sporty/basketbal-ceska-reprezentace-zeny-katerina-elhotova-kvalifiace-mistrovsti-evropy_1911172151_mim"/>
      </related>
    </article>
  </body>
</html>