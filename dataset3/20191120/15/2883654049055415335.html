<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ditjesendatjes.nl/mariska-van-kolck-ik-doe-nooit-meer-ranking-the-stars/"/>
    <meta property="og:site_name" content="Ditjes &amp; Datjes"/>
    <meta property="article:published_time" content="2019-11-20T15:46:14+00:00"/>
    <meta property="og:title" content="Mariska van Kolck: Ik doe nooit meer Ranking the Stars"/>
    <meta property="og:description" content="Mariska van Kolck zou nooit meer meedoen met het programma Ranking the Stars. Dat bekende de zangeres en actrice woensdag in een interview op NPO Radio 2. Van Kolck kwam in 2014 tijdens de opnames in aanvaring met cabaretier Richard Groenendijk, die zei dat zij &quot;haar kinderen zou verkopen voor tien minuten zendtijd bij Omroep Drenthe&quot;."/>
  </head>
  <body>
    <article>
      <h1>Mariska van Kolck: Ik doe nooit meer Ranking the Stars</h1>
      <address><time datetime="2019-11-20T15:46:14+00:00">20 Nov 2019, 15:46</time> by <a rel="author" href="https://www.ditjesendatjes.nl/author/ditjesdatjes/" target="_blank">DitjesDatjes</a></address>
      <p>Mariska van Kolck zou nooit meer meedoen met het programma Ranking the Stars. Dat bekende de zangeres en actrice woensdag in een interview op NPO Radio 2. Van Kolck kwam in 2014 tijdens de opnames in aanvaring met cabaretier Richard Groenendijk, die zei dat zij “haar kinderen zou verkopen voor tien minuten zendtijd bij Omroep Drenthe”.</p>
      <p>De musicalster kwam er tijdens de opnames achter dat het programma “niet in mijn karakter zit. Het is niet mijn karakter om te lachen om andere mensen. Ik wéét dat het grappig bedoeld is, ik deed mee omdat mijn zoon zei: dat is leuk, mam. Maar ik vind het helemaal niet leuk om te zeggen tegen een ander: jij staat op plek zoveel omdat je niet te vertrouwen bent.”</p>
      <p>Haar kinderen zijn sowieso haar zwakke plek, erkent Van Kolck. “Ik heb de afgelopen decennia wel geleerd een olifantenhuid te hebben: ik weet dat ik een target ben, mijn leven gaat wel door. De mensen die mij kennen weten prima wat ze aan mij hebben. Maar ik heb ook kinderen.” Haar ex-man en de vader van haar kinderen overleed in augustus. “Ik vond het heel erg dat zij via een telefoontje van een journalist te horen kregen dat hun vader was overleden. Dat programma’s zeggen: we gaan het nu bekendmaken, als jij niets zegt, moeten we er zelf maar wat beelden bij gaan zoeken.”</p>
      <p>Als meest memorabele rol in haar carrière noemt Van Kolck haar vertolking van Roxy Hart in de hitmusical Chicago. Voor deze glansrol kreeg de actrice in 2010 een John Kraaijkamp Musical Award. Van Kolck is binnenkort te zien in de voorstelling Haal het doek maar op.</p>
      <p>BuzzE</p>
    </article>
  </body>
</html>