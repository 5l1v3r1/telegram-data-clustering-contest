<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/poskodoval-se-je-med-postavljanjem-daljnovoda"/>
    <meta property="og:site_name" content="Primorske novice"/>
    <meta property="article:published_time" content="2019-11-20T15:52:56+00:00"/>
    <meta property="og:title" content="Poškodoval se je med postavljanjem daljnovoda"/>
    <meta property="og:description" content="Danes ob 13.47 je bila policija obveščena o delovni nesreči na Kobariškem, kjer se je poškodoval 50-letni delavec."/>
  </head>
  <body>
    <article>
      <h1>Poškodoval se je med postavljanjem daljnovoda</h1>
      <address><time datetime="2019-11-20T15:52:56+00:00">20 Nov 2019, 15:52</time> by <a rel="author">Spletno uredništvo</a></address>
      <p>
        <b>Danes ob 13.47 je bila policija obveščena o delovni nesreči na Kobariškem, kjer se je poškodoval 50-letni delavec.</b>
      </p>
      <figure>
        <img src="https://static.primorske.si/foto/highres/gnweb/720547_policija_avto2.jpg"/>
        <figcaption>Foto: STA</figcaption>
      </figure>
      <p><b>PRIMORSKA</b> &gt; Po prvih zbranih podatkih se je delovna nezgoda zgodila “Pod Ozbenom” v okolici Kobarida med postavljanjem daljnovoda. V nadaljevanju je bilo ugotovljeno, da se je pri razkladanju kolutov jeklenic z enega od kolutov snela zanka. Zaradi tega je kolut delavca stisnil ob keson tovornega vozila, na katerem so bili koluti.</p>
      <p>Kasneje so poškodovanemu delavcu zdravniško pomoč nudili v tolminskem zdravstvenem domu, nato pa so ga reševalci odpeljali na nadaljnje zdravljenje v šempetrsko bolnišnico. Policisti nadaljujejo z dodatnim zbiranjem obvestil okoliščin delovne nesreče.</p>
      <h3>Na spolzkem vozišču je vozilo zaneslo v pločnik</h3>
      <p>Danes ob 7.24 so policiste obvestili o prometni nesreči na območju naselja Vogrsko, v kateri je bilo udeleženo osebno vozilo. Ugotovljeno je bilo, da je 37-letna voznica avtomobila peljala na ravnem delu ceste, na spolzkem vozišču pa je njeno vozilo zaneslo v pločnik. Pri tem se je poškodovalo zadnje kolo. Prometni policisti so primer zaključili z uradnim zaznamkom za zavarovalnico. Na kraju so bili tudi delavci cestnega podjetja, ki so spolzko cesto med Dombravo in Vogrskim (v dolžini približno dveh kilometrov) sanirali in zavarovali s prometno signalizacijo.</p>
      <h3>Voznik mopeda trčil v avto</h3>
      <p>V Kopru je včeraj ob 14.30 17-letni voznik neregistriranega mopeda v krožišču prehiteval avto in trčil vanj. Opravljen je bil hitri test za mamila, ki je bil pozitiven na kanabis, vendar je voznik odklonil strokovni pregled. Sledi mu obdolžilni predlog, Moped so mu tudi zasegli.</p>
      <h3>Sin grozil očetu</h3>
      <p>Koprski policisti so za nasilje v družini kazensko ovadili moškega, ki je večkrat grozil svojemu očetu. Izrekli so mu tudi ukrep prepovedi približevanja.</p>
      <h3>Kradel na gradbišču</h3>
      <p>V Štanjelu je nekdo vlomil v kontejner na gradbišču in ukradel agregat, motorni puhavnik in nekaj drugih predmetov manjše vrednosti. Škode je za 700 evrov.</p>
      <h3>Z avta ukradel pnevmatike</h3>
      <p>Ponoči je na Markovcu v Kopru nekdo s parkiranega avtomobila ukradel vse štiri pnevmatike. Lastnik je oškodovan za 700 evrov.</p>
      <h3>Avto so mu zasegli</h3>
      <p>Včeraj dopoldne so policisti v Luciji zasegli avto 41-letnemu vozniku, ki nima veljavnega vozniškega dovoljenja. Sledi obdolžilni predlog.</p>
      <h3>Torbica izginila iz kombija</h3>
      <p>Danes okoli 11. ure je nekdo na Piranski cesti v Kopru iz odklenjenega kombija ukradel moško črno torbico, v kateri je imel lastnik denarnico z gotovino in osebnimi dokumenti.</p>
      <h3>Nedovoljeno čez mejo</h3>
      <p>Na območju koprske policijske uprave so policisti od torka do danes obravnavali deset oseb, ki so nedovoljeno prestopile državno mejo med Hrvaško in Slovenijo. Obravnavali so pet državljanov Alžirije in pet državljanov Iraka.</p>
    </article>
  </body>
</html>