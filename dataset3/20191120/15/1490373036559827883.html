<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/ostatni-sporty/rallye-sebastien-ogier-citroen-konec-wrc_1911201546_mov"/>
    <meta property="og:site_name" content="iROZHLAS"/>
    <meta property="article:published_time" content="2019-11-20T15:46:00+00:00"/>
    <meta property="og:title" content="‚Nemáme žádného prvotřídního jezdce.‘ Citroën po Ogierově odchodu končí v rallyovém šampionátu"/>
    <meta property="og:description" content="Ogier podepsal s Citroënem dvouletý kontrakt a tvrdil, že bude ve WRC jeho poslední. Po roce, v němž neobhájil titul mistra světa a po šesti letech uvolnil rallyeový trůn, však zamířil do Toyoty."/>
  </head>
  <body>
    <article>
      <h1>‚Nemáme žádného prvotřídního jezdce.‘ Citroën po Ogierově odchodu končí v rallyovém šampionátu</h1>
      <address><time datetime="2019-11-20T15:46:00+00:00">20 Nov 2019, 15:46</time> by <a rel="author">ČTK</a></address>
      <p>
        <b>Stáj Citroën Racing opouští světový šampionát v rallye. Její vedení to vysvětlilo tím, že po odchodu exmistra světa Sébastiena Ogiera i Fina Esapekky Lappiho nezůstal ve francouzském týmu žádný špičkový jezdec.</b>
      </p>
      <p>Ogier podepsal s Citroënem dvouletý kontrakt a tvrdil, že bude ve WRC jeho poslední. Po roce, v němž neobhájil titul mistra světa a po šesti letech uvolnil rallyeový trůn, však zamířil do Toyoty. Smlouvu nedodržel ani Lappi, jemuž rovněž zbýval ještě rok.</p>
      <related>
        <h4>Číst článek</h4>
        <a href="https://www.irozhlas.cz/sport/ostatni-sporty/rally-mistrovstvi-sveta-spanelsko-jan-kopecky_1910271514_mim"/>
      </related>
      <p>„Citroën se rozhodl zrušit svůj WRC program na rok 2020, jelikož pro příští sezonu nemáme žádného prvotřídního jezdce,“ uvedl tým v prohlášení.</p>
      <p>Letošní šampionát ovládl Estonec Ott Tänak s toyotou, Ogier vyhrál tři soutěže a se ztrátou 46 bodů skončil v celkovém pořadí MS na třetím místě. Citroënu se nejvíce vydařila zářijová Turecká rallye, kde Lappi dojel za Ogierem druhý a stáj si připsala jediný double v sezoně.</p>
      <p>Už tehdy však Ogier hovořil o složitém období a nakonec se rozhodl pro odchod do Toyoty, kde vystřídá Tänaka. Ten vytvoří v Hyundai silnou dvojici s vicemistrem světa Thierrym Neuvillem z Belgie.</p>
      <related>
        <h4>Související články</h4>
        <a href="https://www.irozhlas.cz/sport/ostatni-sporty/dakar-rallye-fernando-alonso-toyota-knoll_1910251121_mov"/>
        <a href="https://www.irozhlas.cz/sport/ostatni-sporty/nemecko-rallye-tanak-skoda-kopecky_1908251458_gak"/>
        <a href="https://www.irozhlas.cz/sport/ostatni-sporty/rallye-barum-zlin-kopecky-mares_1908181545_tat"/>
        <a href="https://www.irozhlas.cz/sport/ostatni-sporty/barum-czech-rally-zlin-lahola_1908141556_pj"/>
      </related>
    </article>
  </body>
</html>