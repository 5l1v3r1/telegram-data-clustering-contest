<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/career/story-up-police-constable-result-2019-declared-123921-candidates-qualified-check-2860058.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-20T15:49:57+00:00"/>
    <meta property="og:title" content="यूपी पुलिस कांस्टेबल रिजल्ट 2019 : परिणाम जारी, लिखित परीक्षा में 1,23,921 हुए पास"/>
    <meta property="og:description" content="उत्तर प्रदेश पुलिस भर्ती एवं प्रोन्नति बोर्ड ने पुलिस एवं पीएसी में सिपाही के 49568 पदों पर भर्ती के लिए कराई गई लिखित परीक्षा का परिणाम बुधवार को घोषित कर दिया। बोर्ड ने 16 नवंबर 2018 को कराई गई..."/>
  </head>
  <body>
    <article>
      <h1>यूपी पुलिस कांस्टेबल रिजल्ट 2019 : परिणाम जारी, लिखित परीक्षा में 1,23,921 हुए पास</h1>
      <address><time datetime="2019-11-20T15:49:57+00:00">20 Nov 2019, 15:49</time> by <a rel="author">लाइव हिन्दुस्तान टीम ,नई दिल्ली</a></address>
      <p>उत्तर प्रदेश पुलिस भर्ती एवं प्रोन्नति बोर्ड ने पुलिस एवं पीएसी में सिपाही के 49568 पदों पर भर्ती के लिए कराई गई लिखित परीक्षा का परिणाम बुधवार को घोषित कर दिया। बोर्ड ने 16 नवंबर 2018 को कराई गई लिखित परीक्षा में सफल पाए गए अभ्यर्थियों में से कुल रिक्तियों की संख्या को देखते हुए मेरिट के आधार पर 2.5 गुना ज्यादा यानी 1,23,921 अभ्यर्थियों को शैक्षिक एवं अन्य अभिलेखों की जांच और शारीरिक मानक परीक्षण के लिए बुलाया है।</p>
      <p>यदि अपेक्षित संख्या में अभ्यर्थी सफल नहीं होते हैं तो मेरिट के आधार पर अन्य अभ्यर्थियों को भी अभिलेखों की जांच एवं शारीरिक मानक परीक्षण के लिए बुलाया जाएगा। कुल पदों में से 31360 पद नागरिक पुलिस में सिपाही एवं 18208 पद पीएसी में सिपाही के हैं।</p>
      <p><b>UP Police Result 2019 Cut off</b><br/>बोर्ड ने अभ्यर्थियों के लिए श्रेणीवार अलग-अलग कटआफ जारी किया है। इसमें अनारक्षित श्रेणी के लिए 185.3465, अन्य पिछड़ा वर्ग के लिए 172.3272, अनुसूचित जाति के लिए 145.3909 तथा अनुसूचित जनजाति के लिए 114.1932 कटआफ अंक तय किया गया है। सबसे पहले स्वतंत्रता संग्राम सेनानी के आश्रितों, होमगार्ड, भूतपूर्व सैनिक श्रेणी के अभ्यर्थियों एवं सभी महिला अभ्यर्थियों के अभिलेखों की जांच और शारीरिक मानक परीक्षण किया जाएगा। </p>
      <p>
        <a href="https://www.livehindustan.com/career/story-up-police-constable-result-2019-declared-check-upprpb-up-police-49568-sipahi-bharti-result-cut-off-merit-list-here-is-direct-link-2860052.html">UP Police constable Result 2019: यूपी पुलिस 49568 कांस्टेबल भर्ती रिजल्ट uppbpb.gov.in पर जारी</a>
      </p>
      <p>परीक्षार्थी अपना रिजल्ट uppbpb.gov.in पर जाकर चेक कर सकते हैं। उम्मीदवारों को उम्मीद थी कि रिजल्ट ( UP Police Constable Result 2019 declared) मंगलवार को जारी हो जाएगा। लेकिन यह एक दिन बाद बुधवार देर शाम जारी हुआ । इससे पहले OMR शीट की क्रॉस चेकिंग का काम चला। </p>
      <p>यूपी पुलिस भर्ती बोर्ड (यूपीपीआरपीबी) से मिली जानकारी के अनुसार, नागरिक पुलिस में सिपाही के 31360 पदों और पीएसी में सिपाही के 18208 पदों समेत कुल 49568 पदों पर भर्ती के लिए ऑनलाइन आवेदन आमंत्रित किए गए थे। इसमें 19,38,643 अभ्यर्थियों के आवेदन प्राप्त हुए थे।</p>
      <p> </p>
    </article>
  </body>
</html>