<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/salute/2019/11/20/il-consumo-di-antibiotici-in-italia-e-in-sardegna-un-convegno-a-p-69-954940.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-20T15:31:37+00:00"/>
    <meta property="og:title" content="Il consumo di antibiotici in Italia e in Sardegna: un convegno a Paulilatino"/>
    <meta property="og:description" content="Salute - Approfondisci su L'Unione Sarda.it"/>
  </head>
  <body>
    <article>
      <h6 class="kicker">L'appuntamento</h6>
      <h1>Il consumo di antibiotici in Italia e in Sardegna: un convegno a Paulilatino</h1>
      <h2>Fra gli altri temi, anche le possibili contromisure ai "superbatteri"</h2>
      <address><time datetime="2019-11-20T15:31:37+00:00">20 Nov 2019, 15:31</time> by <a rel="author" href="https://www.unionesarda.it/autore/alessia_orbana/327" target="_blank">Alessia Orbana</a></address>
      <p>Ats Sardegna e Azienda ospedaliera Brotzu di Cagliari organizzano per venerdì 22 novembre a Santa Cristina (dalle 9) il convegno dal titolo "La strategia 'One health' nelle azioni di contrasto alla resistenza agli antimicrobici": un seminario rivolto a medici, farmacisti, veterinari, biologi, infermieri, assistenti sanitari e tecnici di laboratorio, che mira a sensibilizzare la popolazione in generale ed i medici in particolare su un corretto consumo ed un'appropriata prescrizione degli antibiotici e ad integrare le strategie d'azione per un adeguato utilizzo in ambito sia umano che veterinario.</p>
      <p>In Europa oltre 4 milioni di persone l'anno sono infatti colpite da infezioni batteriche ospedaliere, con 25mila morti stimate per infezioni provenienti da germi resistenti, e si prevede che nel 2050, se non si prenderanno provvedimenti efficaci, potranno causare circa 10 milioni di decessi l'anno, superando quelli per tumore, diabete, incidenti stradali.</p>
      <p>"La salute delle persone, come indicato dall'approccio one-health (unica salute), è strettamente correlata con quella degli animali, degli ambienti di vita e di lavoro e con quella degli ecosistemi: per questo i rischi che hanno origine dall'interfaccia tra ambiente di vita e lavoro, popolazioni, animali e ambiente vanno affrontati con un approccio integrato e una sistematica interazione tra i gruppi professionali coinvolti nella loro gestione, in particolare medici e veterinari di sanità pubblica, medici di famiglia, farmacisti, epidemiologi, operatori ambientali e del settore faunistico, ma anche sociologi, economisti, giuristi, legislatori, decisori istituzionali ed esperti dello sviluppo sostenibile", spiegano gli organizzatori del convegno.</p>
      <p>L'iniziativa nasce nel solco delle attività previste dal Piano regionale della prevenzione "Controllo delle infezioni correlate all'assistenza e all'antibioticoresistenza". I responsabili scientifici e culturali del progetto formativo sono il medico della direzione sanitaria dell'Azienda ospedaliera Brotzu di Cagliari, Federico Argiolas, e la responsabile del distretto di Ghilarza-Bosa dell'Assl Oristano, Daniela Mulas. Al tavolo dei relatori, gli esperti di infezioni correlate all'assistenza, gestione degli antibiotici e antibiotico-resistenza Paolo Castiglia, Goffredo Angioni, Donatella Garau, Ninfa di Cara, Annamaria Coccollone, Sergio Pili, Franco Pala, Laura Masala, Maria Sabina Bellu.</p>
      <p>Sarà fornito un quadro sul consumo degli antibiotici in Italia e Sardegna e parlerà, tra gli altri temi, degli animali da allevamento "antibiotic free" e delle possibilità di contromisure all'antimicrobico-resistenza in campo umano.</p>
    </article>
  </body>
</html>