<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-sheeba-parveen-is-proudly-teaching-sanskrit-in-the-deoband-2860049.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-20T15:34:07+00:00"/>
    <meta property="og:title" content="इल्म की नगरी देवबंद में गर्व के साथ संस्कृत पढ़ा रही हैं शीबा परवीन"/>
    <meta property="og:description" content="वाराणसी के बीएचयू के संस्कृत विभाग में शिक्षक फिरोज खान की नियुक्ति को लेकर एक ओर जहां बवाल मचा हुआ है, वहीं देश ही नहीं विश्व में इल्म-ओ-अदब की नगरी देवबंद के हिन्दू बाहुल्य गांव रणखंडी में ठा...."/>
  </head>
  <body>
    <article>
      <h1>इल्म की नगरी देवबंद में गर्व के साथ संस्कृत पढ़ा रही हैं शीबा परवीन</h1>
      <address><time datetime="2019-11-20T15:34:07+00:00">20 Nov 2019, 15:34</time> by <a rel="author">हिन्दुस्तान संवाददाता।,देवबंद(सहारनपुर)।</a></address>
      <p>वाराणसी के बीएचयू के संस्कृत विभाग में शिक्षक फिरोज खान की नियुक्ति को लेकर एक ओर जहां बवाल मचा हुआ है, वहीं देश ही नहीं विश्व में इल्म-ओ-अदब की नगरी देवबंद के हिन्दू बाहुल्य गांव रणखंडी में ठा. कृपाल सिंह महाविद्यालय में डा. शीबा परवीन संस्कृत पढ़ाकर गंगा-जमुनी संस्कृति को मजबूत करने में जुटी हैं। सहारनपुर की रहने वाली डा. शीबा परवीन ने मेरठ के चौधरी चरण सिंह यूनिवसिर्टी से संस्कृत में पीएचडी की है। इस्लामिक शिक्षा के लिए विश्व प्रसिद्ध दारुल उलूम से मात्र नौ किमी की दूरी पर बसे महाभारत कालीन गांव रणखंडी के ठा. कृपाल सिंह डिग्री कॉलेज के गांव रणखंडी में वह संस्कृत पढ़ा रही हैं। </p>
      <p>
        <b>Read Also: <a href="https://www.livehindustan.com/uttar-pradesh/varanasi/story-bhu-hundreds-of-students-now-in-favor-of-assistant-professor-feroz-khan-continue-to-protest-2859783.html">VIDEO: बीएचयू में असिस्टेंट प्रोफेसर फिरोज खान के पक्ष में उतरे सैकड़ों छात्र</a></b>
      </p>
      <p>वह भी एक दो साल से नहीं, बल्कि उन्हें संस्कृत विषय पढ़ाते हुए करीब एक दशक हो रहा है। महाविद्यालय में सौ से अधिक छात्र-छात्राएं डा. शीबा परवीन से संस्कृत की शिक्षा प्राप्त कर रहे हैं। इस समय महाविद्यालय में शीबा प्रवीन एक मात्र मुस्लिम शिक्षक हैं। डा. शीबा परवीन ने बताया कि जब संस्कृत विषय लिया, तब भी उनके घर वालों ने कभी इस बात को लेकर एतराज नहीं जताया कि वह ऐसा विषय क्यों ले रही हैं, जिस विषय को पढ़ने वाले विद्यार्थियों की संख्या हमेशा उंगलियों पर ही गिनने लायक रहती है। डा. शीबा ने बताया कि कभी उनके साथ दूसरे वर्ग के होने का व्यवहार नहीं हुआ और ना ही कभी उन्हें भी यह अहसास हुआ कि वह दूसरे वर्ग से हैं।</p>
      <p>
        <b>Read Also: <a href="https://www.livehindustan.com/uttar-pradesh/story-non-bailable-warrants-against-samajwadi-party-leader-azam-khan-and-his-wife-tazeen-fatma-2860003.html">सपा नेता आजम खां और उनकी पत्नी तजीन फात्मा के खिलाफ गैर जमानती वारंट</a></b>
      </p>
      <p>महाविद्यालय के अध्यक्ष अनिल तंवर ने कहते हैं कि शिक्षक का कोई मजहब नहीं होता। उसका मजहब उसके द्वारा दान की जा रही शिक्षा है। उन्होंने कहा कि उन्हें गर्व है कि संस्कृत जैसे विषय को उनके कॉलेज में मुस्लिम प्राध्यापिका पढ़ा रही है और जिसका लाभ बच्चें ले रहे हैं। कॉलेज प्राचार्य डा. अनिल कुमार ने बताया कि डा. शीबा प्रवीन अपनी योग्यता के बल पर महाविद्यालय में चयनित हुई थीं। महाविद्यालय की सलेक्शन कमेटी उनकी योग्यता को अन्य के मुकाबले  वरीयता दी थी।</p>
      <p><b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।</b>    </p>
    </article>
  </body>
</html>