<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/20/7232550/"/>
    <meta property="og:site_name" content="Українська правда"/>
    <meta property="article:published_time" content="2019-11-20T15:04:28+00:00"/>
    <meta property="og:title" content="Уряд спростив процедуру перетину лінії розмежування з окупованим Донбасом"/>
    <meta property="og:description" content="Уряд спростив процедуру перетину лінії розмежування та порядок переміщення товарів громадянами."/>
  </head>
  <body>
    <article>
      <h1>Уряд спростив процедуру перетину лінії розмежування з окупованим Донбасом</h1>
      <address>
        <time datetime="2019-11-20T15:04:28+00:00">20 Nov 2019, 15:04</time>
      </address>
      <p>Уряд спростив процедуру перетину лінії розмежування та порядок переміщення товарів громадянами.</p>
      <p><b>Джерело:</b> <a href="https://www.kmu.gov.ua/news/uryad-sprostiv-proceduru-peretinu-liniyi-rozmezhuvannya-ta-poryadok-peremishchennya-tovariv-gromadyanami">Урядовий портал</a>, <a href="https://mtot.gov.ua/ua/urjad-sprostiv-porjadok-viizdu-viiizdu-osib-ta-peremischennja-tovariv-cherez-kpvv-na-liniii-rozmejuvannja-dlja-gromadjan-ukraiini-jaki-zmusheni-jiti-na-timchasovo-okupovani-teritoriii">Міністерство </a>з питань тимчасово окупованих територій та внутрішньо переміщених осіб, коментар речника ДПСУ "Українській правді"</p>
      <p><b>Дослівно уряд:</b> "20 листопада, у Всесвітній день дитини Кабінет Міністрів України ухвалив рішення, яке дозволить спростити перетин лінії розмежування для підлітків, які змушені проживати на окупованій території Донецької та Луганської областей".</p>
      <p><b>Дослівно МТОТ</b>: "Зокрема, діти зможуть перетинати лінію розмежування у супроводі усиновителів, розширюється перелік документів, що ідентифікують (додається свідоцтво про народження та тимчасова посвідка при оформленні як внутрішнього так і закордонного паспортів).</p>
      <p>Крім того спрощена процедура переміщення товарів через лінію розмежування фізичними особами. Усунене таке визначення, як "ручна поклажа".</p>
      <p><b>Деталі:</b> На запитання щодо того, чи означає це, що уряд відмовився від ужорсточення процедури перетину лінії розмежування, в Держприкордонслужбі повідомили, що наразі <b>не буде норми щодо обов’язкової <a href="https://www.pravda.com.ua/news/2019/10/3/7228005/">наявності у дітей паспорта</a></b>, вони і далі зможуть перетинати КПВВ за свідоцтвом про народження.</p>
      <p><b>Пряма мова речника ДПСУ Андрія Демченка</b>: "Нові правила, які були розроблені раніше, передбачали норми спрощення а також посилення безпеки і виключення свідоцтва про народження із списку, за яким можна перетинати лінію розмежування (за виключенням окремих пунктів). Прийняті сьогодні зміни знову включають свідоцтво в перелік документів, за якими можна перетинати лінію".</p>
      <p><b>Додатково:</b> Роз’яснення щодо всіх норм, які були прийняті урядом, прикордонники повідомлять найближчим часом.</p>
      <p><b>Що передувало:</b> <a href="https://www.pravda.com.ua/news/2019/10/16/7229218/">Уряд відтермінував</a> на місяць зміну порядку перетинання лінії розмежування на тимчасово окуповані території Донбасу.</p>
      <footer>Валентина Романенко, УП</footer>
      <related>
        <a href="https://www.pravda.com.ua/news/2019/11/20/7232547/"/>
        <a href="https://www.pravda.com.ua/news/2019/11/20/7232531/"/>
        <a href="https://www.pravda.com.ua/columns/2019/11/20/7232508/"/>
      </related>
    </article>
  </body>
</html>