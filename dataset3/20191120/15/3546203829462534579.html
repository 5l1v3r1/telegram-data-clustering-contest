<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_2093193551_Gartsiya_zakriva_trite_si_nay-golemi_bejanski_lagera"/>
    <meta property="og:site_name" content="webcafé"/>
    <meta property="article:published_time" content="2019-11-20T15:13:00+00:00"/>
    <meta property="og:title" content="Гърция закрива трите си най-големи бежански лагера"/>
    <meta property="og:description" content="Гърция закрива трите най-големи мигрантски лагера на своя територия, като те ще бъдат заменени с нови съоръжения, съобщават местни медии, цитирани от Ройтерс."/>
  </head>
  <body>
    <article>
      <h1>Гърция закрива трите си най-големи бежански лагера</h1>
      <address><time datetime="2019-11-20T15:13:00+00:00">20 Nov 2019, 15:13</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2019/05/09/refugee-camp-s/1170x780.jpg"/>
        <figcaption>Те ще бъдат разширени и преустроени<cite>Снимка: © Getty Images</cite></figcaption>
      </figure>
      <p>Гърция закрива трите най-големи мигрантски лагера на своя територия, като те ще бъдат заменени с нови съоръжения, съобщават местни медии, цитирани от Ройтерс.</p>
      <p>Плановете на гръцкото правителство са да бъдат закрити бежанските лагери на островите Лесбос, Хиос и Самос, които в момента са тежко пренаселени. Към момента в тях живеят общо 27 000 души, при официално зададен капацитет от едва 4500.</p>
      <p>Предвижда се на тяхно място ще бъдат изградени нови съоръжения от затворен тип, като всяко едно от тях ще бъде с капацитет от поне 5000 души.</p>
      <p>По същия начин по-малките лагери на островите Кос и Лерос също ще бъдат преустроени и разширени, но това ще се случи на малко по-късен етап.</p>
      <p>Вместо да им бъде позволено да се придвижват свободно извън лагерите, търсещите убежище вече ще бъдат затворени, докато им бъде предоставен статут на бежанци и преместени в континенталната част или не бъдат отхвърлени и върнати обратно в Турция, заявиха официални представители.</p>
      <p>Правителството обеща да премести 20 000 лица, търсещи убежище, в лагери в континенталната част до началото на 2020 г.</p>
      <p>Междувременно плановете на гръцките власти са да затегнат изискванията за получаване на убежище в страната. Новото консервативно правителство пое ангажимент за разполагане на допълнителни гранични патрули.</p>
      <p>Ще бъдат обявени и нови критерии за действието на НПО групи, помагащи на мигранти, много от които са избягали от войната в Сирия.</p>
      <p>Международната организация за миграция миналия месец заяви, че лагерите в континенталната част на Гърция вече са почти пълни или пренаселени.</p>
    </article>
  </body>
</html>