<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/zf-transilvania/proiect-european-de-252-mil-euro-pentru-realizarea-retelei-de-apa-si-canalizare-in-34-de-unitati-administrative-ale-judetului-satu-mare-18599350"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-20T15:19:00+00:00"/>
    <meta property="og:title" content="Proiect european de 252 mil. euro pentru realizarea reţelei de apă şi canalizare în 34 de unităţi administrative ale judeţului Satu Mare"/>
    <meta property="og:description" content="Consiliul Judeţean Satu Mare a accesat un proiect european de peste 1,2 mld. lei (252 mil. euro) care prevede realizarea reţelei de apă şi canalizare în 34 de unităţi administrative ale judeţului. Prin proiectul denumit ’’Planul regional de dezvoltare a infrastructurii de apă şi apă uzată din judeţul Satu Mare - regiunea Nord-Vest, în perioada 2014-2020’’, Consiliul Judeţean Satu Mare şi Apaserv (operatorul regional al serviciilor publice de alimentare cu apă şi canalizare) vor construi, pe o lungime de 1.015 km, reţeaua de apă (435 km) şi canalizare (580 km). Durata de execuţie a  lucrărilor a fost stabilită pentru o perioadă de patru ani."/>
  </head>
  <body>
    <article>
      <h1>Proiect european de 252 mil. euro pentru realizarea reţelei de apă şi canalizare în 34 de unităţi administrative ale judeţului Satu Mare</h1>
      <address><time datetime="2019-11-20T15:19:00+00:00">20 Nov 2019, 15:19</time> by <a rel="author" href="https://www.zf.ro/autor/laurentiu-cotu" target="_blank">Laurentiu Cotu</a></address>
      <p>Consiliul Judeţean Satu Mare a accesat un proiect european de peste 1,2 mld. lei (252 mil. euro) care prevede realizarea reţelei de apă şi canalizare în 34 de unităţi administrative ale judeţului. Prin proiectul denumit ’’Planul regional de dezvoltare a infrastructurii de apă şi apă uzată din judeţul Satu Mare - regiunea Nord-Vest, în perioada 2014-2020’’, Consiliul Judeţean Satu Mare şi Apaserv (operatorul regional al serviciilor publice de alimentare cu <i>ap</i><i>ă</i> şi <i>canalizare</i>) vor construi, pe o lungime de 1.015 km, reţeaua de apă (435 km) şi canalizare (580 km). Durata de execuţie a  lucrărilor a fost stabilită pentru o perioadă de patru ani.</p>
      <p>Principalul obiectiv al acestui proiect prevede o extindere a procentului actual de acoperire de 75%, la 100% a reţelei de apă potabilă. 34 dintre cele 65 de unităţi administrative ale judeţului vor fi implicate în acest program de investiţie în infrastructură. Datorită acestor investiţii, până în anul 2023, toată populaţia judeţului Satu Mare va avea acces la reţeaua de apă potabilă. Localităţile cu o populaţie de peste 2.000 de persoane vor dispune şi de reţea de canalizare. Lucrările includ şi realizarea a 5 staţii de epurare în localităţile cu peste 10.000 de locuitori.</p>
      <p>’’<i>Această investiţie aduce beneficii unui număr de peste 65.000 de oameni din  judeţ. </i>După semnarea acestui contract, Consiliul Judeţean Satu Mare va deschide, încă în cursul acestui an, procedurile de achiziţii publice, iar încheierea contractelor propriu-zise şi începerea proiectului sunt programate pentru a doua jumătate a anului viitor’’, a transmis Pataki Csaba, preşedintele Consiliului Judeţean Satu Mare, într-un comunicat de presă.</p>
      <p>laurenţiu.cotu@zf.ro     </p>
    </article>
  </body>
</html>