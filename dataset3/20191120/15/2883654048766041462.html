<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ditjesendatjes.nl/ex-ombudsman-bners-moeten-kind-niet-in-media-exploiteren/"/>
    <meta property="og:site_name" content="Ditjes &amp; Datjes"/>
    <meta property="article:published_time" content="2019-11-20T15:49:11+00:00"/>
    <meta property="og:title" content="Ex-ombudsman: BN’ers moeten kind niet in media exploiteren"/>
    <meta property="og:description" content="Het is niet in het belang van een kind van een bekende Nederlander om vaak in de media te komen. Dat stelde voormalig kinderombudsman Marc Dullaert woensdag op NPO Radio 1. Hij uitte felle kritiek op André Hazes naar aanleiding van de rechtszaak die de zanger heeft aangespannen tegen weekblad Privé, dat zijn driejarige zoontje op de cover zette."/>
  </head>
  <body>
    <article>
      <h1>Ex-ombudsman: BN’ers moeten kind niet in media exploiteren</h1>
      <address><time datetime="2019-11-20T15:49:11+00:00">20 Nov 2019, 15:49</time> by <a rel="author" href="https://www.ditjesendatjes.nl/author/ditjesdatjes/" target="_blank">DitjesDatjes</a></address>
      <p>Het is niet in het belang van een kind van een bekende Nederlander om vaak in de media te komen. Dat stelde voormalig kinderombudsman Marc Dullaert woensdag op NPO Radio 1. Hij uitte felle kritiek op André Hazes naar aanleiding van de rechtszaak die de zanger heeft aangespannen tegen weekblad Privé, dat zijn driejarige zoontje op de cover zette.</p>
      <p>“Het Kinderrechtenverdrag schrijft voor dat ouders het belang van het kind altijd voorop zetten”, stelt Dullaert. “Het is in algemene zin niet in het belang van een kind van een BN’er om vaak in de media te komen. Een kind kan geen toestemming geven en heeft dus geen enkele controle over die publicaties.”</p>
      <p>André Hazes en zijn inmiddels ex-vriendin Monique plaatsen vrijwel dagelijks foto’s van hun jonge zoontje op Instagram. Ook speelde het jongetje hoofdrollen in een langlopende realitysoap over de familie en was hij te zien in een grote reclamecampagne.</p>
      <p>Dullaert zegt niet dat de overheid meteen moet ingrijpen. “Maar het lijkt er in deze niet op dat deze ouders het kind adequaat hebben afgeschermd van de buitenwereld”, vat hij samen. Dit vormt overigens geen rechtvaardiging voor Privé om het jongetje op de cover van het blad te plaatsen, voegt Dullaert daaraan toe. “Ook dat is smakeloos en niet in het belang van het kind. Maar de rechter zal zeker naar de context en voorgeschiedenis kijken.”</p>
      <p>BuzzE</p>
    </article>
  </body>
</html>