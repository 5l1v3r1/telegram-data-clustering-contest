<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/rusove-pry-odevzdali-ukrajine-zabavena-plavidla-v-bidnem-stavu/1823305?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-20T15:14:00+00:00"/>
    <meta property="og:title" content="Rusové prý odevzdali Ukrajině zabavená plavidla v bídném stavu"/>
    <meta property="og:description" content="Kyjev - Plavidla zabavená loni Ruskem a vrácená v pondělí Ukrajině jsou ve velmi špatném stavu a neschopná samostatné plavby. V ukrajinské televizi to dnes řekl velitel ukrajinského námořnictva Ihor Vorončenko. Do místa určení v černomořském přístavu Očakiv ještě nedorazila, protože jsou z místa předání vlečena."/>
  </head>
  <body>
    <article>
      <h1>Rusové prý odevzdali Ukrajině zabavená plavidla v bídném stavu</h1>
      <address><time datetime="2019-11-20T15:14:00+00:00">20 Nov 2019, 15:14</time> by <a rel="author" href="http://www.ctk.cz/" target="_blank">ČTK</a></address>
      <p>Kyjev - Plavidla zabavená loni Ruskem a vrácená v pondělí Ukrajině jsou ve velmi špatném stavu a neschopná samostatné plavby. V ukrajinské televizi to dnes řekl velitel ukrajinského námořnictva Ihor Vorončenko. Do místa určení v černomořském přístavu Očakiv ještě nedorazila, protože jsou z místa předání vlečena.</p>
      <slideshow>
        <figure>
          <img src="https://i3.cn.cz/6/1563358725_P201907170421401.jpg"/>
        </figure>
        <figure>
          <img src="https://i3.cn.cz/6/1543512884_P201811290895001.jpg"/>
        </figure>
        <figure>
          <img src="https://i3.cn.cz/6/1543512832_P201811290893801.jpg"/>
        </figure>
        <figure>
          <img src="https://i3.cn.cz/6/1543512651_P201811290890301.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=2971">Fotogalerie: Incident v Kerčském průlivu</a>
        </figcaption>
      </slideshow>
      <p>Rusko zastavilo ukrajinská plavidla v Kerčském průlivu loni v listopadu a zatklo přitom všech 24 členů jejich posádek kvůli údajně nezákonnému překročení ruských hranic. Podle Kyjeva šlo ale o akt ozbrojené agrese. Letos v září Moskva námořníky Ukrajině vrátila v rámci výměny vězňů. Lodě ale v Rusku až do pondělního předání zůstaly.</p>
      <p>Dělové čluny Nikopol a Berďansk a vlečný člun Jany Kapu jsou po ročním zadržování v ruských přístavech podle Vorončenka zničené. "Dokonce si vzali osvětlení, odmontovali záchody a elektrické zásuvky," řekl viceadmirál. "Barbarství Rusů ukážeme celému světu," dodal.</p>
      <p>Podle ruských diplomatů bylo vydání lodí gestem dobré vůle před summitem takzvané normandské skupiny sdružující Ukrajinu, Rusko, Německo a Francii. Vrcholná schůzka, naplánovaná na 9. prosince do Paříže, má přispět k ukončení konfliktu na východě Ukrajiny, kde proti sobě stojí ukrajinská armáda a separatisté podporovaní Moskvou.</p>
    </article>
  </body>
</html>