<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/ce-au-discutat-presedintii-moldovagaz-si-gazprom-privind-alimentarea-cu-gaze-naturale-a-consumatorilor-din-moldova_3059702.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-20T15:28:27+00:00"/>
    <meta property="og:title" content="Ce au discutat preşedinţii Moldovagaz şi Gazprom privind alimentarea cu gaze naturale a consumatorilor din Moldova"/>
    <meta property="og:description" content="Alimentarea cu gaze naturale a consumatorilor din Moldova, achitările pentru gazele consumate, achitarea datoriilor formate și implementarea pachetului energetic III. Sunt subiectele cheie pe care le-a abordat președintele Consiliului de Administrație al"/>
  </head>
  <body>
    <article>
      <h1>Ce au discutat preşedinţii Moldovagaz şi Gazprom privind alimentarea cu gaze naturale a consumatorilor din Moldova</h1>
      <address><time datetime="2019-11-20T15:28:27+00:00">20 Nov 2019, 15:28</time> by <a rel="author">PUBLIKA.MD</a></address>
      <p><b>Alimentarea cu gaze naturale a consumatorilor din Moldova, achitările pentru gazele consumate, achitarea datoriilor formate și implementarea pachetului energetic III.</b> Sunt<b> subiectele cheie pe care le-a abordat p</b><b>reședintele Consiliului de Administrație al Moldovagaz, Vadim Ceban, în cadrul întrevederii cu președintele Gazprom, Alexei Miller.</b></p>
      <p>În cadrul discuţiilor privind asigurarea cu gaze naturale a moldovenilor, au fost analizate fiecare din rutele care vor fi funcționale de la 1 ianuarie 2020, inclusiv reversul prin coridorul transbalcanic prin Turkish streem.</p>
      <p>Președintele Moldovagaz a relatat că personal s-a deplasat pe 12 noiembrie pentru a verifica fiecare stație, avânt o vizită de lucru la SMG Isaccea și SMG Orlovka, în care s-a întâlnit cu partenerii săi din România și Ucraina. Partea română și partea ucraineană au confirmat oficial despre finalizarea tuturor lucrărilor și că sunt gata pentru revers.</p>
      <p>Totodată, <b>președintele Gazprom a descris scenariile tehnice existente de furnizare a gazelor naturale în Moldova, inclusiv prin România și Bulgaria, și a menționat că acestea pot asigura necesitățile naționale.</b> Vadim Ceban a menționat că Moldovagaz este pregătită să recepționeze minimum de circa 12,4 milioane de metri cubi de gaze naturale pe zi, după ultimele activități pe care le-a desfășurat în comun cu operatorii de transport gaze din Bulgaria, România, Ucraina și Republica Moldova.</p>
      <p>Președintele Consiliului de Administrație al Moldovagaz a menționat că proiectul Acordului de prelungire a Contractului cu Gazprom pentru asigurarea furnizării fiabile de gaze naturale se discută de părți și săptămâna viitoare va avea o deplasare de serviciu la sediul Gazprom din Sankt Petersburg. Celelalte documente la fel sunt la final de concretizări și discuții, e vorba de Contractele de interconexiune (Interconecction Agreement) pentru fiecare din punctele Alexeevca, Grebeniki, Căușeni pentru operatorul ucrainean și Acordul tehnic pentru balanța comună la SMG Căușeni și SMG Orlovka, între operatorii Ucrainei și ai Republicii Moldova.</p>
      <p>În finalul discuției, <b>părțile au convenit să fie realizate un set de măsuri, care să asigure furnizarea continuă a gazelor consumatorilor din Moldova, inclusiv au dat asigurări că semnarea Acordului care va prelungi termenul contractelor de furnizare a gazelor naturale către ţara noastră și de tranzit al gazelor naturale prin teritoriul Moldovei în direcția țări</b>lor din regiunea Balcanilor, începând cu 1 ianuarie 2020 va avea loc în cel mai scurt timp.</p>
      <p>În cadrul discuţiilor, Alexei Miller s-a arătat mulțumit că în prezent Moldovagaz achită consumul curent de gaze naturale pentru malul drept în măsură deplină. A fost abordat subiectul reglementării achitării datoriilor istorice, pentru care 443 mln. dolari constituie datorii ale malului drept, iar 6,2 mld. dolari ale malului stâng al țării. Cât privește implementarea pachetului energetic III și a Legii Republicii Moldova cu privire la gazele naturale, adaptată conform directivei europene, acest proces este condiționat de soluționarea datoriilor pentru gazele naturale și reglementarea apartenenței activelor, adică a bunurilor și a patrimoniului Moldovagaz în ansamblu.</p>
      <p>
        <b>Vadim Ceban s-a aflat într-o vizită de lucru în Federația Rusă, făcând parte din delegația oficială a premierului Ion Chicu.</b>
      </p>
      <related>
        <h4>Pe aceeaşi temă</h4>
        <a href="https://www.publika.md/numarul-turistilor-care-vin-in-moldova-in-crestere-cetatenii-carei-tari-au-fost-cei-mai-curiosi-sa-ne-viziteze-plaiul_3059679.html"/>
        <a href="https://www.publika.md/veste-buna-pentru-moldovenii-din-italia-legea-care-va-intra-in-vigoare-din-10-ianuarie-2020_3059682.html"/>
        <a href="https://www.publika.md/vine-iarna-cand-vor-cadea-primii-fulgi-de-nea-in-tara-noastra_3059694.html"/>
      </related>
    </article>
  </body>
</html>