<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640975/%D9%84%D8%A7%D9%81-%D9%87%D8%A7%DB%8C-%D8%AF%D8%B1-%D8%BA%D8%B1%DB%8C%D8%A8%DB%8C-%D8%AA%D9%86%D9%87%D8%A7-%D8%AF%D9%84%D8%AE%D9%88%D8%B4%DB%8C-%D8%B3%D8%B1%D8%A7%D9%86-%D8%B1%DA%98%DB%8C%D9%85-%D8%B5%D9%87%DB%8C%D9%88%D9%86%DB%8C%D8%B3%D8%AA%DB%8C-%D8%B9%D9%84%DB%8C%D9%87-%D8%A7%DB%8C%D8%B1%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T15:08:00+00:00"/>
    <meta property="og:title" content="لاف های در غریبی، تنها دلخوشی سران رژیم صهیونیستی علیه ایران!"/>
    <meta property="og:description" content="پس از حملات بامدادی رژیم صهیونیستی به دمشق، سران این رژیم که این کار را یک پیروزی بزرگ برای خود می دانند، برای ایران و مسئولان ایرانی نیز رجزخوانی و زبان به تهدید باز کرده اند."/>
  </head>
  <body>
    <article>
      <h1>
        <a href="https://www.bultannews.com/fa/news/640975/%D9%84%D8%A7%D9%81-%D9%87%D8%A7%DB%8C-%D8%AF%D8%B1-%D8%BA%D8%B1%DB%8C%D8%A8%DB%8C-%D8%AA%D9%86%D9%87%D8%A7-%D8%AF%D9%84%D8%AE%D9%88%D8%B4%DB%8C-%D8%B3%D8%B1%D8%A7%D9%86-%D8%B1%DA%98%DB%8C%D9%85-%D8%B5%D9%87%DB%8C%D9%88%D9%86%DB%8C%D8%B3%D8%AA%DB%8C-%D8%B9%D9%84%DB%8C%D9%87-%D8%A7%DB%8C%D8%B1%D8%A7%D9%86">لاف های در غریبی، تنها دلخوشی سران رژیم صهیونیستی علیه ایران!</a>
      </h1>
      <h2>پس از حملات بامدادی رژیم صهیونیستی به دمشق، سران این رژیم که این کار را یک پیروزی بزرگ برای خود می دانند، برای ایران و مسئولان ایرانی نیز رجزخوانی و زبان به تهدید باز کرده اند.</h2>
      <address><time datetime="2019-11-20T15:08:00+00:00">20 Nov 2019, 15:08</time> by <a rel="author">بولتن نیوز | bultannews.com</a></address>
      <p><b>گروه بین الملل:</b> پس از حملات بامدادی <b>رژیم صهیونیستی</b> به دمشق، سران این رژیم که این کار را یک پیروزی بزرگ برای خود می دانند، برای ایران و مسئولان ایرانی نیز رجزخوانی و زبان به تهدید باز کرده اند.   <br/>به گزارش بولتن نیوز،<b> نتانیاهو</b> صحبت از حمله متقابل در مقابل آسیب زدن به این رژیم منحوس کرده است. وی در سخنانی گفته است: هر کسی به ما آسیب بزند، ما حمله متقابل خواهیم کرد. این کاری است که دیشب در قبال اهداف نظامی ایرانی و سوری انجام دادیم. <b>وزیر جنگ</b> این رژیم نیز به شکلی دیگر زبان به یاوه گویی باز کرده است: پیام ما به سران ایران ساده است؛ شما دیگر در امان نیستید. زمانی که دست خود را دراز کنید، ما آن را قطع می کنیم. <br/>این سخنان شاید در دل عده ای ترس ایجاد نماید و یا مهم پنداشته شود اما کسانی که از حقیقت ماجرا مطلع هستند، احتمالا به این <b>لاف های عجیب و غریب</b> یا به قول مقام معظم رهبری<b> لاف در غریبی</b> که بسیار بزرگ تر از دهان این هاست، تنها پوزخندی خواهند زد و اجازه خواهند داد دلشان با این چرندیات خوش شود که این ها هم برای خود قدرتی هستند. همین هفته گذشته بود که از ترس حملات راکتی و موشکی نیروهای فلسطینی، وضعیت اضطراری در اراضی تحت کنترل این رژیم حاکم شده بود. پیش از آن هم که سابقه نشان داده است با تمام ادعاهای خود و گنبد آهنین و تانک های ضد زره و همه این تجهیزات و امکانات از پس <b>نیروهای فلسطینی</b> در <b>غزه</b> و<b> حزب الله لبنان</b> برنیامده اند. <br/>حال با چنین سابقه ای چگونه حرف از قطع کردن دست ایران پیش از هر اقدامی می زنند، از آن معادلاتی است که جوابی ندارد جز <b>بلاهت</b> بی اندازه این دیوانگان. یک نفر عاقل در میان سران آن رژیم کثیف پیدا نمی شود که به ایشان یادآوری کند در آخرین درگیری با <b>نیروهای محور مقاومت</b> در نوار غزه چقدر زمان برد تا از ترس خراب شدن لانه های عنکبوتشان اعلام آتش بس کنند و شکست خود را بپذیرند؟! حال با در نظر گرفتن قدرت نظامی ایران و مبارزین غزه چگونه قرار است به مقابله با ایران بپردازند؟! البته که عاقلی در میانشان نیست اما این را از ما بشنوند و آویزه گوششان کنند. <br/><b>رهبر معظم انقلاب اسلامی</b> پیش از این فرموده اند که<b> اسرائیل 25 سال آینده را نخواهد دید</b>. نیازی به یادآوری هم ندارد که چند سال از بیست و پنج سال وعده داده شده گذشته و ثانیه شمار عمرشان رو به پایان است. به نظر می رسد که بهتر باشد خودشان پایانشان را جلو نیندازند و با تهدید ایران به قطع دست پیش از هر اقدامی حکم نابودی پیش از موعدشان را امضا نکنند. علتش هم مشخص است. آن ها هرگز متوجه این که چه زمانی دست ایران برای تمام کردن کارشان بلند شده است، نخواهند شد که بتوانند آن را قطع کنند.</p>
    </article>
  </body>
</html>