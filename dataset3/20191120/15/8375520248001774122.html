<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/impichment-trampa-u-kongresi-ssha-pochalis-sluhannya-za-uchastyu-sondlenda-641243.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-20T15:26:04+00:00"/>
    <meta property="og:title" content="Імпічмент Трампа: у Конгресі США почались слухання за участю Сондленда"/>
    <meta property="og:description" content="Гордон Сондленд – один із основних свідків у розслідуванні демократів, до якого ініціатори розслідування мають багато запитань"/>
  </head>
  <body>
    <article>
      <h1>Імпічмент Трампа: у Конгресі США почались слухання за участю Сондленда</h1>
      <address>
        <time datetime="2019-11-20T15:26:04+00:00">20 Nov 2019, 15:26</time>
      </address>
      <h4>Гордон Сондленд – один із основних свідків у розслідуванні демократів, до якого ініціатори розслідування мають багато запитань</h4>
      <p>Посол США при ЄС Гордон Сондленд прибув до Палати представників у середу зранку для свідчень у справі щодо імпічменту президента, зокрема щодо так званого «тіньового каналу» дипломатії Трампа на українському напрямі.</p>
      <p>Сондленд – один із основних свідків у розслідуванні демократів, до якого ініціатори розслідування мають багато запитань, повідомляє <a href="https://www.ukrinform.ua/rubric-world/2822102-impicment-trampa-u-kongresi-ssa-pocalis-sluhanna-za-ucastu-sondlenda.html?fbclid=IwAR3Tvlcoqp51hF6-B6RY3XPvgCb0rT2MXIBj2qVI7XENemkbekIHt7quET0">«Укрінформ»</a>.</p>
      <p>Посол США при ЄС вже відповідав на запитання конгресменів на закритих слуханнях. З оприлюднених стенограм стало відомо, що він спочатку заперечував свою обізнаність щодо причин затримки з виділенням понад $390 млн оборонної підтримки Україні. Він навіть зауважив, що у телефонній розмові у вересні президент Трамп спростував, що допомога Україні була припинена для того, аби натиснути на Київ.</p>
      <p>Втім, пізніше в письмових свідченнях Сондленд «припустив», що це насправді могло бути передумовою для того, щоби новий Президент України оголосив про початок розслідування проти компанії Burisma, де працював Гантер Байден, син ексвіцепрезидента США й головного конкурента Дональда Трампа на виборах.</p>
      <p>Залишається так само багато запитань до посла Сондленда у зв'язку з нещодавньою заявою тимчасово повіреного у справах США в Україні Вільяма Тейлора. Минулого тижня дипломат розповів – зі слів його помічника – про раніше невідому телефонну розмову Сондленда з Трампом з ресторану в Києві. У ній, зокрема, йшлося про те, що українська сторона начебто готова оголосити про розслідування, якого прагнув глава Білого дому.</p>
      <p>Минулого тижня Палата представників розпочала публічні слухання свідків у розслідуванні з імпічменту президента США. За цей час відбулося чотири засідання за участю представника Держдепу Джорджа Кента, топдипломатів США в Києві Вільяма Тейлора й Марі Йованович, чиновників Білого дому Олександра Віндмана, Дженніфер Вільямс та Тіма Моррісона, а також колишнього спецпредставника США з питань України Курта Волкера.</p>
      <p>У четвер, 21 листопада, законодавці плануються слухання з колишньою радницею президента Трампа з питань Росії Фіоною Гілл.</p>
      <p>Минулого тижня в Палаті представників уже виступили представник Держдепартаменту США Джордж Кент, тимчасово повірений у справах США в Україні Вільям Тейлор та експосол США в Києві Марія Йованович.</p>
      <p>Нагадаємо, затриманий в США підприємець Лев Парнас стверджує, що за вказівкою Рудольфа Джуліані, адвоката Дональда Трампа<a href="https://glavcom.ua/news/parnas-kazhe-shcho-peredav-kijevu-vimogu-trampa-rozsliduvati-spravu-baydena-639059.html">, вимагав від української сторони оголосити про початок розслідування</a> відносно колишнього віцепрезидента США Джозефа Байдена і його сина.</p>
      <p>Раніше стало відомо, що у Сан-Франциско<a href="https://glavcom.ua/news/u-ssha-zaareshtuvali-shche-odnogo-biznesmena-yakiy-je-vihidcem-z-ukrajini-632234.html"> заарештували американського бізнесмена українського походження Андрія Кукушкіна</a>, який фігурує у справі проти партнерів адвоката Дональда Трампа Льва Парнаса та Ігоря Фрумана.</p>
      <p>Також повідомлялося, що адвокат Трампа Джуліані <a href="https://glavcom.ua/world/observe/advokat-trampa-dzhuliani-potrapiv-pid-kriminalne-rozsliduvannya-zmi-632110.html">став об'єктом кримінального розслідування, пов'язаного з арештом Лева Парнаса та Ігоря Фурмана.</a></p>
      <p>До слова, президент США<a href="https://glavcom.ua/news/tramp-rozkritikuvav-sluhannya-z-pitannya-pro-impichment-639046.html"> Дональд Трамп назвав «ганебними« слухання</a> з питання про імпічмент і заявив, що демократи блокують свідків, яким хотіли б задати питання республіканці.</p>
      <blockquote>
        <b>Читайте також: <a href="https://glavcom.ua/news/za-impichment-donalda-trampa-vistupaje-51-amerikanciv-640791.html">За імпічмент Дональда Трампа виступає 51% американців</a></b>
      </blockquote>
      <related>
        <a href="https://glavcom.ua/news/u-senati-ssha-zayavili-shcho-ne-pidtrimayut-impichment-trampa-641049.html"/>
        <a href="https://glavcom.ua/news/impichment-trampa-u-ssha-pochalisya-publichni-sluhannya-chotiroh-klyuchovih-svidkiv-640986.html"/>
        <a href="https://glavcom.ua/news/volker-zminiv-chastinu-svidchen-u-spravi-pro-impichment-trampa-641084.html"/>
      </related>
    </article>
  </body>
</html>