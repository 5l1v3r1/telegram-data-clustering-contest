<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-culture/2822251-nujorkskij-gurt-bark-vperse-vistupit-v-ukraini.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T15:55:00+00:00"/>
    <meta property="og:title" content="Нью-йоркський гурт BARK вперше виступить в Україні"/>
    <meta property="og:description" content="Нью-йоркське тріо мультиінструменталістів – гурт BARK вперше виступить в Україні у листопаді."/>
  </head>
  <body>
    <article>
      <h1>Нью-йоркський гурт BARK вперше виступить в Україні</h1>
      <h2>Нью-йоркське тріо мультиінструменталістів – гурт BARK вперше виступить в Україні у листопаді.</h2>
      <address>
        <time datetime="2019-11-20T15:55:00+00:00">20 Nov 2019, 15:55</time>
      </address>
      <p>Як повідомили Укрінформу організатори концертів, українці першими почують колектив перед його великим європейським туром, що запланований на 2020 рік.</p>
      <p>"Ми віддаємо перевагу локальній, нішевій <a href="https://www.ukrinform.ua/tag-muzika">музиці</a> та такій, що нечасто звучить наживо в Україні. Нам дуже імпонують ті колективи, де музикантів об’єднують не лише спільні репетиції, але й спільні історії, цінності та дружба", - сказала одна з організаторок виступу гурту Альона Каравай.</p>
      <p>"Зізнаюся, що коли ми вперше почули BARK, зрозуміли – це та свіжа музика, яка сподобається українцям. А те, що музиканти гурту - представники різних культур і країн (Італія, Україна, США), суттєво збагачує їхній спільний музичний потенціал", - додала інша організаторка Ольга Дятел.</p>
      <p>Вони розповіли, що гурт BARK вже відзначив своє 5-річчя. Це тріо мультиінструменталістів різного походження, яких об’єднала пристрасть до нестандартних комбінацій та музичних експериментів.</p>
      <p>Склад гурту: Алессіо Касаліні (гітара, синтезатор та програмування), Маркус Потс (вокал, саксофон) та Олексій Артемов (барабани, перкусія та програмування).</p>
      <blockquote>
        <b>Читайте також: </b>
        <a href="https://www.ukrinform.ua/rubric-diaspora/2820812-centr-ukrainskogo-mistectva-u-losandzelesi-popularizue-ukrainsku-kulturu.html">Центр українського мистецтва у Лос-Анджелесі популяризує українську культуру</a>
      </blockquote>
      <p>Олексій – родом із Запоріжжя, навчався у Харкові та Києві. В студентські роки переїхав до США, і наразі буває в Україні декілька разів на рік. Музиканти поєднують пост-рок з тріп-хопом.</p>
      <p>Дебютний колабораційний реліз Bark EP вийшов наприкінці 2016 року, а цьогоріч восени був оприлюднений "Live in San Francisco 2019".</p>
      <p>Зараз BARK працює над повноформатним альбомом та готується до туру Європою.</p>
      <p>Почути BARK можна вже 23 листопада в Києві. Далі: Харків - 24 листопада, Дніпро – 26 листопада, Одеса – 27 листопада, Чернівці – 28 листопада, Івано-Франківськ – 29 листопада, Львів – 30 листопада.</p>
      <p>
        <i>Фото з сайту glavcom.ua</i>
      </p>
    </article>
  </body>
</html>