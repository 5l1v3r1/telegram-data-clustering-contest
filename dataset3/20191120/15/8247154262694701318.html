<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kg.ua/news/v-kremenchuci-z-desyati-paciientiv-hvorih-na-zastudu-troie-priznachayut-sobi-antibiotik"/>
    <meta property="og:site_name" content="Кременчугская газета"/>
    <meta property="article:published_time" content="2019-11-20T15:15:00+00:00"/>
    <meta property="og:title" content="У Кременчуці з десяти пацієнтів хворих на застуду, троє призначають собі антибіотик"/>
    <meta property="og:description" content="Через надмірне і необґрунтоване вживання антибіотиків протимікробні засоби перестають діяти."/>
  </head>
  <body>
    <article>
      <h1>У Кременчуці з десяти пацієнтів хворих на застуду, троє призначають собі антибіотик</h1>
      <address>
        <time datetime="2019-11-20T15:15:00+00:00">20 Nov 2019, 15:15</time>
      </address>
      <p>
        <b>Через надмірне і необґрунтоване вживання антибіотиків протимікробні засоби перестають діяти.</b>
      </p>
      <p>У Кременчуці з десяти пацієнтів хворих на застуду, як мінімум троє звертаються самостійно прийнявши антибіотик, а п`ятеро вже протягом року приймали від одного до трьох видів антибактеріальних препаратів, не враховуючи крапель для очей, вух та носу, що містять антибіотик.</p>
      <p>Про це повідомила завідувач амбулаторії ЗПСМ №6 Тетяна Іванчо.</p>
      <p>Вона нагадує, що за даними Всесвітньої організації охорони здоров'я, близько 50% антибіотиків використовуються не за призначенням.</p>
      <blockquote><i>«Через надмірне і необґрунтоване вживання антибіотиків протимікробні засоби перестають діяти. Мікроорганізми виробляють своєрідний «імунітет», змінюються і стають нечутливими до ліків. Фактично з’являються нові модифікації збудників інфекцій, які неможливо вилікувати протимікробними препаратами. Якщо так триватиме й надалі, то такі інфекційні хвороби, як запалення легень, скарлатина чи сифіліс можуть знову перетворитися на величезну загрозу і стати смертельними, як це було колись. Лікарі-практики вже зараз на локальному рівні помічають, що низка антибактеріальних препаратів зі швидкістю світла втрачають свою ефективність»,</i> - зазначає Тетяна Іванчо.</blockquote>
      <p>І акцентує, що окрім того антибіотики мають достатньо побічних дій, які можуть виникнути при їх прийомі: це серйозні алергічні реакції, дизбактеріоз кишечника, порушення травлення, нудота, блювота та багато інших. Тому дані препарати варто приймати лише під контролем лікаря і тоді коли це доцільно.</p>
      <p>Для того, щоб вберегти себе від даної проблеми рекомендує слідувати наступним твердженням.</p>
      <blockquote><i>«Антибіотик це не екстрене лікування, яке приймається в перший день застуди, краще прийміть препарати, що знижують температуру, зробіть промивання носу і горла, а на далі зверніться до лікаря. Тільки лікар може призначати лікування, відповідно до важкості захворювання. Антибіотики треба приймати тільки для лікування бактеріальної інфекцій. Не варто допивати антибіотики, які є вдома, або ж вживати препарати, які прописані іншому хворому, навіть якщо це дитина чи старша людина»</i>, - рекомендації лікарки.</blockquote>
      <p>Наостанок фахівчиня радить кременчужанам завжди повідомляти лікаря про вживані антибіотики протягом року.</p>
      <p>
        <b>Довідка</b>
      </p>
      <p>Епоха антибіотиків розпочалася з відкриттям пеніциліну Олександром Флемінгом 1928 року. Відтоді антибіотики змінили медицину та підходи до лікування серйозних хвороб, водночас — врятували мільйони людей. Однак зараз, на думку експертів ВООЗ, проблема антибіотикорезистентності (стійкості мікроорганізмів до антибіотиків) є настільки серйозною, що вона ставить під загрозу здобутки сучасної медицини. За їхньою оцінкою, щороку від резистентних інфекцій умирає 700 тисяч людей. Якщо не зупинити ріст антимікробної резистентності, то це стане причиною 10 мільйонів смертей до 2050 року щорічно. А це значно більше, ніж сьогоднішня смертність від злоякісних захворювань.</p>
      <p> </p>
      <p>Світлана Павленко</p>
    </article>
  </body>
</html>