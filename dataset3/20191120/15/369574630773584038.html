<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/ekonomika/auto/ford-mustang-mach-e/r~2b2744c00af311eaa24cac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-20T15:28:00+00:00"/>
    <meta property="og:title" content="Mustang do zásuvky je realitou. Nenahrazuje benzinový model, doplňuje ho, zní z Fordu"/>
    <meta property="og:description" content="Ford představil Mustang do zásuvky. Je to SUV konkurující Tesle s dojezdem až 600 km."/>
  </head>
  <body>
    <article>
      <h1>Mustang do zásuvky je realitou. Nenahrazuje benzinový model, doplňuje ho, zní z Fordu</h1>
      <address>
        <time datetime="2019-11-20T15:28:00+00:00">20 Nov 2019, 15:28</time>
      </address>
      <p>Související</p>
      <h4>Vstupenka do světa zábavy za 1,4 milionu stojí za to. Ford Mustang Bullitt v testu</h4>
      <figure>
        <img src="https://cdn.xsd.cz/resize/dcf87c0859aa35669b657dde48aa5028_resize=240,135_.jpg?hash=085ec734e9b5c5f9eeb02d05e99e025b"/>
      </figure>
      <p>2:37</p>
      <p>"Je rychlý. Je zábavný. Znamená svobodu. Pro novou generaci řidičů Mustangu," uvedl novinku výkonný předseda modrého oválu Bill Ford. Americká automobilka v Mustangu Mach-E spojila několik aktuálně populárních prvků. Elektrická SUV jsou globálně na vzestupu - mají je Audi, Mercedes-Benz nebo Tesla a chystá je například i Škoda a Volkswagen. Daří se také jménu Mustang, a to nejen v USA, ale i celosvětově. Nováček má tedy všechny předpoklady k tomu, aby prodejně uspěl.</p>
      <p>Základem elektrického SUV je nová platforma, která má lithium-iontové baterie schované uvnitř mezi nápravami. To pomohlo maximalizovat prostor pro posádku a také dosáhnout linií podobných klasickému Mustangu. Tomu se chce novinka přiblížit také co do výkonnosti. Nabídne proto špičkovou verzi GT se dvěma elektromotory - na každé nápravě je jeden a tvoří tak elektrickou čtyřkolku - o výkonu 342 kW a točivém momentu 830 Nm.</p>
      <p>Související</p>
      <h4>Tohle tu ještě nebylo. Ford udělal z pick-upu sporťák. Vyzkoušeli jsme Ranger Raptor</h4>
      <figure>
        <img src="https://cdn.xsd.cz/resize/2f1c166b583c3c6987dcb100d201d496_resize=140,93_.jpg?hash=88484256836f6a697800bec5e5f569ce"/>
      </figure>
      <p>64 fotografií</p>
      <p>Z 0 na 100 km/h má tato verze akcelerovat za méně než 5 vteřin, milovníky rychlosti však pravděpodobně nepotěší omezená maximální rychlost na 180 km/h. To se netýká jen vrcholného, ale všech provedení. Verze GT s jedinou nabízenou 98,8 kWh baterií ujede dle cyklu WLTP zhruba 500 km na jedno nabití a už v základu má adaptivní podvozek. Také ale přijde až po slabších verzích, které začnou čeští zákazníci dostávat od konce roku 2021.</p>
      <p>Související</p>
      <h4>Poprvé za volantem Tesly Model 3 v Česku. Evropská konkurence na ni nemá</h4>
      <figure>
        <img src="https://cdn.xsd.cz/resize/86fdd868586f33919afbc755fed7ca79_resize=240,135_.jpg?hash=911e33f5a67d742da2fda09a4d8a23db"/>
      </figure>
      <p>36 fotografií</p>
      <p>Základ nabídky, model Mach-E s výkonem 190 nebo 210 kW, bude mít jen pohon zadních kol. Síla elektromotoru se liší podle použité baterie - verze se 75,7kWh akumulátorem je slabší a má udávaný dojezd 450 km, 98,8kWh  varianta naopak silnější a ujede 600 km. Zrychlení z 0 na 100 km/h by v základní variantě mělo zabrat méně než osm vteřin.</p>
      <p>Provedení s pohonem všech kol dostalo druhý elektromotor na přední nápravu. Slabší verze má stejný výkon i kapacitu akumulátoru jako odpovídající zadokolka, ujede ale jen 420 km. Větší 98,8kWh baterie ale v případě čtyřkolky znamená výkon 248 kW a dojezd 540 km. Automobilka u této verze cílí na akceleraci z 0 na 100 km/h za méně než sedm sekund. Ze silnějšího provedení čtyřkolky pak vychází limitované provedení First Edition, které se bude odlišovat některými designovými a výbavovými prvky.</p>
      <p>Související</p>
      <h4>Ekologické auto nemusí být škaredá krabice. Nové elektromobily začínají krásnět</h4>
      <figure>
        <img src="https://cdn.xsd.cz/resize/1a9b82ef995c33629c39e5bdee756212_resize=140,93_.jpg?hash=520a1bb1cb57b20a9477d67ff83f6436"/>
      </figure>
      <p>Přehled</p>
      <p>Dobíjení akumulátorů bude možné z běžné domácí sítě. Ford také nabízí vlastní wallbox, který podle něj energii doplňuje pětkrát rychleji než klasická zásuvka. Výsledkem by mělo být až 62 km za hodinu nabíjení u varianty s pohonem zadních kol a prodlouženým dojezdem. SUV také podporuje rychlonabíjení - pro verze s menší baterií je nejvyšší nabíjecí výkon 115 kW, pro verze s větší baterií jde o 150 kW. 93 km tak lze získat za deset minut nabíjení.</p>
      <p>Svou velikostí se Mustang Mach-E řadí na pomezí střední a vyšší střední třídy. Má délku 4712 mm a rozvor náprav 2984 mm. Na SUV je nezvykle nízká světlá výška jen 145 mm. Tento Mustang tedy nebude do terénu, ale hlavně sportovním autem na silnici. A koneckonců to potvrzuje i hlavní inženýr vozu Ron Heiser.</p>
      <p>
        <i>
          <b>Rozměry Fordu Mustang Mach-E</b>
        </i>
      </p>
      <table bordered="">
        <tr>
          <td>Délka:</td>
          <td>4712 mm</td>
        </tr>
        <tr>
          <td>Šířka:</td>
          <td>1881 mm</td>
        </tr>
        <tr>
          <td>Výška:</td>
          <td>1597 mm</td>
        </tr>
        <tr>
          <td>Rozvor:</td>
          <td>2984 mm</td>
        </tr>
        <tr>
          <td>Rozchod kol vpředu:</td>
          <td>1617 mm</td>
        </tr>
        <tr>
          <td>Rozchod kol vzadu:</td>
          <td>1626 mm</td>
        </tr>
        <tr>
          <td>Světlá výška:</td>
          <td>145 mm</td>
        </tr>
        <tr>
          <td>Objem kufru vpředu:</td>
          <td>100 l</td>
        </tr>
        <tr>
          <td>Objem kufru vzadu:</td>
          <td>402/1420 l</td>
        </tr>
      </table>
      <p>"Díky pokrokům ve světě elektromobilů je Mustang Mach-E autem, které lidi bude bavit řídit," říká Heiser s tím, že vůz má také sportovní siluetu, která se u jiných SUV jen tak nevidí. A i v tomto případě má vlastně pravdu. Novinka si totiž z oblíbeného kupé či kabriolet půjčuje velké množství prvků.</p>
      <h3>Nemusel to být Mustang</h3>
      <p>Skalní příznivce muscle cars nemusí jméno Mustang na elektrickém SUV potěšit. A proti byl z počátku i výkonný šéf modrého oválu Bill Ford, sám velký fanoušek Mustangu, který má v garáži 35 kusů tohoto modelu. "Přišli za mnou (tým, který stojí za vývojem Mustangu Mach-E - pozn. red.) a řekli: 'Myslíme si, že můžeme z auta Mustangem inspirovaného udělat auto Mustangu podobné.' na což jsem odpověděl: 'Nechcete mi snad říct, že to chcete pojmenovat Mustang?'," uvedl pro Automotive News Europe Bill Ford.</p>
      <p>Ford hned doplnil, že nechce poškodit značku, proto se novinka nemůže jmenovat Mustang. Vývojáři manažera přesvědčili až ve chvíli, kdy se s vozem, který ve verzi GT dynamicky konkuruje některým verzím Porsche 911, svezl. "Když jsem se tím svezl, věděl jsem, že to musí být Mustang," řekl Ford. Ocenil nejen dynamické parametry, ale i jízdní vlastnosti nebo design vozu. Emblém mustanga na masce elektromobilu tak dostal zelenou. "Nenahrazuje Mustang, který miluji. Je to velmi důležitý přídavek do rodiny," uzavřel Bill Ford.</p>
      <p>Ačkoliv by to tak nemuselo být, má Mach-E dlouhou přední kapotu, běžícího mustanga v masce i světlomety designem připomínající ty na klasickém sportovním voze. Vpředu mohou být adaptivní LED reflektory a některými designovými detaily se od sebe budou odlišovat i jednotlivé verze.</p>
      <p>Například základ má 18palcová kola, čtyřkolka 19palcové ráfky a verze GT bude obouvat dvacítky. Nejcharakterističtějším prvkem všech Mustangů Mach-E jsou však chybějící kliky dveří nahrazené dotykovými ploškami. To zlepšuje aerodynamiku vozu a zdůrazňuje jeho futuristický charakter.</p>
      <p>Související</p>
      <h4>Test nejdůležitějšího Audi posledních let. SUV e-tron je začátkem elektrické ofenzivy</h4>
      <figure>
        <img src="https://cdn.xsd.cz/resize/c0ecdc9b64a63cfb8f21614de054fd20_resize=140,93_.jpg?hash=5c4d7eb17eff53cccb09b4ea2e98f855"/>
      </figure>
      <p>34 fotografií</p>
      <p>Interiér by i díky platformě měl dle Fordu nabídnout dostatek místa pětici cestujících. Mustang každopádně dostane dva zavazadelníky - ten větší vzadu má 402 litrů a po sklopení sedadel potom 1420 litrů. Vpředu je podstatně skromnější prostor o objemu 100 litrů. Ten je neprodyšný, je proto vhodný k uložení mokrého či zabláceného oblečení a obuvi, když se majitel vrátí z túry. Prostor lze následně jednoduše vymýt vodou.</p>
      <p>Palubní deska výrazně připomíná konkurenční Teslu. Obsahuje totiž 15,5palcovou na výšku orientovanou obrazovku multimediálního systému SYNC 4. Systém je možné upgradovat na dálku, má rozhraní Apple CarPlay i Android Auto, navigaci a ve spodní části je velký otočný ovladač. Digitální je i 10,2palcová přístrojová deska před řidičem.</p>
      <p>Související</p>
      <h4>Kolik stojí modely Tesla v Česku? Cenami překvapí, technikou překonávají konkurenci</h4>
      <figure>
        <img src="https://cdn.xsd.cz/resize/b59a8de912df3cadabe971ba008ef644_resize=140,93_.jpg?hash=8ea55bfed0b2f083c53962a49fdb62fa"/>
      </figure>
      <p>Přehled</p>
      <p>České zastoupení Fordu již zveřejnilo první indikativní ceny elektrického Mustangu. Jak ale již bylo zmíněno, první kusy se k zákazníkům budu dostávat od konce roku 2021, čili za relativně dlouhou dobu.</p>
      <p>Základní model Mach-E má stát (doporučené ceny budou oznámeny příští rok po zahájení výroby) od 1 278 300 korun. Verze AWD by mohla začínat na 1 477 650 korunách a First Edition na 1 819 050 Kč.</p>
      <table bordered="">
        <tr>
          <td/>
          <td>
            <b>Výkon</b>
          </td>
          <td>
            <b>Dojezd</b>
          </td>
          <td>
            <b>Cena od</b>
          </td>
        </tr>
        <tr>
          <td>Ford Mustang Mach-E</td>
          <td>190 - 248 kW</td>
          <td>420 - 600 km</td>
          <td>1 278 300 Kč</td>
        </tr>
        <tr>
          <td>Audi e-tron</td>
          <td>265 (300) kW</td>
          <td>411 km</td>
          <td>2 122 900 Kč</td>
        </tr>
        <tr>
          <td>Jaguar I-Pace</td>
          <td>294 kW</td>
          <td>470 km</td>
          <td>2 113 870 Kč</td>
        </tr>
        <tr>
          <td>Mercedes-Benz EQC</td>
          <td>300 kW</td>
          <td>471 km (NEDC)</td>
          <td>1 965 000 Kč</td>
        </tr>
        <tr>
          <td>Tesla Model X</td>
          <td>neudáváno</td>
          <td>485 - 505 km</td>
          <td>2 458 200 Kč</td>
        </tr>
      </table>
      <p>Všechny modely s 98,8kWh baterií budou mít ve výbavě adaptivní LED světla (také pro AWD s menším akumulátorem), audiosystém B&amp;O s deseti reproduktory, panoramatický kamerový systém, aktivního parkovacího asistenta, adaptivní tempomat nebo panoramatickou střechu. Úplně všechny verze dostanou navigaci, vyhřívané sedačky nebo bezdrátové nabíjení telefonů.</p>
    </article>
  </body>
</html>