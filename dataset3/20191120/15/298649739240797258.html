<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/economia/2019/11/20/previsioni-in-crescita-per-il-business-travel-5-nel-2020-pn_20191120_00221/"/>
    <meta property="og:site_name" content="Askanews"/>
    <meta property="article:published_time" content="2019-11-20T15:15:44+00:00"/>
    <meta property="og:title" content="Previsioni in crescita per il business travel: +5% nel 2020"/>
    <meta property="og:description" content="Milano, 20 nov. (askanews) – Nonostante la congiuntura economica italiana non positiva che ha inciso anche sul turismo, la parte dei viaggi d’affari segnala una previsione di chiusura del 2019 del +2% nel numero di trasferte e le previsioni del prossimo biennio segnalano già nel 2020 una crescita del +5% che diventerà del +7,5% nel […]"/>
  </head>
  <body>
    <article>
      <h1>Previsioni in crescita per il business travel: +5% nel 2020</h1>
      <h2>Ricerca Uvet: le città più importanti New York, Dubai e Shanghai</h2>
      <address>
        <time datetime="2019-11-20T15:15:44+00:00">20 Nov 2019, 15:15</time>
      </address>
      <figure>
        <img src="http://www.askanews.it/wp-content/uploads/2019/11/20191120_161533_3C9EA623.jpg"/>
      </figure>
      <p>Milano, 20 nov. (askanews) – Nonostante la congiuntura economica italiana non positiva che ha inciso anche sul turismo, la parte dei viaggi d’affari segnala una previsione di chiusura del 2019 del +2% nel numero di trasferte e le previsioni del prossimo biennio segnalano già nel 2020 una crescita del +5% che diventerà del +7,5% nel 2021. A dimostrarlo la Uvet Analytics, la ricerca del Gruppo Uvet che analizza gli andamenti dei viaggi. Le città più importanti per i businessmen italiani sono New York, Dubai e Shanghai.</p>
      <p>Nel triennio 2017-2019, la spesa destinata alle trasferte di viaggio d’affari è aumentata del 6% mentre il numero di trasferte ha registrato un incremento del 12%. Il costo medio per titolo di viaggio mostra un trend decrescente durante tutto il periodo, diminuendo complessivamente di 9 euro. Cresce la rilevanza del tema della sostenibilità confermata dal 73% dei viaggiatori che vorrebbe provare alberghi e location green o eco-friendly nell’immediato futuro, il valore più alto registrato negli anni su questa specifica questione.</p>
      <p>“L’Uvet Analytics indica una previsione di +5% per il 2020 e del +7,5% per il 2021 nonostante nel Paese non si veda ancora una crescita vera e propria – ha commentato Luca Patanè, Presidente Gruppo Uvet – Grazie all’introduzione dell’intelligenza artificiale, della blockchain e dei big data, il modo di vivere e il business si è trasformato. Fattori che, uniti alla qualità dei servizi e all’assistenza al cliente sempre più tailor-made, permettono di distinguersi. Il Gruppo Uvet sta facendo importanti investimenti per consolidare e rafforzare ulteriormente la propria quota di mercato in Italia nel prossimo triennio. Investimenti auspicabili anche dal resto del Paese per contribuire alla crescita del settore”.</p>
    </article>
  </body>
</html>