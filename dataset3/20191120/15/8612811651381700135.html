<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dainiksaveratimes.com/business/automobile/news/the-toll-tax-will-be-doubled-if-your-car-is-not-even-on-the-mark-of-fastag-262768"/>
    <meta property="og:site_name" content="Dainik Savera Times"/>
    <meta property="article:published_time" content="2019-11-20T15:02:17+00:00"/>
    <meta property="og:title" content="दोगुने टोल टैक्स के हो जाएंगे शिकार अगर आपकी कार पर भी नही है FASTAG का निशान"/>
    <meta property="og:description" content="1 दिसंबर यानी अगले महीने से नेशनल हाईवे टोल प्‍लाजा पर फास्‍टैग के बिना अगर कोई भी वाहन “फास्‍टैग लेन” में प्रवेश कर रहा है, तो उसे दोगुना टोल टैक्‍स देना पड़ सकता है। इसका मतलब यह हुआ कि अगर आपकी गाड़ी पर फास्‍टैग नहीं लगा होगा तो 1 दिसंबर से आपकी मुश्किलें बढ़ सकती हैं। "/>
  </head>
  <body>
    <article>
      <h1>दोगुने टोल टैक्स के हो जाएंगे शिकार अगर आपकी कार पर भी नही है FASTAG का निशान</h1>
      <address><time datetime="2019-11-20T15:02:17+00:00">20 Nov 2019, 15:02</time> by <a rel="author">Tina</a></address>
      <p>1 दिसंबर यानी अगले महीने से नेशनल हाईवे टोल प्‍लाजा पर फास्‍टैग के बिना अगर कोई भी वाहन “फास्‍टैग लेन” में प्रवेश कर रहा है, तो उसे दोगुना टोल टैक्‍स देना पड़ सकता है। इसका मतलब यह हुआ कि अगर आपकी गाड़ी पर फास्‍टैग नहीं लगा होगा तो 1 दिसंबर से आपकी मुश्किलें बढ़ सकती हैं। </p>
      <p>बता दें कि केंद्र सरकार डिजिटल पेमेंट को बढ़ावा देने के लिए अगले महीने से टोल प्‍लाजा पर सभी लेनों में फास्‍टैग सिस्‍टम अनिवार्य करने वाली है। वहीं एक लेन (प्रत्‍येक दिशा में) हाइब्रिड लेन के रूप में होगी ताकि फास्‍टैग और अन्‍य तरीकों से पेमेंट किया जा सके। </p>
      <p>क्या है फास्‍टैग ?<br/>फास्‍टैग रेडियो फ्रीक्वेंसी आइडेंटिफिकेशन (RFID) टैग गाड़ी की विंडस्क्रीन पर लगेगा, जो बैंक अकाउंट या नेशनल हाइवेज अथॉरिटी ऑफ इंडिया के पेमेंट वॉलेट से जुड़ा होगा। इसको लगाने के बाद अगर आप गाड़ी लेकर टोल प्लाजा से गुजरते हैं तो रुकने की जरूरत नहीं होगी। टोल प्‍लाजा पर लगे कैमरे इसे स्‍कैन कर लेंगे और रकम आपके अकाउंट से अपने आप कट जाएगी। हालांकि इसके लिए यह जरूरी है कि आपका फास्‍टैग रिचार्ज हो यहां बता दें कि फास्‍टैग को आप मोबाइल फोन की तरह रिचार्ज करा सकते हैं। </p>
      <p>कैसे करा सकते हैं रिचार्ज ?<br/>फास्‍टैग को My FASTag ऐप या नेटबैंकिंग, क्रेडिट/डेबिट कार्ड, यूपीआई और अन्‍य लोकप्रिय तरीकों के जरिए रीचार्ज कराया जा सकता है। इसके अलावा आप नजदीकी फास्‍टैग बिक्री केंद्र का पता लगाने के लिए www.ihmcl.com लिंक और राष्‍ट्रीय राजमार्ग हेल्‍पलाइन नंबर 1033 पर फोन कर जानकारी ले सकते हैं। </p>
      <p>कहां से कर सकते हैं खरीदारी?<br/>फास्‍टैग को देश के अलग-अलग बैंकों और इंडियन हाईवे मैनेजमेंट कंपनी (आईएचएमसीएल) या राष्ट्रीय राजमार्ग प्राधिकरण (एनएचएआई) द्वारा स्‍थापित 28,500 बिक्री केन्‍द्रों से खरीदा जा सकता है। इसमें राष्‍ट्रीय राजमार्ग के सभी टोल प्‍लाजा, आरटीओ, परिवहन केन्‍द्र, बैंक की शाखाएं, कुछ चुने हुए पेट्रोल पंप आदि शामिल हैं। </p>
      <p>वहीं कार/जीप/वैन आदि के लिए फास्‍टैग ई कॉमर्स कंपनी अमेजन और विभिन्‍न सदस्‍य बैंकों जैसे एसबीआई, आईसीआईसीआई बैंक, एक्सिस बैंक, पेटीएम पेमेंट बैंक, एचडीएफसी बैंक, आईडीएफसी फर्स्ट बैंक आदि की वेबसाइट पर जाकर ऑनलाइन खरीदे जा सकते हैं। फास्‍टैग कुछ प्रमुख निजी बैंक जैसे आईसीआईसीआई बैंक, एक्सिस बैंक, एचडीएफसी बैंक की 12,000 बैंक शाखाओं पर भी उपलब्‍ध हैं। </p>
      <p>क्‍या हैं इसके फायदे?<br/>अगर फास्‍टैग के फायदे की बात करें तो सरकार 2.5 फीसदी तक का कैशबैक दे रही है। इसके अलावा फास्‍टैग सड़क की भीड़ से बचने के लिए वाहनों की नॉनस्टॉप आवाजाही सुनिश्चित करता है। वहीं आपके समय की भी बचत होती है। </p>
      <p>वो हर व्‍यक्ति फास्‍टैग ले सकता है जिसके पास चार पहिया वाहन हैं. इसके लिए आपको सिर्फ अपने वाहन का रजिस्‍ट्रेशन सर्टिफिकेट, आपकी एक पासपोर्ट साइज फोटो, एड्रेस प्रूफ, ओरिजनल के साथ-साथ पीओएस (प्वाइंट ऑफ सेल)  बिक्री कार्यालय में वाहन के साथ अपने केवाईसी दस्तावेज की एक कॉपी देना होगा। </p>
      <p>हालांकि दोपहिया वाहनों के लिए फास्‍टैग इस्‍तेमाल नहीं किया जा सकता है। फास्‍टैग को दूसरे वाहन में ट्रांसफर भी नहीं किया जा सकता है। अगर आप इसे खो देते हैं, तो आपको अपना FASTag ब्लॉक करने के लिए जारी करने वाली एजेंसी के कस्‍टमर केयर नंबर पर कॉल करना होगा। </p>
      <blockquote>DainikSavera APP डाउनलोड करें। <a href="https://play.google.com/store/apps/details?id=com.readwhere.whitelabel.dainiksavera">ANDROID</a> लिंक और <a href="https://itunes.apple.com/in/app/dainik-savera-times/id954789238?mt=8">iOS</a></blockquote>
      <p><b>Web Title:</b> The toll tax will be doubled if your car is not even on the mark of FASTAG</p>
    </article>
  </body>
</html>