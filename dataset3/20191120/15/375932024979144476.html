<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/gazdasagi-hirek/az-utolso-pillanatban-meglett-az-egyezseg-2-1880070/"/>
    <meta property="og:site_name" content="Világgazdaság"/>
    <meta property="article:published_time" content="2019-11-20T15:36:00+00:00"/>
    <meta property="og:title" content="Az utolsó pillanatban meglett az egyezség"/>
    <meta property="og:description" content="A hétfő éjszakai határidő előtt sikerült tető alá hozni az Euró­pai Unió jövő évi költségvetését."/>
  </head>
  <body>
    <article>
      <h6 class="kicker">Hosszú távra még semmi sem dőlt el</h6>
      <h1>Az utolsó pillanatban meglett az egyezség</h1>
      <address><time datetime="2019-11-20T15:36:00+00:00">20 Nov 2019, 15:36</time> by <a rel="author">Pető Sándor</a></address>
      <h4>A hétfő éjszakai határidő előtt sikerült tető alá hozni az Euró­pai Unió jövő évi költségvetését. Kérdés, miként áll össze a büdzsé a Nagy-Britannia kilépése utáni első hétéves ciklusra.</h4>
      <p>Percekkel a hétfő esti határidő lejárta előtt jelentette be az Európai Unió 2020-as költségvetéséről szóló megegyezést Johan Van Overtveldt, az Európai Parlament költségvetési bizottságának elnöke. A pénteken kezdődött egyeztetéseket egy ízben fel is függesztették. Ha a tárgyalások összeomlottak volna, Brüsszel kénytelen lenne új javaslattal előállni.</p>
      <aside>A büdzsé a hétéves ciklus utolsó időszaki költségvetése. Csak egy évre szól, mégis nagy a tétje, nem csak azért, mert előreláthatólag ez lesz az utolsó év, amikor Nagy-Britannia még EU-tag.</aside>
      <p>Az egyeztetésekkel párhuzamosan folytak a tárgyalások a következő ciklus kiadásairól, és ezek is késélen táncolnak: a britek kilépnek, a német gazdaság a recesszió szélére került egy kancellárváltás előtt, a felzárkóztatási pénzekre pedig a közép- és a dél-európaiak egyaránt éhesek. Ha jövőre sem egyeznek meg a hétéves, 2021–2027-es időszakra szóló büdzsé keretszámairól, a 2021-es évre a jövő évi költségvetéssel fordulhat rá az unió, és amíg nincs más, minden évben a 2020-ashoz kell visszatérni.</p>
      <figure>
        <img src="https://www.vg.hu/wp-content/uploads/2019/11/felsoafp-9.jpg"/>
        <figcaption>Fotó: AFP</figcaption>
      </figure>
      <p>A jövő évi költségvetést még úgy számolták, hogy a britek – akik legkésőbb január 31-én tervezik elhagyni az uniót – még befizetők lesznek. Nemcsak a tagállamok egyetértésére volt szükség, hanem az Európai Bizottságéra és az Európai Parlamentére is.</p>
      <aside>A tárgyalások utolsó körében négymilliárd eurón folyt a vita: a tagok mintegy 167 milliárd eurót, a parlament 171 milliárdot költött volna. Végül nagyjából félúton, 168,7 milliárd eurós kötelezettségvállalásban egyeztek meg. Ebből 153,6 milliárdot kell jövőre elkölteni.</aside>
      <p>Az egyik legnagyobb fejezetre, a gazdasági, társadalmi és területi kohézióra költhető összeg a 2019-es kötelezettségnél 2,5 százalékkal több, 58,6 milliárd euró lehet. A teljes büdzsé 21 százalékát fordítanák a klímaváltozás elleni programokra, és 1,2 milliárd eurót különítettek el a Galileo műholdas navigációs rendszerre, hogy a jövő év végére 1,2 milliárd embert szolgálhasson ki.</p>
      <p>
        <i>A <a href="https://www.vg.hu/vilaggazdasag/vilaggazdasag-kulfoldi-gazdasag/az-utolso-pillanatban-meglett-az-egyezseg-1878231/">teljes cikket</a> a Világgazdaság szerdai számában olvashatják</i>
      </p>
    </article>
  </body>
</html>