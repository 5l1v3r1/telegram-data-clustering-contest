<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562488/ergasiakos-mesaiwnas-mana-triwn-paidiwn-prospathise-na-aytoktonisei-tin-apelysan-epeidi-zitise-adeia-"/>
    <meta property="og:site_name" content="NOOZ."/>
    <meta property="article:published_time" content="2019-11-20T15:18:00+00:00"/>
    <meta property="og:title" content="Εργασιακός Μεσαίωνας: Μάνα τριών παιδιών προσπάθησε να αυτοκτονήσει- Την απέλυσαν, επειδή ζήτησε άδεια!"/>
    <meta property="og:description" content="Τις συνθήκες ζούγκλας που επικρατούν στην αγορά εργασίας επαναφέρει στην επικαιρότητα η υπόθεση μιας 50χρονης γυναίκας στην Πάτρα, η οποία επιχείρησε να αυτοκτονήσει μόλις απολύθηκε επειδή &quot;τόλμησε&quot; να ζητήσει... άδεια!"/>
  </head>
  <body>
    <article>
      <h1>Εργασιακός Μεσαίωνας: Μάνα τριών παιδιών προσπάθησε να αυτοκτονήσει- Την απέλυσαν, επειδή ζήτησε άδεια!</h1>
      <address>
        <time datetime="2019-11-20T15:18:00+00:00">20 Nov 2019, 15:18</time>
      </address>
      <p>
        <b>Τις συνθήκες ζούγκλας που επικρατούν στην αγορά εργασίας επαναφέρει στην επικαιρότητα η υπόθεση μιας 50χρονης γυναίκας στην Πάτρα, η οποία επιχείρησε να αυτοκτονήσει μόλις απολύθηκε επειδή "τόλμησε" να ζητήσει... άδεια!</b>
      </p>
      <p>Πρόκειται για μια μητέρα τριών παιδιών, η οποία επιχείρησε να βάλει τέλος στη ζωή της, καθώς δεν άντεξε το βάρος της απόλυσης. </p>
      <p>Σύμφωνα με το <b>patrastimes.gr</b>, η γυναίκα προσπάθησε να πέσει στο κενό από την <b>ταράτσα του σπιτιού της</b>, καθώς πριν λίγες ημέρες, η εταιρεία στην οποία εργαζόταν, την απέλυσε γιατί ζήτησε άδεια! Και τότε, εκείνη, αποφάσισε να δώσε τέλος στη ζωή της. Ευτυχώς, οι κόρες της αλλά και <b>συνδικαλιστές</b> που ενημερώθηκαν για την άσχημη ψυχολογική της κατάσταση, κατάφεραν να την αποτρέψουν σχεδόν την τελευταία στιγμή.</p>
      <p>Επί δέκα χρόνια, η <b>50χρονη μητέρα</b> εργαζόταν σε μεγάλη επιχείρηση της <b>Πάτρας</b>. Δεν έπαιρνε άδειες, δεν έπαιρνε ρεπό. Πρόσφατα, όμως, ένιωσε εξάντληση και αποφάσισε να πάει σε γιατρό. Της δόθηκε επείγουσα <b>15ημερη αναρρωτική άδεια</b>, προκειμένου να ξεκουραστεί, αφού ο οργανισμός της είχε χτυπήσει "κόκκινο". Δεν μπορούσε να φανταστεί πως το αίτημα για άδεια θα ήταν η αιτία για την απόλυσή της.</p>
      <p>Τα πράγματα γίνονται ακόμη πιο σοκαριστικά από την αποκάλυψη πως ο εργοδότης που την απέλυσε γιατί αρρώστησε ήταν <b>παιδικός της φίλος</b>! Μετά την απόπειρα αυτοκτονίας, την 50χρονη γυναίκα έχουν υπό την επίβλεψή τους τα στελέχη του Εργατικού Κέντρου.</p>
      <p>Να σημειωθεί ότι υπάρχουν πολλές καταγγελίες πως επιχειρήσεις στην <b>Πάτρα</b> αρνούνται να δώσουν <b>άδεια και ρεπό</b> στους εργαζόμενούς τους, απειλώντας τους μάλιστα με απόλυση!</p>
      <p>Το <b>Εργατικό Κέντρο Πάτρας</b>, καλεί το σύνολο των εργαζόμενων της περιοχής, να τηρεί τα συμφωνηθέντα με τους εργοδότες και να μην επιτρέπει με τεχνάσματα των εργοδοτών να χάνει τα νόμιμα ρεπό και τις άδειες του, ξεκαθαρίζοντας ότι απαγορεύονται οι απολύσεις κατά την διάρκεια των αναρρωτικών αδειών και αμέσως μετά την επιστροφή του προσωπικού στα πόστα του.</p>
    </article>
  </body>
</html>