<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742721"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T15:10:00+00:00"/>
    <meta property="og:title" content="&quot;ภูมิธรรม&quot;ระบุ&quot;ธนาธร&quot;พ้นส.ส. ไม่กระทบการทำงานฝ่ายค้าน"/>
    <meta property="og:description" content="“ภูมิธรรม” เผยแม้ “ธนาธร” พ้นจากการเป็นส.ส. เชื่อไม่มีผลกระทบการทำงานของ7 พรรคฝ่ายค้าน ด้าน “ชัชชาติ” ให้กำลังใจ บอกทางเดินข้างหน้าอีกยาวไกล"/>
  </head>
  <body>
    <article>
      <h1>"ภูมิธรรม"ระบุ"ธนาธร"พ้นส.ส. ไม่กระทบการทำงานฝ่ายค้าน</h1>
      <address>
        <time datetime="2019-11-20T15:10:00+00:00">20 Nov 2019, 15:10</time>
      </address>
      <p>
        <b>“ภูมิธรรม” เผยแม้ “ธนาธร” พ้นจากการเป็นส.ส. เชื่อไม่มีผลกระทบการทำงานของ7 พรรคฝ่ายค้าน ด้าน “ชัชชาติ” ให้กำลังใจ บอกทางเดินข้างหน้าอีกยาวไกล</b>
      </p>
      <p>เมื่อวันที่ 20 พ.ย. นายภูมิธรรม เวชยชัย ที่ปรึกษาผู้นำฝ่ายค้าน ในสภาผู้แทนราษฎร โพสต์ข้อความผ่านเฟซบุ๊กส่วนตัว  โดยระบุว่า  หลังจากทราบมติของศาลรัฐธรรมนูญ ซึ่งวินิจฉัยให้นายธนาธร จึงรุ่งเรืองกิจ หัวหน้าพรรคอนาคตใหม่  พ้นจากการเป็นส.ส. ตนมีโอกาสเจอ นาย ปิยบุตร แสงกนกกุล เลขาธิการพรรคอนาคตใหม่ ที่สภาฯ ได้จับมือและให้กำลังใจ สิ่งที่เกิดขึ้นอย่างน้อยก็ชี้ให้เห็นว่า รัฐธรรมนูญฉบับนี้มีกลไก และรายละเอียดที่แตกต่างไปจากฉบับเดิมๆที่ผ่านมา และคำตัดสินจะถูกทำให้เป็นบรรทัดฐานต่อไป นี่คือเหตุผลที่คงต้องมาทบทวน พิจารณากันว่ากติกา และรายละเอียดของรัฐธรรมนูญ ฉบับนี้มีความเหมาะสมหรือไม่อย่างไร  หากกติกาที่วางไว้นี้ไม่สอดคล้องกับความจริงและก่อปัญหาในทางปฎิบัติ  สิ่งที่เกิดขึ้นจะเป็นอีกเหตุผลหนึ่งที่ชี้ให้เห็นว่ารัฐธรรมนูญ มิได้เอื้อหรือก่อประโยชน์ ให้การเมืองสามารถเดินหน้าต่อไปอย่างปกติ <br/> <br/>และนี่คือเหตุผลสำคัญ ที่ควรมีการทบทวนและหาทางแก้ไขปัญหา ด้วยการแก้ไขรัฐธรรมนูญให้เป็นกติกา ที่ไม่สะท้อนความวิปริต และความไม่ปกติของการทำงานทางการเมือง กลายเป็นเครื่องมือที่สร้างปัญหา และเป็นอุปสรรคต่อการทำงานการเมืองที่ปกติ ผลของการตัดสินของศาลรัฐธรรมนูญในวันนี้  ตนเชื่อว่าจะไม่มีผลกระทบโดยตรง ต่อการทำงานการเมืองร่วมกันของ7พรรคฝ่ายค้าน เพราะที่ผ่านมาการร่วมมือกันของ 7พรรคฝ่ายค้าน ตั้งอยู่บนอุดมการณ์ประชาธิปไตยร่วมกัน ไม่ว่าพรรคร่วมฝ่ายค้านแต่ละพรรค จะส่งบุคคลใดมาทำงานประสานงานก็จะทำงานอยู่บนฐาน ของอุดมการณ์ประชาธิปไตย และการร่วมมือกันเพื่อแก้ปัญหาชีวิตของประชาชน และที่สำคัญแม้การตัดสินที่เกิดขึ้นจะมีผลกระทบทำให้นายธนาธร ต้องพ้นสมาชิกภาพแต่เขาก็ยังดำรงสถานะ เป็นหัวหน้าพรรคอนาคตใหม่อยู่ ซึ่งก็ไม่กระทบกระเทือนความสัมพันธ์ของ7พรรคร่วมฝ่ายค้าน ตรงข้ามกับ ยิ่งทำให้เกิดความเข้าใจและเห็นอกเห็นใจกันมากยิ่งขึ้น<br/> <br/>ขณะที่  นายชัชชาติ สิทธิพันธุ์ อดีตแคนดิเดตนายกฯ พรรคเพื่อไทย ก็โพสต์ข้อความให้กำลังใจนายธนาธรเช่นเดียวกัน โดยระบุว่า “ขอให้กำลังใจคุณธนาธรนะครับ ทางเดินข้างหน้าอีกยาวไกลครับ“ <br/> <br/> <br/> <br/> </p>
    </article>
  </body>
</html>