<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/velvyslanec-sondland-pripustil-natlak-na-kyjev-na-pokyn-trumpa/1823326?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-20T15:55:00+00:00"/>
    <meta property="og:title" content="Velvyslanec Sondland připustil nátlak na Kyjev na pokyn Trumpa"/>
    <meta property="og:description" content="Washington - Americký diplomat Gordon Sondland při dnešním veřejném slyšení v Kongresu připustil, že na pokyn prezidenta USA naléhal na Kyjev, aby dodal informace zvýhodňující Donalda Trumpa ve volbách. Sondland, Trumpův stoupenec a sponzor jeho volební kampaně, promluvil ve výboru Sněmovny reprezentantů pro kontrolu zpravodajských služeb, který chce usvědčit Trumpa, že se na Kyjevu domáhal informací poškozujících jeho možného volebního soka Joea Bidena."/>
  </head>
  <body>
    <article>
      <h1>Velvyslanec Sondland připustil nátlak na Kyjev na pokyn Trumpa</h1>
      <address><time datetime="2019-11-20T15:55:00+00:00">20 Nov 2019, 15:55</time> by <a rel="author" href="http://www.ctk.cz/" target="_blank">ČTK</a></address>
      <p>Washington - Americký diplomat Gordon Sondland při dnešním veřejném slyšení v Kongresu připustil, že na pokyn prezidenta USA naléhal na Kyjev, aby dodal informace zvýhodňující Donalda Trumpa ve volbách. Sondland, Trumpův stoupenec a sponzor jeho volební kampaně, promluvil ve výboru Sněmovny reprezentantů pro kontrolu zpravodajských služeb, který chce usvědčit Trumpa, že se na Kyjevu domáhal informací poškozujících jeho možného volebního soka Joea Bidena.</p>
      <p>Sondland působí jako velvyslanec USA při Evropské unii a demokraté toužící vystavit Trumpa hrozbě ústavní žaloby ho považují za klíčového svědka. Hotelový magnát je podle médií členem skupiny nazývané "amigos" (přátelé), do níž patří ministr energetiky Rick Perry a zmocněnec USA pro Ukrajinu Kurt Volker. Jejich úkolem bylo prostřednictvím zákulisních tahů přimět Kyjev k dodání "špíny" na Bidena.</p>
      <p>V prohlášení před sněmovním výborem dnes Sondland potvrdil, že ve vztahu k Ukrajině prezident postupoval podle zásady quid pro quo (něco za něco). Kompromitující informace o Bidenovi vázal hlavně na souhlas s návštěvou ukrajinského prezidenta Volodymyra Zelenského v Bílém domě. "Položíme-li si otázku, zda to bylo něco za něco, pak odpověď zní ano," řekl Sondland.</p>
      <p>"Ministr Perry, velvyslanec Volker a já jsme spolu s (osobním právníkem Trumpa) Rudym Giulianim pracovali na ukrajinských záležitostech na přímý pokyn prezidenta Spojených států. Nechtěli jsme s Giulianim pracovat... ale prezidentovy příkazy jsme uposlechli," citovala Sondlanda agentura Reuters. "Giulianiho požadavkem bylo v duchu quid pro quo zařídit návštěvu prezidenta Zelenského v Bílém domě," konstatoval velvyslanec.</p>
      <p>O Trumpově tlaku na Kyjev kvůli prezidentským volbám v USA podle Sondlanda vědělo mnoho amerických činitelů včetně ministra zahraničí Mikea Pompea nebo viceprezidenta Mikea Pence. "Každý byl zasvěcen. Nebylo to žádné tajemství," řekl diplomat.</p>
      <p>Sondland poslancům řekl, že 26. července s americkým prezidentem z Kyjeva telefonicky diskutoval o možném vyšetřování Bidenových aktivit na Ukrajině. Trump hledá důkazy, že jeho předpokládaný volební soupeř nutil v roce 2016 Kyjev, aby zastavil vyšetřování firmy Burisma, v níž působil Bidenův syn Hunter.</p>
      <p>Den před rozhovorem se Sondlandem šéf Bílého domu telefonicky hovořil se Zelenským a podle zveřejněného záznamu požadoval na ukrajinském prezidentovi, aby kauzu Huntera a Joea Bidenových ukrajinští vyšetřovatelé znovu otevřeli. Trump si podle amerických médií slibuje, že poškození Bidenovy pověsti by mu pomohlo obhájit prezidentský mandát v roce 2020.</p>
    </article>
  </body>
</html>