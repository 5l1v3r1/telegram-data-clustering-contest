<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/904507/gent-slaat-zich-trots-op-de-borst-onze-hoogste-positie-ooit-op-de-uefa-ranking-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-20T15:20:00+00:00"/>
    <meta property="og:title" content="Niet enkel Rode Duivels scheren hoge toppen: Gent haalt beste Europese plaats ooit"/>
    <meta property="og:description" content="Het zijn hoogdagen voor het Belgische voetbal. Terwijl de Rode Duivels zich met een perfecte 30 op 30 plaatsten voor het EK van 2020, strijden deze herfst niet minder dan vier clubs uit de Jupiler Pro League mee op het Europese toneel. Van dat kwartet presteert KAA Gent het best. Dat blijkt ook uit de UEFA-ranking."/>
  </head>
  <body>
    <article>
      <h1>Niet enkel Rode Duivels scheren hoge toppen: Gent haalt beste Europese plaats ooit</h1>
      <address>
        <time datetime="2019-11-20T15:20:00+00:00">20 Nov 2019, 15:20</time>
      </address>
      <p>
        <b>Het zijn hoogdagen voor het Belgische voetbal. Terwijl de Rode Duivels zich met een perfecte 30 op 30 plaatsten voor het EK van 2020, strijden deze herfst niet minder dan vier clubs uit de Jupiler Pro League mee op het Europese toneel. Van dat kwartet presteert KAA Gent het best. Dat blijkt ook uit de UEFA-ranking.</b>
      </p>
      <p>Gent legde al een erg knap parcours af in de voorrondes van de Europa League en doet het ook in de poulefase uitstekend. Na vier wedstrijden prijken de <i>Buffalo's </i>bovenaan hun groep, <a href="https://www.voetbalprimeur.be/nieuws/902874/wolgnt.html?utm_source=doorlink&amp;utm_medium=doorlink&amp;utm_campaign=%2F">met acht punten op twaalf</a>. Daardoor is Gent al zo goed als zeker gekwalificeerd voor de knock-out-fase van het toernooi.</p>
      <p>Die prestaties mogen best historisch genoemd worden, zo merkt <a href="https://www.kaagent.be/nl/supporter/news/20-11-2019/kaa-gent-bereikt-hoogste-positie-ooit-op-uefa-ranking">de website van Gent</a> op. Dankzij de huidige campagne staat het huidige nummer twee uit de JPL immers op haar hoogste positie ooit op de UEFA-ranglijst voor clubs. Gent bekleedt momenteel de 40e plek. Daarmee houdt het grootheden als Internazionale of Olympique Marseille achter zich.</p>
      <p><b>Andere Belgische clubs</b><br/>De UEFA-ranking wordt opgesteld op basis van de resultaten van de voorbije vijf jaar in de Europese competities. Met die 40e stek is Gent zowaar de tweede beste Belgische club in Europa, na RSC Anderlecht. Hoewel de Brusselaars deze jaargang enkel in eigen land in actie mogen komen, staan zij nog steeds op plek 38. Gent hijgt Anderlecht dus nadrukkelijk in de nek en zou de komende weken en maanden wel eens haasje-over kunnen spelen.</p>
      <p>Naast Gent behoren ook KRC Genk (51), Club Brugge (55) en Standard Luik (76) tot de Europese subtop. Opvallend: in vergelijking met vijf jaar geleden is Club als enige van de vijf achteruitgegaan. Anderlecht en Genk bleven op dezelfde positie, terwijl Standard en vooral Gent een inhaalbeweging maakten. De opgang van de <i>Buffalo's </i>is zelfs enorm: in 2015 stonden ze nog buiten de top-80.</p>
      <figure>
        <img src="https://i.gyazo.com/c94cb338e4af90617ba27315af92cafe.jpg"/>
      </figure>
    </article>
  </body>
</html>