<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jablickar.cz/tim-cook-salesforce-dreamforce-rozhovor/"/>
    <meta property="og:site_name" content="Jablíčkář.cz"/>
    <meta property="article:published_time" content="2019-11-20T15:41:55+00:00"/>
    <meta property="og:title" content="„Think Different“ je pořád zakořeněné hluboko v Applu, říká Tim Cook a vzpomíná na Steva Jobse"/>
    <meta property="og:description" content="Sanfranciská společnost Salesforce každoročně pořádá konferenci Dreamforce. Letošního ročníku se kromě jiných zúčastnil také ředitel Applu Tim Cook, který v rámci programu konference zasedl ke společnému rozhovoru s jedním ze zakladatelů a zároveň ředitelem firmy Marcem Benioffem. Společnost Salesforce, zaměřující se na cloudové služby, se v roce 2018 umístila na prvním místě žebříčku firem, pro které se nejlépe pracuje, v následujícím roce skončila na druhém místě."/>
  </head>
  <body>
    <article>
      <h1>„Think Different“ je pořád zakořeněné hluboko v Applu, říká Tim Cook a vzpomíná na Steva Jobse</h1>
      <address><time datetime="2019-11-20T15:41:55+00:00">20 Nov 2019, 15:41</time> by <a rel="author">Amaya Tomanová</a></address>
      <p>Sanfranciská společnost Salesforce každoročně pořádá konferenci Dreamforce. Letošního ročníku se kromě jiných zúčastnil také ředitel Applu Tim Cook, který v rámci programu konference zasedl ke společnému rozhovoru s jedním ze zakladatelů a zároveň ředitelem firmy Marcem Benioffem. Společnost Salesforce, zaměřující se na cloudové služby, se v roce 2018 umístila na prvním místě žebříčku firem, pro které se nejlépe pracuje, v následujícím roce skončila na druhém místě.</p>
      <related>
        <a href="https://jablickar.cz/tim-cook-a-donald-trump-navstivi-tovarnu-na-mac-pro/"/>
      </related>
      <p>Jedním z témat, která oba ředitelé při rozhovoru probrali, byl způsob, jakým Apple a Saleforce zvyšují produktivitu na mobilních zařízeních. Řeč ale přišla také na Steva Jobse, filozofii Applu, životní prostředí i na to, o co vlastně cupertinský gigant usiluje. V souvislosti s inovací Cook uvedl, že zaměření na ni je jedním z tajemství společnosti Apple, ale že řada lidí si inovaci plete se změnou. <i>„Naše společnosti si ale uvědomují, že inovace znamená zlepšovat věci, ne je jen měnit,“</i> uvedl.</p>
      <p>Za cíl Applu Tim Cook označil výrobu co nejlepších produktů a obohacování lidských životů s tím, že pokud se firmě nedaří u něčeho dosáhnout obou těchto hodnot, přesune se zkrátka k něčemu jinému. Vysvětlil, že Apple pracuje pouze na několika málo věcech, snaží se je ale všechny dělat dobře. Zároveň dodal, že si nikdy nekladl za cíl být první, ale být nejlepší, a kromě snahy o inovaci si zároveň snaží zachovat své původní hodnoty. Poté se obrátil na publikum s dotazem, kdo vlastní iPhone: <i>„Pokud máte Android, recyklujeme je v Apple Storech,“</i> zažertoval.</p>
      <p>Zavzpomínal i na Steva Jobse. Konference se totiž konala v Yerba Buena Center, kde Jobs představil nejeden produkt od Applu. <i>„Cítím jeho přítomnost kdykoliv sem přijdu,“</i> přiznal Cook, a uvedl, že když lidé myslí na Jobse, je to často v souvislosti s produkty. <i>„Já ale přemýšlím o těch jednoduchých věcech, které dělal. Každý den opouštěl kancelář dříve než já, ale vždycky se u mě zastavil (…) Jsou to prosté věci, jako je tahle – přátelství – kterých se držím,“</i> dodal.</p>
      <slideshow>
        <figure>
          <img src="https://jablickar.cz/wp-content/uploads/2018/08/Tim-Cook-Steve-Jobs-BI.jpg"/>
        </figure>
        <figure>
          <img src="https://jablickar.cz/wp-content/uploads/2018/08/Tim-Cook-Steve-Jobs-Keynote.jpg"/>
        </figure>
        <figure>
          <img src="https://jablickar.cz/wp-content/uploads/2018/08/Cook-Jobs.jpg"/>
        </figure>
        <figcaption>
          <a href="https://jablickar.cz/tim-cook-salesforce-dreamforce-rozhovor/gallery/119462,119466,119464,119462,113049">+ 1 Fotka</a>
        </figcaption>
      </slideshow>
      <p>Cook při rozhovoru zmínil i úsilí Applu o zlepšení životního prostředí, a v této souvislosti uvedl, že se firma snaží k využívání obnovitelné energie přesvědčit i své dodavatele, stejně jako k používání recyklovatelných materiálů. <i>„Chceme svět zanechat lepším, než jaký jsme ho našli,“</i> vysvětlil, a dodal, že Apple chce dělat více než jen to, co je ze zákona nutné.</p>
      <p>Řeč přišla i na legendární slogan „Think Different“, který je podle Cooka stále významnou částí kultury společnosti, a je v Applu hluboce zakořeněn. Poznamenal ale, že Apple nechce hrát hru, která byla navržena po dekády až staletí, ale chce hrát zcela novou hru. <i>„Musíte přijít s novým způsobem myšlení,“</i> uvedl. <i>„V určitou chvíli si uvědomíte, že důvod, proč tu všichni jsme, je pomoci někomu jinému. To je jediný důvod, proč jsme tady. Jakmile tohle dostanete do své hlavy, ukáže se, že život je najednou mnohem snazší.“</i></p>
      <p>Celý rozhovor můžete zhlédnout na webu <a href="https://www.salesforce.com/video/7597891/">Salesforce</a>.</p>
      <figure>
        <img src="https://jablickar.cz/wp-content/uploads/2019/11/Tim-Cook-Marc-Benniof-Salesforce-konference-fb.jpg"/>
      </figure>
    </article>
  </body>
</html>