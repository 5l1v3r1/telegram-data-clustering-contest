<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ditjesendatjes.nl/dam-tot-damlopers-krijgen-geld-niet-terug-heel-onsportief/"/>
    <meta property="og:site_name" content="Ditjes &amp; Datjes"/>
    <meta property="article:published_time" content="2019-11-20T15:20:22+00:00"/>
    <meta property="og:title" content="Dam tot Damlopers krijgen geld niet terug: ‘Heel onsportief’"/>
    <meta property="og:description" content="Duizenden Dam tot Damlopers krijgen hun inschrijfgeld niet terug. Vanwege de hitte mochten zij niet aan de loop beginnen."/>
  </head>
  <body>
    <article>
      <h1>Dam tot Damlopers krijgen geld niet terug: ‘Heel onsportief’</h1>
      <address><time datetime="2019-11-20T15:20:22+00:00">20 Nov 2019, 15:20</time> by <a rel="author" href="https://www.ditjesendatjes.nl/author/daan-keijzer/" target="_blank">Daan Keijzer</a></address>
      <p>Vele hardlopers van de Dam tot Damloop in september krijgen hun inschrijfgeld niet terug. Vanwege de hitte mochten vierduizend mensen niet starten, het evenement werd stilgelegd. ‘Heel onsportief’, zegt gedupeerde Arjan Welles over die beslissing <a href="https://www.parool.nl/amsterdam/definitief-geen-geld-terug-voor-dam-tot-damlopers-die-niet-mochten-starten~b8f5648e/?referer=https%3A%2F%2Ft.co%2FlkDMovlRrD%3Famp%3D1">in Het Parool</a>.</p>
      <h3>Compensatie</h3>
      <p>Organisator Le Champion heeft de benadeelde lopers een brief geschreven. ‘Alle kosten van het evenement zijn vooraf al gemaakt’, schrijft de organisatie, ‘en dat gaat om hele grote bedragen’. Bovendien wijst Le Champion op de algemene voorwaarden, waarin staat dat deelnemers in dit soort situaties geen aanspraak maken op terugbetaling.</p>
      <p>Om mee te doen aan de Dam tot Damloop betaal je 27,50 euro. Inclusief medaille wordt dat bedrag 34 euro. Ter compensatie van de gedupeerde sporters biedt de organisatie een korting van 25 procent aan op het inschrijftarief voor de Dam tot Damloop van 2020. Bovendien krijgen de lopers een gratis lidmaatschap voor volgend jaar aangeboden. Daarmee kunnen ze zich eerder inschrijven voor het bekende hardloopevenement, en mogen ze vooraan starten.</p>
      <h3>‘Buik vol van’</h3>
      <p>Welles vindt het niet netjes om te verwijzen naar de algemene voorwaarden. ,,De organisatie heeft een verkeerde inschatting gemaakt met betrekking tot het aantal lopers en hulpverleners. Er zijn duizenden extra kaarten uitgegeven in juni. Dat zijn de mensen die nu niet konden starten.”</p>
      <p>Volgens Welles moet de organisatie de hand in eigen boezem steken. ,,De compensatie voorziet in een te kleine korting en een nutteloos lidmaatschap. Alles is erop gericht om volgend jaar weer mee te lopen. Maar ik denk dat velen met mij hun buik er wel vol van hebben.”</p>
      <h3>Gestaakt</h3>
      <p>Zo’n 46.000 mensen deden op 22 september mee aan de populaire loop van Amsterdam naar Zaandam. Door de hoge temperaturen werd het hardloopevenement rond 15.00 uur in gestaakt. Meerdere lopers zouden onwel zijn geworden door de warmte. Zo’n vierduizend hardlopers kregen enkele minuten voor hun start te horen dat ze niet aan de loop mochten beginnen.</p>
      <figure>
        <iframe data-src="https://twitter.com/RTLnieuws/status/1175760550451654656?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <h4>GERELATEERDE ARTIKELEN</h4>
        <a href="https://www.ditjesendatjes.nl/bedrijven-yolanthe-tonnen-in-het-rood/"/>
        <a href="https://www.ditjesendatjes.nl/dit-is-het-gezamenlijke-vermogen-van-andre-en-bridget/"/>
        <a href="https://www.ditjesendatjes.nl/frank-rogier-financiele-tegenslag/"/>
      </related>
    </article>
  </body>
</html>