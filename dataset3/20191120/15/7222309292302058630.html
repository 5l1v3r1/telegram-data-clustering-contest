<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hbl.fi/artikel/kvalitetsregister-ska-forbattra-varden-behovs-sa-fort-som-mojligt/"/>
    <meta property="og:site_name" content="HBL"/>
    <meta property="article:published_time" content="2019-11-20T15:40:00+00:00"/>
    <meta property="og:title" content="Kvalitetsregister ska förbättra vården – “Behövs så fort som möjligt”"/>
    <meta property="og:description" content="Ett nationellt register för att försäkra en kvalitativ och jämlik vård ska inrättas i THL:s regi. Det går långsamt, tycker Läkarförbundet där man är orolig över en större administrativ arbetsbörda för vårdpersonalen."/>
  </head>
  <body>
    <article>
      <h1>Kvalitetsregister ska förbättra vården – “Behövs så fort som möjligt”</h1>
      <h2>Ett nationellt register för att försäkra en kvalitativ och jämlik vård ska inrättas i THL:s regi. Det går långsamt, tycker Läkarförbundet där man är orolig över en större administrativ arbetsbörda för vårdpersonalen.</h2>
      <address><time datetime="2019-11-20T15:40:00+00:00">20 Nov 2019, 15:40</time> by <a rel="author">Catariina Salo/SPT</a></address>
      <p>På onsdagen publicerade Institutet för hälsa och välfärd, THL, sin <a href="http://www.julkari.fi/handle/10024/138834">slutrapport</a> för ett nationellt kvalitetsregister. De föreslår att en central grundas i THL:s regi, som styr och stöder uppföljningen av kvalitetskontrollen inom hälsovården.</p>
      <p>– Vi behöver definitivt få nationellt jämförbar information, det är oerhört viktigt ur både kund- och producentsynvinkel, säger <b>Kirsi</b> <b>Sillanpää</b>, chef för pr och utveckling vid social- och hälsovårdens fackorganisation, Tehy.</p>
      <p>Enligt Sillanpää är det nationella kvalitetsregistret avgörande för att utveckla hälso- och sjukvårdstjänster.</p>
      <p>– Vi behöver ett nationellt register för att informationen inte ska vara splittrad. På så vis kan vi använda vårdresurserna, som hela tiden minskar, på ett mer ändamålsenligt sätt.</p>
      <p>Hon understryker ändå att innan registren börjar användas måste man trygga datasäkerheten. Den information som kommer att finnas i kvalitetsregistret är av känslig natur. Sillanpää säger att det är av största vikt att alla inblandade är på det klara med vem som samlar in informationen, varför och till vilken nytta.</p>
      <figure>
        <img src="https://doeho6k8shw5z.cloudfront.net/imengine/image.php?uuid=e6d5db55-e0f1-4caa-8d5a-b33ad4e179e0&amp;type=preview&amp;source=e6d5db55-e0f1-4caa-8d5a-b33ad4e179e0&amp;function=hardcrop&amp;width=1200&amp;height=675&amp;q=80"/>
        <figcaption>Inom Läkarförbundet finns en oro att ökade administrativa arbetsuppgifter går ut över patientarbetet.<cite>Bild: Linnea de la Chapelle/SPT</cite></figcaption>
      </figure>
      <p>Sillanpää säger att den kunskap som vårdpersonalen redan har kan användas för att höja vårdkvaliteten runtom i landet.</p>
      <p>– De vårdare som jobbar dygnets alla timmar har kunskap som kommer direkt från kunderna. Den informationen är oerhört viktig. Jag hoppas att man tar i beaktande den när kvalitetsregistret utvecklas.</p>
      <p>
        <b>Mera administrativt arbete</b>
      </p>
      <p>Läkarförbundets vice vd <b>Hannu</b> <b>Halila</b> oroar sig över om kvalitetsregistret kommer att orsaka mera administrativt arbete för vårdpersonalen.</p>
      <p>– Datasystemen måste utvecklas i samma takt så att det inte innebär dubbeljobb. För tillfället går mycket av läkarnas tid till att fylla i olika register, och det går ut över patientarbetet.</p>
      <p>Halila är ändå positivt inställd till ett kvalitetsregister. Han säger att det finns goda exempel på att ett sådant register höjer vårdens standard i det stora hela.</p>
      <p>– En instans kan själv utvärdera och förbättra sitt arbete, om man upptäcker avvikelser från medeltalet, säger Halila.</p>
      <p>
        <b>Långsamt framåt</b>
      </p>
      <p>För tillfället finns det sju pilotgrupper som ska fortsätta åtminstone till sommaren. I grupperna finns patienter med diabetes, prostatacancer, hiv, kärlkramp, psykos, ryggkirurgi och reumatism och varje sjukdom har sitt eget register.</p>
      <p>Enligt THL ska man i början av arbetet med kvalitetsregistret ha tio olika register. Halila säger att takten känns anspråkslös. I Sverige finns till exempel redan över 100 olika kvalitetsregister i samband med hälsovården.</p>
      <p>– Så långt behöver vi kanske inte komma genast, men takten kunde vara lite mer ambitiös.</p>
      <p>
        <b>Hoppas på transparens</b>
      </p>
      <p>Hos vårdjätten Mehiläinen är man också positivt inställd till ett kvalitetsregister. Medicinska chefen <b>Kaisla</b> <b>Lahdensuo</b> säger att Finland visserligen ligger efter i utvecklingen jämfört med de andra nordiska länderna men viktigast är att arbetet nu startat.</p>
      <p>– Det finns konsensus om att vi vill komma framåt med registerarbetet.</p>
      <p>Hur kvalitetsdata ska finnas tillgängliga är fortfarande oklart, men Lahdensuo hoppas på en bred tillgänglighet.</p>
      <p>– Vår förhoppning är att såväl privata, offentliga som tredje sektorns aktörer ska ha likvärdiga möjligheter att ta del av data från kvalitetsregistret.</p>
      <p>Hon säger att det är viktigt för att kunna göra jämförelser. Lahdensuo hoppas på transparens så att också medborgarna kan ta del av kvalitetsarbetet.</p>
    </article>
  </body>
</html>