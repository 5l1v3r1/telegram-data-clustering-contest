<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/economics/neyasnotata-okolo-brexit-smakva-tsenite-na-zhilishtata-vav-velikobritaniya.html"/>
    <meta property="og:site_name" content="Money.bg"/>
    <meta property="article:published_time" content="2019-11-20T15:50:45+00:00"/>
    <meta property="og:title" content="Неяснотата около Brexit смъква цените на жилищата във Великобритания"/>
    <meta property="og:description" content="Прогнозите варират от -3% до замръзяване на цените"/>
  </head>
  <body>
    <article>
      <h1>Неяснотата около Brexit смъква цените на жилищата във Великобритания</h1>
      <address>
        <time datetime="2019-11-20T15:50:45+00:00">20 Nov 2019, 15:50</time>
      </address>
      <p>Годишните повишения на цените на жилищата във Великобритания няма да вървят в крак с вече по-ниските нива на инфлация до 2021 година, установява проучване на Reuters. Според резултатите от анализа цените на жилищата в столицата Лондон ще спаднат заради несигурността около излизането на страната от Европейския съюз, която продължава да възпира купувачите.</p>
      <p>Британците гласуваха на референдум за излизане от ЕС през юни 2016 година, но все още няма яснота как, кога и дори дали въобще двете страни ще се разделят.</p>
      <p>Тази несигурност вероятно ще продължи дори ако Великобритания напусне до 31 януари 2020 година, както е предвидено в момента. Другата възможност е разводът да стане факт в края на 2020 година, така че да се постигне нова търговска сделка, въпреки че мнозина са на мнение, че това става все по-невъзможно.</p>
      <p>Очаква се цените на жилищата в Лондон, които от десетилетия са като магнит за чуждестранните инвеститори, тази година да спаднат с 1,5% и да се задържат така и през 2020 година, показва проучването на агенцията, проведено между 5 и 18 ноември.</p>
      <p>Предвид неяснотата около Brexit обаче, прогнозите за тази година варират от -3% до без промяна в цените. За 2020 година прогнозите са с още по-широк обхват - от -2% до +5%.</p>
      <p>"Докато нямаме по-голяма сигурност по отношение на политическата среда, не е възможно да прогнозираме с голяма точност какво може да се случи в Лондон. Не очакваме съществено поскъпване на цените в столицата най-малко до 2022 година, въпреки че може да изпитаме известно възстановяване от 2021 година - когато политическият "прах" започне да се утаява, ако въобще започне." Това коментира пред агенцията Род Локхарт от центъра за финанси и имоти LendInvest.</p>
      <p>Фокусираната в Лондон агенция за недвижими имоти Foxtons Group отчете спад в приходите за третото тримесечие и заяви, че продължаващата политическа несигурност рефлектира и тежи върху обемите и цените на лондонския пазар на жилища.</p>
      <p>Други анализатори предвиждат цените на жилищата все пак да нараснат - тази година с 1%, през 2020 година с 1,5%, а през 2021 година с 2,3%. Същите очакват стойности на инфлацията през трите години съответно с нива от 1,9%, 1,9% и 2%.</p>
      <p>"Независимо какво се случва с Brexit през следващите месеци, възраждането на пазара на жилища е малко вероятен сценарии. Всъщност дори ако сделката за Brexit бъде приложена скоро, очакваме само малко подобрение на транзакциите на пазара на жилищата и евентуален ръст на цените на жилищата през следващите две години", тълкува Хансен Лу от Capital Economics.</p>
      <p>На база последните проучвания на общественото мнение британският премиер Борис Джонсън изглежда е готов да спечели изборите на 12 декември и да си осигури подкрепата в парламента, от която се нуждае новото споразумение за оттегляне.</p>
    </article>
  </body>
</html>