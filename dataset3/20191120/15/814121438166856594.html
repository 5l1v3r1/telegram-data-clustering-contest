<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/polityka/10271670/22-letnia-miss-bialorusi-najmlodsza-poslanka-media-twierdza-ze-to-kochanka-prezydenta.html"/>
    <meta property="og:site_name" content="Wprost"/>
    <meta property="article:published_time" content="2019-11-20T15:28:00+00:00"/>
    <meta property="og:title" content="22-letnia Miss Białorusi najmłodszą posłanką. Media twierdzą, że to kochanka prezydenta"/>
    <meta property="og:description" content="22-letnia królowa piękności, którą media łączą z prezydentem Białorusi Aleksandrem Łukaszenką, została najmłodszą posłanką niższej izby białoruskiego parlamentu. Historię miss opisuje brytyjski „Times”."/>
  </head>
  <body>
    <article>
      <h1>22-letnia Miss Białorusi najmłodszą posłanką. Media twierdzą, że to kochanka prezydenta</h1>
      <address>
        <time datetime="2019-11-20T15:28:00+00:00">20 Nov 2019, 15:28</time>
      </address>
      <p>
        <b>22-letnia królowa piękności, którą media łączą z prezydentem Białorusi Aleksandrem Łukaszenką, została najmłodszą posłanką niższej izby białoruskiego parlamentu. Historię miss opisuje brytyjski „Times”.</b>
      </p>
      <p>Maria Wasilewicz od lat budzi na Białorusi emocje. Od kiedy w maju 2018 roku zdobyła koronę Miss Białorusi wielokrotnie widywana była bowiem z Aleksandrem Łukaszenką. Jak wylicza „Times” – 22-latka towarzyszyła dyktatorowi m.in. w trakcie meczów hokeja, państwowych festynów. W 2018 roku była z nim na mundialu w Moskwie. To z nią Aleksandr Łukaszenka tańczył w trakcie noworocznego balu w Mińsku, transmitowanego w państwowej telewizji.</p>
      <p>65-letni prezydent Białorusi – jak przekazała jego rzecznik – osobiście nadzorował przygotowania panny Wasilewicz do konkursu Miss World 2018. Białorusinka zajęła w nim ostatecznie trzecie miejsce. Jej wysiłki zostały nagrodzone – Łukaszenka odznaczył ją państwowym medalem za „znaczący” wpływ na kulturę i zaangażowanie w działalność charytatywną.</p>
      <p>W wyborach do Izby Reprezentantów Zgromadzenia Narodowego Republiki Białorusi, które odbyły się w ten weekend, Maria Wasilewicz zdobyła mandat, choć nawet nie prowadziła kampanii. Zapowiada, że ma zamiar zająć się sprawami młodych. – Łukaszenka mógłby mianować konie ze swojej osobistej stajni do naszego tak zwanego „parlamentu”, a co dopiero swoją osobistą escort girl – komentował Pavel Sevyarynets, aktywista opozycyjny. – Upokarza Białorusinów mówiąc: „Patrzcie, mogę zrobić nawet to” – dodał.</p>
      <related>
        <h4>Czytaj także:</h4>
        <a href="https://www.wprost.pl/kultura/10270676/robyn-crawford-potwierdza-ze-miala-romans-z-whitney-houston-bylysmy-jednoscia.html"/>
      </related>
      <related>
        <h4>Galeria:</h4>
        <a href="https://www.wprost.pl/galeria/15867/maria-wasilewicz-miss-deputowana-kochanka-lukaszenki.html"/>
      </related>
      <footer>Źródło: Times</footer>
    </article>
  </body>
</html>