<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/w-podlaskiem-chca-zachecic-mieszkancow-do-zdrowego-trybu-zycia,135279.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-20T15:48:00+00:00"/>
    <meta property="og:title" content="W Podlaskiem chcą zachęcić mieszkańców do zdrowego trybu życia"/>
    <meta property="og:description" content="Szeroka promocja zdrowego trybu życia, informacja o skutkach niewłaściwego odżywiania czy braku aktywności fizycznej dla zdrowia mieszkańców - to główne cele zainaugurowanej w Białymstoku kampanii społecznej Podlaskiej Rady Działalności Pożytku Publicznego."/>
  </head>
  <body>
    <article>
      <h1>W Podlaskiem chcą zachęcić mieszkańców do zdrowego trybu życia</h1>
      <address><time datetime="2019-11-20T15:48:00+00:00">20 Nov 2019, 15:48</time> by <a rel="author">PAP/JS  </a></address>
      <h4>Szeroka promocja zdrowego trybu życia, informacja o skutkach niewłaściwego odżywiania czy braku aktywności fizycznej dla zdrowia mieszkańców - to główne cele zainaugurowanej w Białymstoku kampanii społecznej Podlaskiej Rady Działalności Pożytku Publicznego.</h4>
      <hr/>
      <ul>
        <li>
          <b>W ramach pilotażu Białystok Plus, w latach 2016-2018 przebadano ok. 500 osób.</b>
        </li>
        <li>
          <b>Od listopada 2018 do września 2019 r. kolejnych 440 osób.</b>
        </li>
        <li>
          <b>Do mieszkańców wciąż są rozsyłane zaproszenia na badania, niestety zgłasza się połowa zapraszanych.</b>
        </li>
      </ul>
      <p>Przez najbliższy rok, raz w miesiącu, w urzędzie marszałkowskim odbywać się będą otwarte dla wszystkich zainteresowanych wykłady z udziałem specjalistów, lekarzy, naukowców, o tym, jak zapobiegać chorobom cywilizacyjnym takim jak np. otyłość, choroby sercowo-naczyniowe czy cukrzyca. Na koniec kampanii - z wykorzystaniem tych materiałów - będzie wydana broszura informacyjna.</p>
      <p>"Zależy nam na takiej kampanii prozdrowotnej, aby dotrzeć do ludzi w różnym wieku" - poinformowała Katarzyna Ancipiuk, pełnomocnik zarządu województwa podlaskiego ds. organizacji pozarządowych. Wskazała, że dane pokazują, że coraz większym problemem jest np. otyłość - zarówno u dorosłych jak i u dzieci, a to początek większych problemów ze zdrowiem, np. cukrzycą. "Plagą" są też nowotwory, dlatego rada chce uświadamiać jak najwięcej osób, że mogą tym problemom zapobiegać zdrowiej żyjąc i dbając o zdrowie.</p>
      <p>"Zdrowie to nie tylko brak choroby, ale także dobrostan psychiczny, fizyczny i społeczny" - podkreśliła przewodnicząca Podlaskiej Rady Działalności Pożytku Publicznego Aneta Narel i dodała, że w dużej części mamy wpływ na to zdrowie. Wskazała, że wykłady w ramach kampanii będą kierowane do różnych grup wiekowych. Nie zabraknie tematów dla młodzieży związanych z uzależnieniami od urządzeń elektronicznych.</p>
      <p>Zobacz też:<a href="https://www.portalsamorzadowy.pl/ochrona-zdrowia/lubelski-samorzad-bierze-sie-za-szpitale-powstaje-program-naprawczy,135278.html"> Lubelski samorząd bierze się za szpitale. Powstaje program naprawczy</a></p>
      <p>"Podchodzimy do kwestii zdrowego trybu życia bardzo poważnie. Oczywiście dopiero zaczynamy działania. To jest pierwsze takie spotkanie, musimy od czegoś zacząć. Chcemy, aby ten zdrowy tryb życia był bardzo rozpowszechniany, żeby dużo o nim mówić, żeby go promować" - podkreślił marszałek województwa podlaskiego Artur Kosicki.</p>
      <p>Problemy ze stanem zdrowia mieszkańców Białegostoku potwierdzają prowadzone w mieście od kilku lat przez specjalistów z Uniwersytetu Medycznego w Białymstoku (UMB) badania populacyjne Białystok Plus. Naukowcy chcą docelowo, kompleksowo przebadać 10 tys. reprezentatywnych mieszkańców w wieku 20-80 lat. Główny cel badania to wiedza o stanie zdrowia mieszkańców, na podstawie której można planować programy zdrowotne, ale także identyfikacja nowych czynników ryzyka chorób cywilizacyjnych (np. otyłości, cukrzycy, nadciśnienia, miażdżycy, chorób serca, próchnicy zębów, raka, alergii, depresji) czy też zależności pomiędzy nimi - przypomniała dr hab. Anna Szpakowicz z Kliniki Kardiologii UMB.</p>
      <p>Zaznaczyła, że choroby cywilizacyjne występują powszechnie. "Ponadto często nie jesteśmy ich świadomi, w związku z tym ich nie leczymy" - oceniła. Podkreśliła, że wielu chorobom cywilizacyjnym można zapobiegać prowadząc zdrowy tryb życia. "Szacuje się, że aż 80 proc. przedwczesnych zgonów jest wywołanych chorobami cywilizacyjnymi - także tutaj ogromne pole do popisu kampanii społecznych i promocji zdrowego trybu życia" - dodała.</p>
      <p>Szpakowicz poinformowała, że w ramach pilotażu Białystok Plus, w latach 2016-2018 przebadano ok. 500 osób. Od listopada 2018 do września 2019 r. kolejnych 440 osób. Do mieszkańców wciąż są rozsyłane zaproszenia na badania, niestety zgłasza się połowa zapraszanych. Lekarze apelują o to, by jednak z tych bezpłatnych szerokich badań korzystać i się na nie zgłaszać. Badania u danej osoby będą powtórzone za pięć lat.</p>
      <p>Uczestnicy programu przechodzą 33 różne badania, od podstawowych po rezonans magnetyczny, czy badanie mikrobiomu. Z dotychczasowych badań wynika, że 39 proc. mieszkańców ma nadwagę, 26 proc. otyłość, ponad połowa mieszkańców prowadzi siedzący tryb życia, 35 proc. pali papierosy. 17 proc. osób, które przyszły na badanie Białystok Plus miało cukrzycę, chorobę tę wykryto u kolejnych 7 proc. osób, 37 proc. miało stan przedcukrzycowy, 39 proc. nieprawidłową glikemię. 40 proc. zbadanych miało również nadciśnienie tętnicze. Wiele osób ma również podwyższony poziom cholesterolu.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>