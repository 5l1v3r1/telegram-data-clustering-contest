<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/ook-is-vrouwen-wielandt-en-abouallal-komen-haast-zeker-terug-naar-belgie/"/>
    <meta property="og:site_name" content="SCEPTR"/>
    <meta property="article:published_time" content="2019-11-20T15:53:46+00:00"/>
    <meta property="og:title" content="IS-vrouwen Wielandt en Abouallal bijna zeker terug naar België"/>
    <meta property="og:description" content="IS-vrouwen Tatiana Wielandt (27) en Bouchra Abouallal (26) komen bijna zeker terug naar België nu ze in Turkije gespot zijn..."/>
  </head>
  <body>
    <article>
      <h1>IS-vrouwen Wielandt en Abouallal bijna zeker terug naar België</h1>
      <address><time datetime="2019-11-20T15:53:46+00:00">20 Nov 2019, 15:53</time> by <a rel="author" href="https://sceptr.net/author/jonas-naeyaert/" target="_blank">Jonas Naeyaert</a></address>
      <p>
        <b>IS-vrouwen <a href="https://sceptr.net/tag/Tatiana-Wielandt">Tatiana Wielandt</a> (27) en <a href="https://sceptr.net/tag/Bouchra-Abouallal">Bouchra Abouallal</a> (26) komen bijna zeker terug naar België. De twee radicale moslimvrouwen – die nooit het jihadi-salafisme afzworen – en hun kinderen bevinden zich niet langer in Syrië, maar zijn in Turkije. Dat <a href="https://www.hln.be/nieuws/buitenland/is-weduwen-tatiana-wielandt-en-bouchra-abouallal-aangekomen-in-turkije~a73aeb53/">meldt BELGA.</a> Tot voor kort verbleven ze beiden in het Koerdische gevangeniskamp Ain Issa, maar door de Turkse vijandigheden tegen de Koerden binnen de SDF konden ze ontsnappen. Turkije is tevens sinds enkele dagen <a href="https://sceptr.net/2019/11/turkije-stuurt-is-strijders-naar-europa/">gestart met het terugsturen van IS-strijders naar Europa.</a></b>
      </p>
      <p>Vorige maand raakte bekend dat bij de <a href="https://sceptr.net/2019/10/is-vrouwen-en-kinderen-ontsnapt-uit-kamp-in-noord-syrie/">800 ontsnapte IS-strijdsters en -kinderen uit het Koerdische Ain Issa-kamp</a> in noordelijk Syrië ook zeker drie Belgische jihadi-vrouwen waren: <a href="https://sceptr.net/tag/Fatima-Benmezian">Fatima Benmezian</a> (24), <a href="https://sceptr.net/tag/Tatiana-Wielandt">Tatiana Wielandt</a> (27) en <a href="https://sceptr.net/tag/Bouchra-Abouallal">Bouchra Abouallal</a> (26). Eerder werd al duidelijk dat <a href="https://sceptr.net/tag/Fatima-Benmezian">Fatima Benmezian</a> (24) werd gevat binnen in Turkije. Dit ondanks beweringen van de Belgische regering dat de Turks-Syrische grens <a href="https://sceptr.net/2019/11/ontsnapte-is-vrouw-gevat-in-turkije-ondanks-streng-bewaakte-grens/"><i>“streng bewaakt”</i></a> zou zijn en IS-strijders zeker niet terug <a href="https://sceptr.net/2019/11/ontsnapte-is-vrouw-gevat-in-turkije-ondanks-streng-bewaakte-grens/">in Europa zouden geraken.</a> Nu zouden ook de andere twee IS-vrouwen in Turkije zijn.</p>
      <h3>IS-vrouwen gaan nu haast zeker terug naar België</h3>
      <p>De kans dat het trio nu terug in België belandt, is zeer groot. Vorige week is de Turkse staat immers gestart met het terugsturen van ‘Europese’ jihadisten, zelfs als hun Europese nationaliteit is afgepakt en ze <a href="https://sceptr.net/2019/11/ontsnapte-is-vrouw-gevat-in-turkije-ondanks-streng-bewaakte-grens/">bijvoorbeeld alleen nog een Marokkaanse pas hebben</a>. </p>
      <p>In ieder geval vervalt nu de procedure waarbij men België via <a href="https://sceptr.net/2019/10/belgie-moet-alweer-is-strijdster-terughalen-uit-syrie/">juridische weg wilde verplichten om de vrouwen zelf te gaan halen uit Syrisch Koerdistan</a>. <i>“Wij hebben vernomen dat zij zich in Turkije bevinden”</i>, zei meester <a href="https://sceptr.net/tag/Carl-Raymaekers">Carl Raymaekers</a>, advocaat van de Belgische staat via <a href="https://www.hln.be/nieuws/buitenland/is-weduwen-tatiana-wielandt-en-bouchra-abouallal-aangekomen-in-turkije~a73aeb53/">BELGA</a>. <i>“Er kan dus niet meer geëist worden dat ze uit Syrië moeten teruggehaald worden. Vermoedelijk zijn ze met behulp van een mensensmokkelaar de grens overgestoken. Waarschijnlijk zullen ze nu in Turkse detentie terechtkomen en dan via de geëigende wegen, een uitlevering, naar België komen.”</i></p>
      <p>Het hof van beroep in Antwerpen had zowel <a href="https://sceptr.net/tag/Tatiana-Wielandt">Wielandt</a> (27) als<a href="https://sceptr.net/tag/Bouchra-Abouallal"> Abouallal</a> op 30 oktober nog veroordeeld tot gevangenisstraffen van vijf jaar en boetes van 8.000 EUR. Dat is dezelfde straf als deze die <a href="https://sceptr.net/2018/03/antwerpse-is-vrouwen-krijgen-5-jaar-cel/">de correctionele rechtbank in maart</a> van 2018 uitsprak en opnieuw bevestigde in november van 2018.</p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/11/ook-ultragevaarlijke-is-jihadist-lachiri-op-punt-om-terug-te-keren/"/>
        <a href="https://sceptr.net/2019/11/activisten-kick-out-zwarte-piet-krijgen-gas-boete-na-actie-in-deurne/"/>
        <a href="https://sceptr.net/2019/11/kris-peeters-krijgt-politiebewaking/"/>
      </related>
    </article>
  </body>
</html>