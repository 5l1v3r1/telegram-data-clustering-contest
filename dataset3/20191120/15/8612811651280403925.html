<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dainiksaveratimes.com/international/pakistan/news/maulana-rehman-targeted-imran-khan-said--government-has-few-days-left-262777"/>
    <meta property="og:site_name" content="Dainik Savera Times"/>
    <meta property="article:published_time" content="2019-11-20T15:57:53+00:00"/>
    <meta property="og:title" content="मौलाना रहमान ने इमरान खान पर साधा निशाना, कहा- सरकार के बचे हैं गिने-चुने दिन"/>
    <meta property="og:description" content="कराचीः धर्मगुरु से नेता बने मौलाना फजलुर रहमान ने पाकिस्तान के प्रधानमंत्री इमरान खान पर ताजा हमला करते हुए कहा कि सरकार का नेतृत्व कर रहे ‘पाकिस्तान के गोर्बाचेव’ के पास अब गिनती के दिन बचे हैं। कट्टरपंथी मौलाना एवं जमीयत उलेमा-ए-इस्लाम-फज्ल (जेयूआई-एफ) के नेता ने दक्षिणी खैबर पख्तूनख्वा में मंगलवार को बन्नू शहर में धरना-प्रदर्शन के दौरान विपक्ष के नेताओं को ‘‘चोर’’ बुलाने के लिए प्रधानमंत्री इमरान खान पर निशाना साधा। उन्होंने आरोप लगाया कि ‘‘चुनी हुई’’ सरकार ने खान की बहन को नेशनल रिकॉन्सिलिएशन ऑडिनेंस (एनआरओ) की पेशकश की है।"/>
  </head>
  <body>
    <article>
      <h1>मौलाना रहमान ने इमरान खान पर साधा निशाना, कहा- सरकार के बचे हैं गिने-चुने दिन</h1>
      <address><time datetime="2019-11-20T15:57:53+00:00">20 Nov 2019, 15:57</time> by <a rel="author">Priyanka</a></address>
      <p> </p>
      <p>कराचीः धर्मगुरु से नेता बने मौलाना फजलुर रहमान ने पाकिस्तान के प्रधानमंत्री इमरान खान पर ताजा हमला करते हुए कहा कि सरकार का नेतृत्व कर रहे ‘पाकिस्तान के गोर्बाचेव’ के पास अब गिनती के दिन बचे हैं। कट्टरपंथी मौलाना एवं जमीयत उलेमा-ए-इस्लाम-फज्ल (जेयूआई-एफ) के नेता ने दक्षिणी खैबर पख्तूनख्वा में मंगलवार को बन्नू शहर में धरना-प्रदर्शन के दौरान विपक्ष के नेताओं को ‘‘चोर’’ बुलाने के लिए प्रधानमंत्री इमरान खान पर निशाना साधा। उन्होंने आरोप लगाया कि ‘‘चुनी हुई’’ सरकार ने खान की बहन को नेशनल रिकॉन्सिलिएशन ऑडिनेंस (एनआरओ) की पेशकश की है।</p>
      <p>रहमान ने दावा किया कि खान के नेतृत्व से चल रही पाकिस्तान की तहरीक-ए-इंसाफ (पीटीआई) सरकार के दिन लद गए हैं। रहमान ने कहा कि इस सरकार की जड़ें कट गई हैं। इनके पास महज कुछ ही दिन रह गए हैं। उन्होंने कहा कि इमरान खान की बहन को एनआरओ दिया गया है। हमें भी ऐसी सिलाई मशीन दी जाए जो आपको एक साल में 70 अरब रुपए कमा कर दें सके।<br/><br/>नेशनल रिकॉन्सिलिएशन ऑडिनेंस एक ऐसा अध्यादेश है, जिसे भ्रष्टाचार, गबन, धन शोधन, हत्या और आतंकवाद के आरोपी नेताओं, राजनीतिक कार्यकर्ताओं और नौकरशाहों को माफी देने के इरादे से 2007 में जारी किया गया था। रहमान ने कहा कि खान ‘पाकिस्तान का गोर्बाचेव’ बनने की कोशिश कर रहे हैं। इस महीने की शुरुआत में मौलाना ने ऐसा ही तेवर दिखाते हुए प्रधानमंत्री को इस्तीफा देने के लिए दो दिन का वक्त दिया था।<br/><br/>मिखाइल गोर्बाचोफ सोवियत संघ के अन्तिम राष्ट्रपति थे। उन्हें शान्ति का नोबेल पुरस्कार मिला है। शीत युद्ध को समाप्त करने वाली वार्ता और सुधारों को अपनाने के लिये उन्हें सबसे ज्यादा याद किया जाता है। जेयूआई-एफ प्रमुख ने कुछ दिन पहले खान की उस टिप्पणी पर प्रतिक्रिया दे रहे थे, जिसमें उन्होंने रहमान के सरकार विरोधी प्रदर्शन को ‘‘सर्कस’’ बताया था।<br/><br/> </p>
      <blockquote>DainikSavera APP डाउनलोड करें। <a href="https://play.google.com/store/apps/details?id=com.readwhere.whitelabel.dainiksavera">ANDROID</a> लिंक और <a href="https://itunes.apple.com/in/app/dainik-savera-times/id954789238?mt=8">iOS</a></blockquote>
      <p><b>Web Title:</b> Maulana Rehman Targeted Imran Khan, Said - Government Has Few Days Left</p>
    </article>
  </body>
</html>