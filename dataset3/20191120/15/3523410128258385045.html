<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640976/%D8%AA%D8%B1%D8%A7%D9%85%D9%BE-%D9%86%DB%8C%DA%A9%DB%8C-%D9%87%DB%8C%D9%84%DB%8C-%D8%B1%D8%A7-%D8%A8%D9%87-%D8%B9%D9%86%D9%88%D8%A7%D9%86-%D9%86%D8%A7%D9%85%D8%B2%D8%AF-%D9%85%D8%B9%D8%A7%D9%88%D9%86%D8%AA%D8%B4-%D8%AF%D8%B1-%D9%86%D8%B8%D8%B1-%D8%AF%D8%A7%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T15:04:00+00:00"/>
    <meta property="og:title" content="ترامپ نیکی هیلی را به عنوان نامزد معاونتش در نظر دارد"/>
    <meta property="og:description" content="بر اساس گمانه‌زنی یک کتاب جدید، رئیس جمهور آمریکا در نظر دارد نیکی هیلی را به عنوان نامزد معاونت خود در جریان رقابت برای انتخابات 2020 معرفی کند."/>
  </head>
  <body>
    <article>
      <h1>
        <a href="https://www.bultannews.com/fa/news/640976/%D8%AA%D8%B1%D8%A7%D9%85%D9%BE-%D9%86%DB%8C%DA%A9%DB%8C-%D9%87%DB%8C%D9%84%DB%8C-%D8%B1%D8%A7-%D8%A8%D9%87-%D8%B9%D9%86%D9%88%D8%A7%D9%86-%D9%86%D8%A7%D9%85%D8%B2%D8%AF-%D9%85%D8%B9%D8%A7%D9%88%D9%86%D8%AA%D8%B4-%D8%AF%D8%B1-%D9%86%D8%B8%D8%B1-%D8%AF%D8%A7%D8%B1%D8%AF">ترامپ نیکی هیلی را به عنوان نامزد معاونتش در نظر دارد</a>
      </h1>
      <h2>بر اساس گمانه‌زنی یک کتاب جدید، رئیس جمهور آمریکا در نظر دارد نیکی هیلی را به عنوان نامزد معاونت خود در جریان رقابت برای انتخابات 2020 معرفی کند.</h2>
      <address><time datetime="2019-11-20T15:04:00+00:00">20 Nov 2019, 15:04</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نوشته پایگاه نیوزویک، نویسنده ناشناس این کتاب با عنوان "<b>یک هشدار</b>" گمانه‌زنی کرده که <b>دونالد ترامپ</b> رئیس جمهور آمریکا به این هدف<b> نیکی هیلی</b>، سفیر سابق دولتش در سازمان ملل را به عنوان نامزد معاونت خود در نظر گرفته چون می‌خواهد با این کار از عدم محبوبیت خود میان رای‌دهندگان زن آمریکا بکاهد.</p>
      <p>نویسنده کتاب مذکور که روز سه‌شنبه به بازار عرضه شد تاکید کرده که ترامپ در تمامی طول سه سال حضورش در ریاست جمهوری نشان داده که هیچ کس در کاخ سفید از احتمال اخراج شدن توسط وی "مصون" نیست.</p>
      <p>این نویسنده در ادامه با توصیف این که چطور ترامپ برخی از مقام‌های دولت را برای مدت چند هفته یا چند ماه و یا حتی بیشتر در خصوص مدت زمان حضور در سمتشان در کاخ سفید در ابهام نگه داشته، در عین حال توضیح می‌دهد که مایک پنس معاون ترامپ هم یکی از این مقامات محسوب می‌شود.</p>
      <p>این نویسنده که خود را صرفا به عنوان "مقام ارشد دولت ترامپ" توصیف کرده عنوان کرد: ترامپ در بیش از یک موقعیت با کارمندانش در خصوص احتمال کنار گذاشتن مایک پنس از معاونت خود پیش از انتخابات ۲۰۲۰ به بحث پرداخته است.</p>
      <p>او خاطر نشان می‌کند: هر چند مایک پنس کاملا به ترامپ وفادار بوده اما رئیس جمهور آمریکا همواره به دنبال تغییر همه چیز بوده و دیدگاه ترامپ در مورد موضوع وفاداری به شکل افراطی در راستای خدمت به خودش است.</p>
      <p>طبق نوشته این نویسنده ناشناس، نام نیکی هیلی سفیر سابق آمریکا در سازمان ملل به عنوان نامزد ایده‌آل جایگزینی به جای پنس به عنوان معاون رئیس جمهور مطرح شده است.</p>
      <p>در این کتاب ادعا شده که برخی از نزدیکترین مشاوران ترامپ گفته‌اند، در نظر گرفتن این نامزدی هیلی که در پایان ۲۰۱۸ از سمتش کنار رفت برای معاونت رئیس جمهور، ممکن است به کاستن از عدم محبوبیت رئیس جمهور نزد زنان کمک کند.</p>
      <p>اما به گفته این نویسنده این منطق نشان می‌دهد که کاخ سفید فعلی درک کمی از زنان دارد.</p>
      <p>چند ماه پیش گمانه‌زنی درباره اینکه هیلی قرار است نامزد معاونت رئیس جمهور شود از سوی خود وی به عنوان شایعه غلط تکذیب شد.</p>
      <p>در عین حال همچنان این گمانه زنی در باره این که نیکی هیلی هم ممکن است برای ریاست جمهوری آمریکا در سال ۲۰۲۰ نامزد شود مطرح است.</p>
    </article>
  </body>
</html>