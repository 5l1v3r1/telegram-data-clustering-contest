<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/u-kremenchuku-znayshli-zastrelenim-deputata-miscevyi-rayradi-330320_.html"/>
    <meta property="og:site_name" content="DT.ua"/>
    <meta property="article:published_time" content="2019-11-20T15:29:00+00:00"/>
    <meta property="og:title" content="У Кременчуку знайшли застреленим депутата місцевої райради"/>
    <meta property="og:description" content="За даними місцевих ЗМІ, правоохоронці розглядають версію про самогубство."/>
  </head>
  <body>
    <article>
      <h1>У Кременчуку знайшли застреленим депутата місцевої райради</h1>
      <h2>За даними місцевих ЗМІ, правоохоронці розглядають версію про самогубство.</h2>
      <address>
        <time datetime="2019-11-20T15:29:00+00:00">20 Nov 2019, 15:29</time>
      </address>
      <p>У Кременчуку Полтавської області виявили<b><a href="https://dt.ua/UKRAINE/eks-deputat-nazvav-im-ya-zastrelenogo-v-kiyevi-lyudini-326242_.html"> застреленим 47-річного чоловіка</a></b>, повідомила пресслужба районної поліції. За даними місцевих ЗМІ, загиблим виявився депутат Кременчуцької районної ради від фракції "Укроп" Андрій Гаврилов.</p>
      <p>"Сьогодні, близько 10-ї, в автомобілі "Тойота" виявили тіло 47-річного жителя Кременчуцького району. На місці події працює слідчо-оперативна група", - повідомили в поліції.</p>
      <p>Як передає місцеве видання "<a href="https://poltava.to/news/53354/">Полтавщина</a>", авто виявили в районі кондитерської "Лукас", неподалік від школи-інтернату № 21 у Кременчуці. Коли тіло депутата знайшли виявилося, що машина зачинена зсередини і заведена. Пістолет лежав на загиблому. Вказано, що правоохоронці розглядають версію самогубства.</p>
      <p>"Близько 10-ї ранку надійшло повідомлення до поліції від жінки з тієї вулиці, де знайшли померлого. Він приїхав на цю вулицю до неї. Вона вийшла і побачила легковий автомобіль Toyota, який закритий ізсередини. В салоні виявила свого знайомого із вогнепальними пораненнями від зброї. Пістолет швидше за все його власний, лежав поруч. Зараз авто оглядають, опитують можливих свідків. Подробиць ми не розповідаємо поки що", - зазначила представниця пресслужби кременчуцької поліції Анна Васенко-Волювач.</p>
      <p>Нагадаємо, у червні від вогнепального поранення в голову <b><a href="https://dt.ua/UKRAINE/vid-poranennya-v-golovu-pomer-dmitro-timchuk-zmi-314914_.html">загинув депутат Дмитро Тимчук</a></b>. Поліція зареєструвала кримінальне провадження за ст. 115 (умисне вбивство). Серед версій, які розглядало слідство: <b><a href="https://dt.ua/UKRAINE/policiya-rozglyadaye-tri-versiyi-zagibeli-timchuka-v-tomu-chisli-vbivstvo-314922_.html">умисне вбивство</a></b>, самогубство і необережне поводження зі зброєю. Прокуратура назвала <b><a href="https://dt.ua/UKRAINE/prokuratura-ozvuchila-golovnu-versiyu-zagibeli-deputata-timchuka-315111_.html">головною версією самогубство</a></b>.</p>
      <p>З березня 2014-го Дмитро Тимчук став координатором групи "Інформаційний спротив", яка детально висвітлювала події в Криму, російську агресію в Донбасі, диверсійно-підривну діяльність РФ в Україні.</p>
      <p>На виборах до Ради в 2014 році Тимчук був обраний народним депутатом за списком "Народного фронту", згодом став членом парламентського комітету з питань національної безпеки і оборони.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL3BvbHRhdmEudG8v">Інтернет-видання Полтавщина</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>