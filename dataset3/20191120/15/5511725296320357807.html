<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/futbols/futbola-klubs-liepaja-izveidojis-savu-akademiju-nigerija.d?id=51655095"/>
    <meta property="og:site_name" content="DELFI"/>
    <meta property="article:published_time" content="2019-11-20T15:48:13+00:00"/>
    <meta property="og:title" content="Futbola klubs 'Liepāja' izveidojis savu akadēmiju Nigērijā "/>
    <meta property="og:description" content="&quot;Optibet&quot; futbola virslīgas klubs &quot;Liepāja&quot; izveidojis savu futbola akadēmiju Nigērijā, ziņo portāls &quot;liepājniekiem.lv&quot;."/>
  </head>
  <body>
    <article>
      <h1>Futbola klubs 'Liepāja' izveidojis savu akadēmiju Nigērijā </h1>
      <address><time datetime="2019-11-20T15:48:13+00:00">20 Nov 2019, 15:48</time> by <a rel="author">LETA</a></address>
      <p>
        <b>"Optibet" futbola virslīgas klubs "Liepāja" izveidojis savu futbola akadēmiju Nigērijā, ziņo portāls "liepājniekiem.lv".</b>
      </p>
      <p>Uz Nigēriju devies Liepājas komandas galvenais treneris Andrejs Kaļiņins, lai raudzītos pēc papildinājumiem virslīgas komandai, bet kluba sporta direktors Roberts Mežeckis uz Āfriku došoties nedēļas beigās.</p>
      <p>Futbola kluba "Liepāja" un tā Nigērijas akadēmijas sadarbības pamatā esot kluba prezidenta Oļega Hramova kontakti ar Fransisu Ogeti, kurš esot bijis saistīts ar kādreizējiem "Ventspils" komandas uzbrucējiem Adeleki Akinjemi un Tosinu Aijegunu. Kā zināms, abu Nigērijas futbolistu pārejas uz ārvalstu komandām ir pēdējo gadu ievērojamākie Latvijas klubu darījumi ar ārvalstu spēlētājiem.</p>
      <p>Kā raksta "liepājniekiem.lv", klubs Nigērijā vēlas atrast spēlētājus, kuri atbilstu Eiropas futbola prasībām. Interese esot arī par nepilngadīgiem puišiem, kuri savu meistarību slīpētu Nigērijā, nevis dotos uz Liepāju. Iespējams, "Liepāja" vienībā uz pārbaudi atbrauks desmit līdz 12 Nigērijas futbolistu, taču esot maz ticams, ka tik daudzi arī paliks komandas sastāvā.</p>
      <p>"Liepāja" vienības sastāvā uz nākamo sezonu <a href="https://www.delfi.lv/sports/news/futbols/liepajas-eksotiskais-papildinajums-favela-uzaugusais-un-eiropas-liga-spelejusais-dodo.d?id=50866051">tomēr palicis Brazīlijas futbolists Dodo</a>, kurš iepriekš ticis pieskaitīts tai futbolistu kategorijai, ar kuriem klubs nākotnē nerēķinās. Klubu pametuši jau futbolisti Danu Spataru, Vugars Askerovs, Manučo un Leonels Strumija.</p>
      <p>Tāpat nav izdevies pagarināt līgumu ar Dmitriju Hmizu, kurš savainojuma dēļ izlaida šo sezonu. Jau vasarā "Liepāja" vienībai beidzās līgumattiecības ar Gonsalo Negro.</p>
      <p>Portāls arī raksta, ka kluba budžetu paredzēts būtiski samazināt, kas nozīmē, ka saruks arī futbolistu algas. Publiski pieejamā informācija liecina, ka 2018. gadā "Liepāja" vienības budžets bija 1,5 miljoni eiro, bet nākamsezon tam nevajadzētu pārsniegt viena miljona eiro atzīmi.</p>
      <p>"Liepāja" aizvadītajā sezonā virslīgā ieņēma sesto vietu un nākamajā sezonā nepiedalīsies klubu turnīros Eiropā.</p>
      <related>
        <h4>Lasi vēl</h4>
        <a href="https://www.delfi.lv/sports/news/futbols/liepaju-nakamsezon-trenes-kalinins.d?id=51615225"/>
        <a href="https://www.delfi.lv/sports/news/futbols/liepajas-eksotiskais-papildinajums-favela-uzaugusais-un-eiropas-liga-spelejusais-dodo.d?id=50866051"/>
      </related>
    </article>
  </body>
</html>