<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_24545418_Ubiha_sina_na_bivshiya_germanski_prezident_Vaytszeker_"/>
    <meta property="og:site_name" content="webcafé"/>
    <meta property="article:published_time" content="2019-11-20T15:54:00+00:00"/>
    <meta property="og:title" content="Убиха сина на бившия германски президент Вайцзекер"/>
    <meta property="og:description" content="Синът на бившия германски президент Рихард фон Вайцзекер е бил убит снощи при нападение с нож в Берлин. 59-годишният Фриц фон Вайцзекер бил нападнат, докато изнасял лекция за чернодробните болести в клиниката Шлоспарк в квартал Шарлотенбург, където работел като главен лекар."/>
  </head>
  <body>
    <article>
      <h1>Убиха сина на бившия германски президент Вайцзекер</h1>
      <address><time datetime="2019-11-20T15:54:00+00:00">20 Nov 2019, 15:54</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2019/11/20/fritz-von-weizsacker/1170x780.jpg"/>
        <figcaption>Фриц фон Вайцзекер е бил наръган по време на лекция в болница в Берлин<cite>Снимка: © Getty Images</cite></figcaption>
      </figure>
      <p>Синът на бившия германски президент Рихард фон Вайцзекер е бил убит снощи при нападение с нож в Берлин. 59-годишният Фриц фон Вайцзекер бил нападнат, докато изнасял лекция за чернодробните болести в клиниката Шлоспарк в квартал Шарлотенбург, където работел като главен лекар.</p>
      <p>Според информациите той е починал на място от раните си въпреки незабавно оказаната му медицинска помощ.</p>
      <p>Според свидетели нападателят е бил в аудиторията. Изведнъж, около 50 минути след началото на лекцията, той се приближил към Фриц фон Вайцзекер с нож в едната ръка. Полицай, присъстващ на лекцията, се притекъл веднага на помощ, но също е бил ранен. Впоследствие се наложило да бъде опериран.</p>
      <p>Нападателят е задържан. Той е 57-годишен мъж, като мотивите му все още остават неясни. Мъжът не е бил пациент на болницата.  До този момент той не е бил регистриран за престъпления и няма данни да се е познавал с жертвата, допълни говорителка на полицията. Проверява се психологическото му състояние.</p>
      <p>Бащата на Фриц фон Вайцзекер е Рихард фон Вайцзекер - президент на Федерална република Германия между 1984 и 1994 г., а преди това депутат от Християндемократическия съюз и кмет на Западен Берлин. Той почина през 2015 г. на 94-годишна възраст.</p>
      <p>Канцлерът Ангела Меркел поднесе съболезнованията си на вдовицата и семейството на Фриц фон Вайцзекерт.</p>
    </article>
  </body>
</html>