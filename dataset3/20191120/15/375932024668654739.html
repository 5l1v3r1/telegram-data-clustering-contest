<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/kozelet/kozeleti-hirek/a-francia-kormany-surgossegi-csomaggal-enyhitene-a-kozegeszsegugyi-dolgozok-elegedetlensegen-1880892/"/>
    <meta property="og:site_name" content="Világgazdaság"/>
    <meta property="article:published_time" content="2019-11-20T15:54:00+00:00"/>
    <meta property="og:title" content="A francia kormány enyhítene az egészségügyi dolgozók elégedetlenségén"/>
    <meta property="og:description" content="A francia kormány sürgősségi csomaggal enyhítene a közegészségügyi dolgozók elégedetlenségén."/>
  </head>
  <body>
    <article>
      <h1>A francia kormány enyhítene az egészségügyi dolgozók elégedetlenségén</h1>
      <address><time datetime="2019-11-20T15:54:00+00:00">20 Nov 2019, 15:54</time> by <a rel="author">MTI</a></address>
      <p>Nyolc hónappal a francia közegészségügyi dolgozók tiltakozási hullámának kezdete után, szerdán a francia kormány sürgősségi csomagot jelentett be, amelynek legfőbb eleme a közkórházi adósságállomány egy részének átvállalása, a költségvetési támogatás másfél milliárd eurós megemelése három év alatt, valamint az ápolóknak járó prémium növelése.</p>
      <aside>„Az egészségügyi dolgozók nem bírják tovább. Meghallottuk” – mondta Edouard Philippe miniszterelnök az egészségügyi minisztériumban tartott sajtótájékoztatóján. „Annak érdekében, hogy az ápolók levegőhöz jussanak, a kormány jelentős eszközöket fog mozgósítani” – tette hozzá.</aside>
      <p>A tiltakozási hullám március 18-án kezdődött a párizsi Saint-Antoine kórházban egy ápolókkal szembeni agresszió következményeként. Azóta a 650 franciaországi sürgősségi osztályból 268 helyen folyamatosak a tiltakozások és a sztrájkok. A november 14-én szervezett tiltakozónapon pedig a közegészségügyi dolgozók valamennyi szakszervezete csatlakozott a sürgősségi osztályokhoz, beleértve az aneszteziológusokat és a nőgyógyászokat is, ami nagyon ritka Franciaországban, s országszerte ezrek vonultak utcára. A kormány „erős bejelentéseket” ígért a megmozdulás utáni napokban, és nem zárkózott el a közkórházi adósságállomány egy részének átvállalásától.</p>
      <figure>
        <img src="https://www.vg.hu/wp-content/uploads/2019/11/080HLSCARREAU924383.jpg"/>
      </figure>
      <p>A kormányfő bejelentése szerint az év elején befagyasztott 400 millió eurós hitelt a következő napokban megkapják a közkórházak, s a költségvetésüket a következő három évben 1,5 milliárd euróval megemeli az egészségügyi tárca. Első lépésként jövőre 300 millió eurós emelésre számíthatnak a közegészségügyi intézmények, valamint a közkórházak által felhalmozott mintegy 30 milliárd eurós adósságállomány harmadát átvállalja az állam.</p>
      <p>Agnes Buzyn egészségügyi miniszter a sajtótájékoztatón bejelentette, hogy az ápolóknak járó prémiumokat is megemeli a kormány.<br/>Az Emmanuel Macron 2017-es államfővé választása óta beindított három sürgősségi csomaggal eddig nem sikerült a kormányzatnak a francia egészségügyben évtizedek óta ismert problémákat kezelnie, s a jobboldali ellenzék szerint az újabb támogatás is későn érkezik.</p>
      <p>Jóllehet a francia közegészségügyi ellátás a 2000-es évek elején az Egészségügyi Világszervezet szerint a világ egyik leghatékonyabb rendszere volt, pénzügyileg az összeomlás szélére jutott, annak ellenére, hogy Franciaország az európai átlagnál (10,5 százalék) többet, a GDP-je 12 százalékát költi egészségügyre.</p>
    </article>
  </body>
</html>