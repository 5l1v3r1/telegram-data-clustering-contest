<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1597640107_Az_sam_trenyor_ne_sam_Hari_Potar_Nay-golemite_iztsepki_na_Joze"/>
    <meta property="og:site_name" content="webcafé"/>
    <meta property="article:published_time" content="2019-11-20T15:17:00+00:00"/>
    <meta property="og:title" content="&quot;Аз съм треньор, не съм Хари Потър&quot;: Най-големите изцепки на Жозе"/>
    <meta property="og:description" content="&quot;Карвальо трябва да държи IQ тест или да отиде в психиатрия&quot;"/>
  </head>
  <body>
    <article>
      <h1>"Аз съм треньор, не съм Хари Потър": Най-големите изцепки на Жозе</h1>
      <address><time datetime="2019-11-20T15:17:00+00:00">20 Nov 2019, 15:17</time> by <a rel="author" href="https://www.webcafe.bg/author/id_4_Sportcafe" target="_blank">Sportcafe</a></address>
      <figure>
        <img src="https://images.webcafe.bg/2019/11/20/mourinho-potter/1170x655.jpg"/>
        <figcaption>Жозе Моуриньо и неговите крилати цитати</figcaption>
      </figure>
      <p>
        <b>Жозе Моуриньо отново е във Висшата лига! Специалния замени Маурисио Почетино начело на Тотнъм и още от идния уикенд ще може да се наслаждаваме на „златните“ му пресконференции и отзиви след мачовете.</b>
      </p>
      <p>Още със стъпването си на Острова, португалецът се обяви за специален, а всяка следваща среща с медиите предполагаше нещо ново – яростна защита на клуба и играчите, кавга с журналисти, атаки срещу противникови треньори и собствени футболисти... От Жозе може да се очаква всичко.</p>
      <p>За да ви подготвим за предстоящите му специалности начело на Тотнъм, каквито сме сигурни, че ще има, ще ви припомним някои от най-големите му изцепки досега.</p>
      <p>„Вижте, аз съм треньор, не съм Хари Потър. Той е магьосник, но в реалността магията не съществува. Магията е измислица, а футболът е реален“ - след първия му мач начело на Реал Мадрид, в който завърши 0:0 срещу Майорка.</p>
      <p>
        <b>„Сигурно ме смята за страхотен човек. Сигурно така мисли, иначе за що би ме дарил с толкова много?“ - за това какво ли смята Бог за него.</b>
      </p>
      <p>„Учех италиански по пет часа на ден в продължение на месеци, за да съм сигурен, че ще мога да разговарям с играчите, медиите и феновете. Раниери е в Англия от пет години и все още се мъчи да каже „добро утро“ или „добър ден“ - в отговор на критики на тогавашния треньор на Ювентус Клаудио Раниери през 2008 г.</p>
      <p>„Все едно имаш одеяло, което е твърде малко за леглото. Завиваш гърдите си, но краката ти се подават навън. Не мога да купя по-голямо одеяло, защото магазинът е затворен. Но съм доволен, защото одеялото е от кашмир. Това не е обикновено одеяло.“ - за кризата с контузени играчи през 2007 г.</p>
      <figure>
        <img src="https://images.webcafe.bg/2018/11/12/mourinho3251/618x387.jpg"/>
      </figure>
      <p>
        <b>„Рикардо Карвальо не успява да разбере някои неща. Може би, трябва да държи тест за интелигентност или да отиде в психиатрия.“ - в отговор на критиките на Рикаро Карвальо за това, че не бива включен в състава.</b>
      </p>
      <p>„Това не е футболен резултат, това е хокеен резултат... На тренировки, когато играем трима на трима, ако резултатът е 5:4, пращам футболистите обратно в съблекалнята, защото не са успели да играят в защита правилно.“ - когато коментира дербито на Северен Лондон, в което Арсенал победи Тотнъм с 5:4.</p>
      <p>„Защо да карам Астън Мартин постоянно, когато имам Ферари и Порше? Това би било глупаво.“ - отговаря на въпрос за битката между Джо Коул, Ариен Робен и Деймиън Дъф за титулярно място.</p>
      <figure>
        <img src="https://images.webcafe.bg/2014/10/06/8881001911/618x890.jpg"/>
      </figure>
      <p>
        <b>„Мисля, че той е един от тези хора. Той е воайор. Той обича да гледа другите хора. Има такива хора, които, когато са вкъщи, изкарват телескопа и гледат какво правят другите семейства. Той говори ли, говори само за Челси.“ - за коментарите на Арсен Венгер по адрес на Челси и Моуриньо в началото на кариерата му в Челси.</b>
      </p>
      <p>„Тази госпожа е доста объркана, с цялото ми уважение. Не се смея. Тя се бърка, защото съпругът й отиде в Челси и там замени Роберто Ди Матео, а в Реал Мадрид замени Карло Анчелоти. Единственият отбор, в който съпругът й ме наследи, бе Интер и в рамките на шест месеца там той успя да разруши най-добрия тим в Европа по онова време. Мисля, че госпожата трябва да спре да говори и да мисли за мен, а да си запълни времето с нещо друго. Ако наглежда диетата на съпруга си, ще има по-малко време да говори за мен.“ - Жозе за съпругата на Рафа Бенитес, която каза, че за съпругът й вече е станало навик да разчиства в различни отбори след Моуриньо.</p>
      <p>„Страничният съдия отбеляза гола. Никой не знае дали топката премина голлинията, а трябва да си убеден на 100%.“ - за призрачния гол на Луис Гарсия за Ливърпул.</p>
      <p>
        <b>„Когато дойде някой и спечели четири титли на Висшата лига, тогава аз ще стана №2. Дотогава Юда е №1.“ - в отговор към феновете на Челси.</b>
      </p>
      <figure>
        <iframe src="https://www.youtube.com/embed/uvJWR-e7sw8" width="618" height="346" data-service="Youtube" scrolling="no"/>
      </figure>
      <p>„Напрежение? Няма никакво напрежение. Има напрежение с птичия вирус. Вие се смеете, но аз съм сериозен. Загрижен съм повече за лебедите, отколкото за футбола.“ - за битката за титлата през 2006 г.</p>
      <p>
        <b>„Когато видях Франк Рийкард да влиза в съдийската стаичка на почивката, не можех да повярвам на очите си. Когато видях, че изгониха Дидие Дрогба, не се изненадах.“ - след загубата на Челси от Барселона през 2005 г.</b>
      </p>
      <p>„Вие звъните ли на президента на Гана?“ - в отговор на въпрос на ганайски журналист дали звъни от време на време на Роман Абрамович да го провери как е.</p>
      <p>„Имаме топ играчи и, извинявам се, ако съм малко арогантен, но имаме и топ мениджър... Моля ви, не ме наричайте арогантен, аз съм европейски шампион и мисля, че съм специален.“ - на първата си пресконференция като мениджър на Челси.</p>
      <figure>
        <iframe src="https://www.youtube.com/embed/pybQAg2YUxY" width="618" height="346" data-service="Youtube" scrolling="no"/>
      </figure>
      <p>„Знаете ли какъв беше резултатът? 3:0. 3:0. Знаете ли какво означава това? 3:0! Но също така значи три титли на Висшата лига за мен и че аз съм спечелил повече титли на Висшата лига, отколкото останалите 19 мениджъри, взети заедно. Три за мен и две за тях. Уважение. Уважение. Уважение, човече. Уважение. Уважение.“ - като мениджър на Манчестър Юнайтед след загуба с 0:3 от Тотнъм през август 2018-а.</p>
      <p>Ето и още няколко:</p>
      <figure>
        <iframe data-src="https://twitter.com/Sporf/status/1197138019649806336?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <a href="https://www.webcafe.bg/sportcafe/avantage/id_427781395_Edna_surova_no_neizbejna_razdyala_"/>
        <a href="https://www.webcafe.bg/sportcafe/avantage/id_1667747802_Joze_v_Totnam_Hronika_na_edna_predizvestena_smart"/>
      </related>
    </article>
  </body>
</html>