<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/in-motion/parousiaseis/article/1416821/dbx-proto-suv-tis-aston-martin-ystera-apo-106-hronia-pics-vid"/>
    <meta property="og:site_name" content="inMotion by gazzetta.gr"/>
    <meta property="article:published_time" content="2019-11-20T15:30:00+00:00"/>
    <meta property="og:title" content="DBX, το πρώτο SUV της Aston Martin ύστερα από 106 χρόνια! (pics &amp; vid) "/>
    <meta property="og:description" content="Νέα σελίδα γράφει στην ιστορία της η Aston Martin με την παρουσίαση της νέας DBX, που είναι ένα μοναδικό SUV κορυφαίων προδιαγραφών, αλλά και μοναδικής εμφάνισης. "/>
  </head>
  <body>
    <article>
      <h1>DBX, το πρώτο SUV της Aston Martin ύστερα από 106 χρόνια! (pics &amp; vid) </h1>
      <h2>Νέα σελίδα γράφει στην ιστορία της η Aston Martin με την παρουσίαση της νέας DBX, που είναι ένα μοναδικό SUV κορυφαίων προδιαγραφών, αλλά και μοναδικής εμφάνισης. </h2>
      <address><time datetime="2019-11-20T15:30:00+00:00">20 Nov 2019, 15:30</time> by <a rel="author" href="http://www.gazzetta.gr/taxonomy/term/56503" target="_blank">Πέτρος Σηφαλάκης</a></address>
      <p>Από το 1914 που ιδρύθηκε η βρετανική μάρκα, δεν βρίσκουμε κανένα SUV ή «τζιπ» μοντέλο ανάμεσα σε όσα έχει παρουσιάσει. Πλέον, μπορούμε να πούμε ότι τα πράγματα άλλαξαν και η DBX, είναι από τα σημαντικότερα μοντέλα που έχουν λανσάρει! Το αυτοκίνητο γνωρίζαμε εδώ και καιρό ότι ετοιμάζεται. Η φίρμα φρόντιζε να μας κρατά «ζεστούς» με teaser φωτογραφίες και πλέον, αποκαλύπτεται σε όλο του το μεγαλείο! Εμφανισιακά κρατά ψηλά τη σημαία της βρετανικής μάρκας και οι γραμμές του αμέσως προδίδουν την καταγωγή του. </p>
      <p>Η χαρακτηριστική γρίλια εμπρός, τα φανάρια, όλα «φωνάζουν» Aston Martin και στο πίσω μέρος, τα φωτιστικά σώματα που ενώνονται δημιουργούν μια άκρως ενδιαφέρουσα εικόνα. Παρότι SUV, η DBX είναι «πρησμένη» παντού και ο δυναμισμός ξεχειλίζει. Στο εσωτερικό της οι δερμάτινες επενδύσεις και ο γενικότερος διάκοσμος αποπνέει την απαραίτητη πολυτέλεια και βέβαια, είναι εξοπλισμένη με την τελευταία λέξη της τεχνολογίας. Υπάρχει ψηφιακός πίνακας οργάνων, μια μεγάλη οθόνη αφής για τα πολυμέσα και άπειρες λειτουργίες που απαιτούν οι αγοραστές αυτής της κατηγορίας. </p>
      <p>Κάτω από το καπό βρίσκεται ένας V8 κινητήρας των 4.0 λίτρων με δύο τούρμπο, που προέρχεται από την AMG. Οι μηχανικοί της Aston Martin τον έχουν ρυθμίσει στους 550 ίππους και τα 700 Nm ροπής, με τα 0-100 χλμ./ώρα να φτάνουν σε 4,5 δευτερόλεπτα και την τελική ταχύτητα να σκαρφαλώνει στα 291 χλμ./ώρα. Η μετάδοση της κίνησης γίνεται και στους τέσσερις τροχούς, ενώ το σασμάν είναι ένα εννιάρι, κλασικό αυτόματο με μετατροπέα ροπής. </p>
      <p>Η Aston Martin τονίζει την ύπαρξη ενεργού κεντρικού διαφορικού, αλλά και μπλοκέ διαφορικού πίσω, που ανακατανέμει τη ροπή ανάμεσα στους δύο τροχούς για μέγιστη οδηγική απόλαυση. Το βάρος των 2.245 κιλών ελέγχεται από μια εξελιγμένη αερανάρτηση. Μπορεί να μεγαλώσει την απόσταση από το έδαφος έως και 45 χιλιοστά πάνω από τη στάνταρ ρύθμιση, για κίνηση σε δύσβατα μονοπάτια ή να τη μειώσει κατά 50 χιλιοστά, για γρήγορη οδήγηση. Στη Γερμανία, οι τιμές της Aston Martin DBX ξεκινούν από τις 193.500€. </p>
      <figure>
        <iframe src="https://www.youtube.com/embed/jk0Zrv8Q1-M" width="640" height="360" data-service="Youtube" scrolling="no"/>
      </figure>
      <figure>
        <img src="http://www.gazzetta.gr/sites/default/files/aston1_0.jpg"/>
      </figure>
      <figure>
        <img src="http://www.gazzetta.gr/sites/default/files/aston2_7.jpg"/>
      </figure>
      <figure>
        <img src="http://www.gazzetta.gr/sites/default/files/aston3_7.jpg"/>
      </figure>
      <figure>
        <img src="http://www.gazzetta.gr/sites/default/files/aston4_6.jpg"/>
      </figure>
      <figure>
        <img src="http://www.gazzetta.gr/sites/default/files/aston5_6.jpg"/>
      </figure>
      <figure>
        <img src="http://www.gazzetta.gr/sites/default/files/aston6_5.jpg"/>
      </figure>
      <figure>
        <img src="http://www.gazzetta.gr/sites/default/files/aston7_5.jpg"/>
      </figure>
      <figure>
        <img src="http://www.gazzetta.gr/sites/default/files/aston8_4.jpg"/>
      </figure>
      <figure>
        <img src="http://www.gazzetta.gr/sites/default/files/aston9_0.jpg"/>
      </figure>
    </article>
  </body>
</html>