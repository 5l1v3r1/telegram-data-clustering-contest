<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/bolnichni-petkov-kontrolira-1618431.html"/>
    <meta property="og:site_name" content="Cross"/>
    <meta property="article:published_time" content="2019-11-20T15:23:00+00:00"/>
    <meta property="og:title" content="Предлагат работодателите да плащат не повече от 15 дни болнични в годината"/>
    <meta property="og:description" content="/КРОСС/ Работодателите да плащат не повече от 15 дни болнични в годината. Това е една от идеите за справяне на проблема с фалшивите болнични. Тя ще бъде обсъдена от социалните партньори в Тристранния съвет, заяви пред БНТ социалният министър Бисер Петков."/>
  </head>
  <body>
    <article>
      <h1>Предлагат работодателите да плащат не повече от 15 дни болнични в годината</h1>
      <address>
        <time datetime="2019-11-20T15:23:00+00:00">20 Nov 2019, 15:23</time>
      </address>
      <p>/КРОСС/ Работодателите да плащат не повече от 15 дни болнични в годината. Това е една от идеите за справяне на проблема с фалшивите болнични. Тя ще бъде обсъдена от социалните партньори в Тристранния съвет, заяви пред БНТ социалният министър Бисер Петков.</p>
      <p>Сред предложенията за решаване на проблема с фалшивите болнични е и личният лекар да има право да ни дава по-малко дни болнични.</p>
      <p>Личният лекар сега може да издава болничен лист до 14 дни. Обсъжда се предложение да се намали този срок - мисля, че и от лекарските среди се изказа подкрепа до 7 дни, обясни Петков.</p>
      <p>Приходната агенция събира вноските за болнични, издаването им се контролира от здравните инспекции, а НОИ ги плаща. Това прави контролът неефективен, твърди председателят на парламентарната социална комисия Хасан Адемов.</p>
      <p>Ако НОИ, който плаща през всичките тези години болничните листи, има възможности за контрол, нещата може да се развият в друга посока, категоричен е той.</p>
      <p>По думите на министър Петков НОИ и сега осъществява контрол върху издадените болнични листове и е една от институциите, които имат право да обжалват тези болнични листове.</p>
      <p>Явно трябва по-добре да се координират контролните механизми, така че да бъдат по-ефективни, смята той.</p>
      <p>Според омбудсмана трябва да има и механизъм, чрез който да се контролира спазва ли се режимът предписан в болничния лист.</p>
      <p>Все още не е ясно кога ще се проведе Тристранният съвет, на който ще се набележат мерки за ограничаване на злоупотребите с болнични.</p>
    </article>
  </body>
</html>