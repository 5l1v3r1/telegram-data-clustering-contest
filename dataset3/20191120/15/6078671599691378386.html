<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/gerb-ninova-borisov-1618429.html"/>
    <meta property="og:site_name" content="Cross"/>
    <meta property="article:published_time" content="2019-11-20T15:13:00+00:00"/>
    <meta property="og:title" content="Нинова към Карадайъ: Оттеглете подкрепата си за Борисов и правителството пада"/>
    <meta property="og:description" content="БСП няма да бъде заложник във вашата тристранна коалиция - ГЕРБ, ОП, ДПС"/>
  </head>
  <body>
    <article>
      <h1>Нинова към Карадайъ: Оттеглете подкрепата си за Борисов и правителството пада</h1>
      <address>
        <time datetime="2019-11-20T15:13:00+00:00">20 Nov 2019, 15:13</time>
      </address>
      <p>БСП няма да бъде заложник във вашата тристранна коалиция - ГЕРБ, ОП, ДПС</p>
      <p>/КРОСС/ "Днес Валери Симеонов е избран за зам.-председател на НС. Г-н Карадайъ грубо и недопустимо ни нападна, че ние от БСП, заедно с ГЕРБ, “олицетворяваме това недоразумение в политиката." По-кротко, г-н Карадайъ! БСП няма да бъде заложник във вашата тристранна коалиция - ГЕРБ, ОП, ДПС", каза председателят на БСП Корнелия Нинова във връзка с изказването на Мустафа Карадайь днес по случай избора на на нов заместник-председател на Народното събрание, в което той нападна и БСП.</p>
      <p>"Едните управляват официално с ГЕРБ, другите го правите задкулисно. Единия ден Борисов подхвърля нещо на едните, на другия - раздава с широки шепи на другите и всички вкупом го крепите, както беше на последните избори", каза още Нинова. Тя призова партиите да се разберат вътре помежду си и да не прехвърлят семейните си раздори на БСП. "Не посягайте на авторитета на БСП. Мина времето, когато можехте да го правите с мълчаливото съгласие на ръководството й", добави тя.</p>
      <p>"Казвате, че границата на търпимост е прекрачена. Покажете го. Оттеглете подкрепата си за Борисов и правителството пада. Твърдите, че за ГЕРБ задържането на власт е над стабилността и сигурността на държавата. Задържането на ГЕРБ се дължи на вас. Ако стабилността и сигурността на България са ви по-важни, го покажете с действия, не с голи думи", заяви Корнелия Нинова. </p>
    </article>
  </body>
</html>