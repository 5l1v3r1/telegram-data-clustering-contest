<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/u_lvovi_planuyut_stvoryty_97_maydanchykiv_dlya_vygulu_sobak_331234.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-20T15:31:00+00:00"/>
    <meta property="og:title" content="У Львові планують створити 97 майданчиків для вигулу собак"/>
    <meta property="og:description" content="Як повідомили Гал-інфо у прес-службі ЛМР, цієї осені на сесії міськради затвердили Програму створення інфраструктури для належного вигулу собак у Львові на 2019−2023 роки, яка спрямована на облаштування відокремлених майданчиків для вигулу й прогулянкових маршрутів у парках, скверах, інших зелених зонах міста і кварталах зі щільною забудовою."/>
  </head>
  <body>
    <article>
      <h1>У Львові планують створити 97 майданчиків для вигулу собак</h1>
      <h2>Як повідомили Гал-інфо у прес-службі ЛМР, цієї осені на сесії міськради затвердили Програму створення інфраструктури для належного вигулу собак у Львові на 2019−2023 роки, яка спрямована на облаштування відокремлених майданчиків для вигулу й прогулянкових маршрутів у парках, скверах, інших зелених зонах міста і кварталах зі щільною забудовою.</h2>
      <address>
        <time datetime="2019-11-20T15:31:00+00:00">20 Nov 2019, 15:31</time>
      </address>
      <p>А відтак, у місті з’явиться 97 майданчиків для вигулу собак. Перші з них розпочнуть встановлювати вже наступного року.</p>
      <p>ʺНа сьогодні маємо затверджену програму про створення спеціальної інфраструктури для вигулу собак. Так, ми взяли за досвід інфраструктуру міста Гельсінкі, тому що вона там дуже розвинена і подібна до нашої за вихідними даними.</p>
      <p>Загалом, ми плануємо по всьому місту розмістити 97 локацій, які будуть нанесені на відповідну <a href="https://www.google.com/maps/d/viewer?mid=1IoPWG9e5ZvWzV4XbgewR-0R7mzipE0oy&amp;ll=49.837047799999986%2C24.018506300000013&amp;z=13">мапу</a> та перебуватимуть у загальному online-доступі. Також будемо облаштовувати три типи локацій: прогулянкові маршрути, маршрути, де власники собак можуть вигулювати своїх улюбленців на повідку, а також бази під тренувально-вигульний майданчик, які дадуть можливість власникам домашніх улюбленців вигулювати їх без повідка, вони будуть оснащені спеціальним сертифікованим обладнаннямʺ, — зазначив в.о. директора департаменту житлово-комунального господарства Олександр Одинець.</p>
      <p>Він також додав, що всі маршрути для вигулу собак матимуть відповідні таблички та контейнери для відходів. На кожній локації буде QR-код, відсканувавши який можна буде перейти на загальну мапу, де будуть нанесені інші пункти вигулу, ветаптеки та ветклініки.</p>
      <p>Загалом, передбачається, що в місті буде 27 майданчиків для вигулу собак, на яких власники зможуть вигулювати своїх улюбленців без повідка, 21 закритий тренувально-вигульний майданчик та 49 прогулянкових маршрутів.</p>
      <p>До облаштування локацій у всіх районах міста планують приступати вже наступного року. Кожен проєкт матиме візуалізацію, яка буде оприлюднена для власників тварин та мешканців.</p>
    </article>
  </body>
</html>