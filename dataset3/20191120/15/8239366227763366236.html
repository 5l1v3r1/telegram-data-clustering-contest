<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/ogolosheno_finalistiv_v_mizhnarodnogo_konkursu_imeni_solomii_krushelnytskoi_331237.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-20T15:44:00+00:00"/>
    <meta property="og:title" content="Оголошено фіналістів V Міжнародного конкурсу імені Соломії Крушельницької"/>
    <meta property="og:description" content="У Львівській опері завершився перший тур Міжнародного конкурсу оперних співаків ім. С. Крушельницької"/>
  </head>
  <body>
    <article>
      <h1>Оголошено фіналістів V Міжнародного конкурсу імені Соломії Крушельницької</h1>
      <h2>У Львівській опері завершився перший тур Міжнародного конкурсу оперних співаків ім. С. Крушельницької</h2>
      <address>
        <time datetime="2019-11-20T15:44:00+00:00">20 Nov 2019, 15:44</time>
      </address>
      <slideshow>
        <figure>
          <img src="https://galinfo.com.ua/media/gallery/full/u/n/unnamed1212112_6b757.jpg"/>
          <figcaption>Оголошено фіналістів V Міжнародного конкурсу імені Соломії Крушельницької</figcaption>
        </figure>
        <figure>
          <img src="https://galinfo.com.ua/media/gallery/full/u/n/unnamed1111211_6e7b8.jpg"/>
          <figcaption>Оголошено фіналістів V Міжнародного конкурсу імені Соломії Крушельницької</figcaption>
        </figure>
      </slideshow>
      <p>17-18 листопада відбулися конкурсні прослуховування ІІ туру П’ятого Міжнародного конкурсу імені Соломії Крушельницької. 20 учасників із України, Білорусі, Вірменії, Польщі виконували по 2 арії із опер світових та українських композиторів у супроводі оркестру Львівської Національної Опери. Диригували – Заслужений артист України Юрій Бервецький, Ірина Стасишин, Заслужений артист України Мирон Юсипович.</p>
      <p>За результатами голосування членів журі у наступному – ІІІ турі братимуть участь лише 10 фіналістів - співаки та співачки з України: Литовченко Дар’я, Чабаранок Роман, Тишков Володимир, Коваль Руслана, Мазур Мар’яна, Дробіт Степан, Винник Святослав, Мельник Вікторія, Євдокименко Ігор, Алексеєва Юлія.</p>
      <p>Співаки змагатимуться за чималий призовий фонд, що сумарно складає понад 35 тис. доларів, а також приз глядацьких симпатій.  </p>
      <p>Після завершення 2 туру було присуджено диплом за краще виконання арії з опери українського композитора. Приз неочікувано отримав учасник з Вірменії – Бажбеук-Мелікян Саргіс, який виконав пісню Тараса з опери ʺТарас Бульбаʺ М. Лисенка.</p>
      <p>Зазначимо, що особливістю конкурсу є те, що всі учасники виконували 1 обов’язкову арію українського композитора. Про своє захоплення українською музикою розповіла членкиня журі з Польщі - завідувачка оперної академії Національної опери Варшави, голова Міжнародного вокального конкурсу ім. Станіслава Монюшка Беата Клатка: ʺДуже особливе в цьому конкурсі – український репертуар, українські арії, багато з яких, я раніше ніколи не чула. Я дуже захоплююсь цією музикою і вона є надзвичайно цікавою. Вона є дуже особливою для мене і особливо через те, що ми маємо багато спільного в культурі та історії. Я дійсно насолоджуюсь цим конкурсом!ʺ.</p>
      <p>Двоє учасниць, які не пройшли до 3 туру – Настасія Храпіцька (Білорусь) та Анна Твердова (Україна) отримали спеціальний приз від Великого театру – Національної опери Варшави - можливість пройти курс майстер-класів в оперній академії при Варшавській опері.</p>
      <p>Нагадаємо, що 10 фіналістів, які пройшли у 3-ій тур, впродовж 19-21 листопада ми почуємо на сцені Львівської Національної Опери. У фінальному турі учасники конкурсу братимуть участь у виставах театру, однак, будуть виконуватися лише фрагменти опер, окремі дії будуть повторюватися кілька разів із різними солістами-учасниками конкурсу. </p>
      <p>Запрошуємо слухачів безкоштовно відвідати конкурсні прослуховування! Початок о 18:00.</p>
      <p>Розклад 3 туру конкурсу:</p>
      <p>20.11 (середа)</p>
      <p>Севільський цирульник – ІІ дія (двічі)</p>
      <p>21.11 (четвер)</p>
      <p>Богема – ціла вистава</p>
      <p>Враженнями від конкурсу поділився член журі Анатолій Солов’яненко, головний режисер Національної опери України:  ʺЯк для керівника оперної трупи Національної опери України, для мене, звичайно, в першу чергу будь-який конкурс, будь-яке прослуховування – це можливість побачити нові імена і знайти нових потенційних виконавців для роботи в театрі. І звичайно ж, коли беруть участь у такому конкурсі ці виконавці, з якими я працюю, це можливість їх порівняти і подивитись на те, на скільки вони заходяться в контексті того, що відбувається в музичному й оперному світіʺ.</p>
      <p>Нагадаємо, що оголошення переможців та урочистий Гала-Концерт відбудеться 22 листопада о 18:00. </p>
      <p>Нагадаємо, як писало <a href="https://galinfo.com.ua/news/u_lvivskiy_operi_zavershyvsya_pershyy_tur_mizhnarodnogo_konkursu_opernyh_spivakiv_im_s_krushelnytskoi_330900.html">Гал-інфо</a>, у Львівській опері завершився перший тур Міжнародного конкурсу оперних співаків ім. С. Крушельницької.</p>
    </article>
  </body>
</html>