<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640981/%D8%A7%D9%84%D8%A7%D8%AE%D8%A8%D8%A7%D8%B1-%D9%85%D8%A7%DA%A9%D8%B1%D9%88%D9%86-%D8%A8%D8%B1%D8%A7%DB%8C-%D8%A8%D8%A7%D8%B2%DA%AF%D8%B4%D8%AA-%D8%AD%D8%B1%DB%8C%D8%B1%DB%8C-%D8%A8%D9%87-%D9%84%D8%A8%D9%86%D8%A7%D9%86-%D9%81%D8%B4%D8%A7%D8%B1-%D9%85%DB%8C%E2%80%8C%D8%A2%D9%88%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T15:22:00+00:00"/>
    <meta property="og:title" content="الاخبار: ماکرون برای بازگشت حریری، به لبنان فشار می‌آورد"/>
    <meta property="og:description" content="درحالی که اعتراضات در لبنان همچنان ادامه دارد رئیس‌جمهور فرانسه به لبنان برای انتخاب مجدد سعد حریری به عنوان نخست‌وزیر فشار می‌آورد."/>
  </head>
  <body>
    <article>
      <h1>
        <a href="https://www.bultannews.com/fa/news/640981/%D8%A7%D9%84%D8%A7%D8%AE%D8%A8%D8%A7%D8%B1-%D9%85%D8%A7%DA%A9%D8%B1%D9%88%D9%86-%D8%A8%D8%B1%D8%A7%DB%8C-%D8%A8%D8%A7%D8%B2%DA%AF%D8%B4%D8%AA-%D8%AD%D8%B1%DB%8C%D8%B1%DB%8C-%D8%A8%D9%87-%D9%84%D8%A8%D9%86%D8%A7%D9%86-%D9%81%D8%B4%D8%A7%D8%B1-%D9%85%DB%8C%E2%80%8C%D8%A2%D9%88%D8%B1%D8%AF">الاخبار: ماکرون برای بازگشت حریری، به لبنان فشار می‌آورد</a>
      </h1>
      <h2>درحالی که اعتراضات در لبنان همچنان ادامه دارد رئیس‌جمهور فرانسه به لبنان برای انتخاب مجدد سعد حریری به عنوان نخست‌وزیر فشار می‌آورد.</h2>
      <address><time datetime="2019-11-20T15:22:00+00:00">20 Nov 2019, 15:22</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، اعتراضات در <b>لبنان</b> امروز(چهارشنبه) نیز برای سی و پنجمین روز متوالی در تعدادی از مناطق شمال این کشور ادامه یافت و <b>معترضان</b> برخی از مسیرها را بستند.</p>
      <p>معترضان از ساعات اولیه صبح امروز اتوبان المنیه در شمال لبنان را بستند و لاستیک‌ها را در مسیرها به آتش کشیدند و تنها به خودروهای نظامی و <b>صلیب سرخ</b> اجازه حرکت دادند.</p>
      <p>بانک‌ها و مدارس و دانشگاه‌ها در تمامی مناطق لبنان امروز فعالیت خود را از سرگرفتند. معترضان خواهان تشکیل دولت تکنونکرات و برگزاری انتخابات پارلمانی زودهنگام شدند.</p>
      <p>آن‌ها بر لزوم حل سریع اوضاع اقتصادی و محاکمه مفسدان تأکید کردند.</p>
      <p>سعد حریری بعد از اعتراضات گسترده مردم از سمت نخست‌وزیری استعفا کرد. درحال حاضر اختلافاتی میان احزاب سیاسی لبنان درباره تشکیل دولت جدید وجود دارد و هنوز مذاکرات به نتیجه نرسیده است.</p>
      <p>از سوی دیگر مقامات لبنان امروز ۱۲ معترض را بازداشت کردند.</p>
      <p>سه‌شنبه‌شب نیز میدان ریاض الصلح شاهد درگیری‌هایی میان ده‌ها معترض و نیروهای ضد شورش بود.</p>
      <p>در همین راستا روزنامه الاخبار لبنان اعلام کرد که فرانسه به شدت بر لبنان برای انتخاب مجدد سعد حریری به عنوان نخست‌وزیر فشار می‌آورد.</p>
      <p>این روزنامه نوشت که پاریس در اتخاذ موضع واضحی درباره تحرکات مردمی در لبنان تعلل می‌کند. به رغم اینکه اعتراضات در لبنان با تحرکات جلیقه‌زردها تفاوت دارد و به نظر می‌رسد موضع فرانسه حمایت از آزادی تظاهرکنندگان است اما ماکرون کاملا به شکل واضح خود را از اتخاذ موضع درباره تظاهرات لبنان دور نگه داشته است.</p>
      <p>بعد از سفر کریستوف وارنو، فرستاده فرانسه و مدیر اداره خاورمیانه و شمال آفریقا در وزارت خارجه فرانسه ریاست‌جمهوری این کشور به شکلی متفاوت موضع خود را نشان می‌دهد. پاریس از طریق روند تشکیل دولت موضع خود را درباره لبنان آشکار می‌کند.</p>
      <p>به گفته الاخبار فرانسه تنها انتخاب مجدد حریری به عنوان نخست‌وزیر را تأیید نمی‌کند بلکه شرکای وی در حل و فصل و فعالیت دولتی را نیز تأیید می‌کند؛ چراکه به منافع شرکت‌های فرانسوی توجه دارد که برای سرمایه‌گذاری در لبنان تلاش می‌کنند.</p>
      <p>انتهای پیام/</p>
    </article>
  </body>
</html>