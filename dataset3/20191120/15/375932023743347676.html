<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/gazdasagi-hirek/appeninn-tobb-mint-20-milliard-forintnyi-kotvenyt-bocsatott-ki-1881321/"/>
    <meta property="og:site_name" content="Világgazdaság"/>
    <meta property="article:published_time" content="2019-11-20T15:40:00+00:00"/>
    <meta property="og:title" content="Appeninn több mint 20 milliárd forintnyi kötvényt bocsátott ki"/>
    <meta property="og:description" content="Appeninn több mint 20 milliárd forintnyi kötvényt bocsátott ki."/>
  </head>
  <body>
    <article>
      <h1>Appeninn több mint 20 milliárd forintnyi kötvényt bocsátott ki</h1>
      <address><time datetime="2019-11-20T15:40:00+00:00">20 Nov 2019, 15:40</time> by <a rel="author">MTI</a></address>
      <p>Több mint 20 milliárd forintnyi forrást vont be növekedési terveinek megvalósítása és pénzpiaci kockázatainak csökkentése érdekében az Appeninn Nyrt. a Magyar Nemzeti Bank Növekedési kötvényprogramja keretében. A jegybank és minősített intézményi befektetők által lejegyzett vállalati kötvények futamideje 10 év, hozama 3,44 százalék – tette közzé a Budapesti Értéktőzsde <a href="https://www.bet.hu/site/newkib/hu/2019.11./Appeninn_Nyrt._-_Rendkivuli_Hirdetmeny_128325533">honlapján</a> a BÉT Prémium kategóriájában jegyzett ingatlanbefektető és vagyonkezelő társaság.</p>
      <p>Sikeresen lezajlott az Appeninn kötvénykibocsátása az MNB 2019. július 1-jén elindított, 300 milliárd forintos keretösszegű Növekedési Kötvényprogramja keretében. A meghirdetett zártkörű aukción a jegybank és minősített intézményi befektetők 400 darab, 50 millió forint névértékű vállalati kötvényt jegyeztek le a társaság előzetes forrásbevonási terveinek megfelelően. Az értékpapírok futamideje 10 év, a teljes tőketörlesztés egyszerre történik a futamidő végén. A bevont forrás összértéke 20,1 milliárd forint. A kötvények átlaghozama pedig 3,44 százalék.</p>
      <p>A kötvénykibocsátásból származó forrást az ingatlanpiaci vállalat növekedési, akvizíciós terveinek megvalósítására kívánja fordítani, ugyanakkor a kedvező fix kamatozással pénzpiaci kockázatait is jelentősen mérsékelni tudja. A kötvénykibocsátás előnye továbbá, hogy ingatlanfedezet nélküli forrást jelent a társaságnak – olvasható az oldalon.</p>
      <figure>
        <img src="https://www.vg.hu/wp-content/uploads/2019/09/alteoLUS1692.jpg"/>
        <figcaption>Fotó: Fotó: Kallus Gyögy</figcaption>
      </figure>
      <p>Az Appeninn 2019. október 1-jén kapta meg a programban történő részvételhez szükséges hitelminősítéseket az Európai Értékpapír-piaci Hatóság (ESMA) által nyilvántartásba vett Scope Ratings GmbH-tól. Maga a vállalat minősítése B+, míg fedezetlen kötvényeinek minősítése BB- lett; a nemzetközi hitelminősítő pozitívan értékelte többek között a társaság ingatlanjainak 97 százalékos kihasználtságát. A kötvénykibocsátás lebonyolításához a vállalat igazgatótanácsa november 5-én közgyűlési felhatalmazást is kapott.</p>
      <blockquote>„A sikeresen megvalósult kötvénykibocsátás a bizalmat jelzi a társaság felé. A növekedési stratégiánk arra épül, hogy akvizíciókkal és kedvező piaci feltételek mentén történő értékesítésekkel magasabb kategóriájú, nagyobb értékű és nagyobb hozamtermelő képességgel bíró ingatlanok felé mozdítjuk el a portfóliónkat, így növelve a részvényesi értéket.</blockquote>
      <p>Köszönhetően a kedvező fix kamatozásnak, és a hosszú futamidőnek a Növekedési Kötvényprogram erre kiváló finanszírozási lehetőséget nyújt a társaságnak, ugyanakkor pénzpiaci kockázatainak csökkentéséhez is hozzájárul” – mondta Bernáth Tamás, az Appeninn Nyrt. elnök-vezérigazgatója.</p>
    </article>
  </body>
</html>