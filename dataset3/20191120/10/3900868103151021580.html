<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/world/1562420/giatros-toy-ompama-o-tramp-paschei-apo-neyrologiko-problima"/>
    <meta property="og:site_name" content="NOOZ."/>
    <meta property="article:published_time" content="2019-11-20T10:26:00+00:00"/>
    <meta property="og:title" content="Γιατρός του Ομπάμα: Ο Τραμπ πάσχει από νευρολογικό πρόβλημα"/>
    <meta property="og:description" content="Από κάποιο «νευρολογικό πρόβλημα που δεν έχει αντιμετωπιστεί» πάσχει ο Ντόναλντ Τραμπ, σύμφωνα με τον πρώην γιατρό του Μπαράκ Ομπάμα."/>
  </head>
  <body>
    <article>
      <h1>Γιατρός του Ομπάμα: Ο Τραμπ πάσχει από νευρολογικό πρόβλημα</h1>
      <address>
        <time datetime="2019-11-20T10:26:00+00:00">20 Nov 2019, 10:26</time>
      </address>
      <p>
        <b>Από κάποιο «νευρολογικό πρόβλημα που δεν έχει αντιμετωπιστεί» πάσχει ο Ντόναλντ Τραμπ, σύμφωνα με τον πρώην γιατρό του Μπαράκ Ομπάμα.</b>
      </p>
      <p>Σε συνέντευξή του ο Ντέιβιντ Σάινερ στο CNN αναφορικά με το αιφνίδιο ιατρικό τσεκ-απ στο οποίο υπεβλήθη ο αμερικανός πρόεδρος Ντόναλντ Τραμπ, πυροδοτώντας εικασίες για την κατάσταση της υγείας του, υποστήριξε ότι «η ανικανότητα του Τραμπ να βρει συχνά τις κατάλληλες λέξεις», μπορεί να είναι αποτέλεσμα «μικρών εγκεφαλικών επεισοδίων».</p>
      <p>«Θα ήμουν πολύ ικανοποιημένος αν έκανε μαγνητική τομογραφία στο κεφάλι του, επειδή πιστεύω ότι την χρειάζεται», είπε ο δρ Σάινερ.</p>
      <p>Αναφερόμενος στα συχνά περιστατικά που ο Τραμπ μπερδεύει ή χάνει τα λόγια του επεσήμανε ότι «δεν πρόκειται για φραστικά ολισθήματα, δεν βρίσκει τις κατάλληλες λέξεις κι αυτό συμβαίνει συχνά. Οι κωμικοί σπάνε πλάκα μαζί του, αλλά δεν είναι αστείο. Πιστεύω ότι πρόκειται για νευρολογικό πρόβλημα που δεν έχει αντιμετωπιστεί».</p>
      <p>Ο δρ Σάινερ, που ήταν επί 19 χρόνια γιατρός του Μπαράκ Ομπάμα, προτού ο τελευταίος εκλεγεί πρόεδρος, πρόσθεσε: «Ανησυχώ μήπως παθαίνει μικρά εγκεφαλικά. Έχει ξανασυμβεί αυτό και άλλοτε στον Λευκό Οίκο όταν πρόεδρος της χώρας ήταν ο Γούντροου Γουίλσον. Η αδυναμία του [Τραμπ] να βρει τα λόγια του είναι περίεργη και δεν έχει εξηγηθεί και πιστεύω ότι θα πρέπει να σκεφτούν το ενδεχόμενο να πρόκειται για νευρολογικό πρόβλημα».</p>
      <p>Ο Τραμπ εξέφρασε την οργή του για τις εικασίες στον Τύπο για την κατάσταση της υγείας του επιμένοντας ότι επρόκειτο για εξετάσεις «ρουτίνας».</p>
      <p>Ο γιατρός του, Σον Κόνλεϊ, σε ανακοίνωσή του ανέφερε ότι «παρά κάποιες εικασίες ο πρόεδρος δεν ένιωσε στηθάγχη ούτε διαγνώστηκε ή υποβλήθηκε σε θεραπεία για επείγοντα ή οξεία προβλήματα. Και πιο συγκεκριμένα δεν υποβλήθηκε σε ειδικές καρδιολογικές ή νευρολογικές εξετάσεις».</p>
      <p>Ωστόσο, αξίζει να σημειωθεί ότι ο Τραμπ υποβλήθηκε πριν από εννέα μήνες στο τελευταίο ετήσιο ιατρικό τσεκ-απ του, ενώ οι κακές γλώσσες λένε πως το επιτελείο Τραμπ  υπαγορεύει στους γιατρούς του τα ανακοινωθέντα για την «απίστευτα καλή» κατάσταση της υγείας του.</p>
    </article>
  </body>
</html>