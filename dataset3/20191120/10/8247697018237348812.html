<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://iauto.lv/pie-stures/policija/33272-liepajas-puse-divi-autobrauceji-izcelas-ar-plikam-riepam-foto"/>
    <meta property="og:site_name" content="iAuto"/>
    <meta property="article:published_time" content="2019-11-20T10:06:00+00:00"/>
    <meta property="og:title" content="Liepājas pusē divi autobraucēji &quot;izceļas&quot; ar plikām riepām (+ FOTO)"/>
    <meta property="og:description" content="18.novembrī Grobiņas novadā, Medzes pagastā uz autoceļa P-111 Valsts policijas amatpersonas pamanīja automašīnu “BMW”, kuras vadītājs pārsniedza atļauto braukšanas ātrumu."/>
  </head>
  <body>
    <article>
      <h1>Liepājas pusē divi autobraucēji "izceļas" ar plikām riepām (+ FOTO)</h1>
      <address><time datetime="2019-11-20T10:06:00+00:00">20 Nov 2019, 10:06</time> by <a rel="author">Valsts Policija</a></address>
      <p>18.novembrī Grobiņas novadā, Medzes pagastā uz autoceļa P-111 Valsts policijas amatpersonas pamanīja automašīnu “BMW”, kuras vadītājs pārsniedza atļauto braukšanas ātrumu.</p>
      <p>Vietā kur atļauts pārvietoties ar 90 kilometriem stundā, vīrietis brauca ar 129 kilometriem stundā, tādējādi pārkāpjot atļautu braukšanas ātrumu par 39 kilometriem stundā.</p>
      <p>Vīrietim tika noformēts administratīvā pārkāpuma protokols. Saskaņā ar Latvijas Administratīvo pārkāpumu kodeksu, par atļautā braukšanas ātruma pārsniegšanu no 31 kilometra stundā līdz 40 kilometriem stundā ar mopēdiem, motocikliem, tricikliem, kvadricikliem, vieglajiem automobiļiem, kravas automobiļiem, kuru pilna masa nepārsniedz 7,5 tonnas, uzliek naudas sodu transportlīdzekļa vadītājam 80 eiro apmērā.</p>
      <p>Tāpat likumsargi pārbaudīja automašīnas riepu protektoru dziļumu. Atgādinām, ka normatīvie akti paredz, ka minimālais pieļaujamais protektora dziļums vasaras riepām ir 1,6 mm, bet ziemas riepām – 4 mm. Mērierīce uzrādīja, ka automašīnas “BMW” riepu protektoru dziļums ir 0,00 mm – vīrietis, dzimis 1990.gadā, brauca ar “plikām” riepām, kas, saskaņā ar Ceļu satiksmes noteikumiem, ir aizliegts. Tāpat dienu iepriekš, 17.novembrī Liepājā, Rudbāržu ielā Valsts policijas amatpersonas pārbadīja 1999.gadā dzimuša vīrieša vadītās automašīnas “BMW” riepas. Konstatēts, ka arī šajā gadījumā protektoru dziļums bija 0.00 milimetri. Vīriešiem tika noformēti administratīvo pārkāpumu protokoli.</p>
      <p>Saskaņā ar Latvijas Administratīvo pārkāpumu kodeksu, par tāda transportlīdzekļa izmantošanu ceļu satiksmē, kuram ir nepietiekams normatīvajos aktos noteiktais riepu protektora dziļums vai ir riepu bojājums, kas apdraud satiksmes drošību, izsaka brīdinājumu vai uzliek naudas sodu transportlīdzekļa vadītājam no 15 līdz 55 eiro.</p>
      <figure>
        <img src="https://iauto.lv/_mm/i/20191120/33272_02cfc4bace2.jpg"/>
      </figure>
    </article>
  </body>
</html>