<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/e5e6fa35a199d84f/vindeau-droguri-prin-telegram-cinci-persoane-au-fost-retinute-iar-5-kg-de-substante-interzise-ridicate.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-20T10:33:53+00:00"/>
    <meta property="og:title" content="Vindeau droguri prin „Telegram”: Cinci persoane au fost reținute, iar 5 kg de substanțe interzise, ridicate"/>
    <meta property="og:description" content="Procuratura pentru Combaterea Criminalității Organizate și Cauze Speciale anunță reținerea și plasarea în arest a cinci persoane, suspectate de producere, contrabandă și circulație ilegală a drogurilor de tip alfa-PVP, prin aplicația Telegram, ceea ce le aducea venituri de peste 20.000 de lei, zilnic."/>
  </head>
  <body>
    <article>
      <h1>Vindeau droguri prin „Telegram”: Cinci persoane au fost reținute, iar 5 kg de substanțe interzise, ridicate</h1>
      <address><time datetime="2019-11-20T10:33:53+00:00">20 Nov 2019, 10:33</time> by <a rel="author">Jurnal.md</a></address>
      <p>
        <b>Procuratura pentru Combaterea Criminalității Organizate și Cauze Speciale anunță reținerea și plasarea în arest a cinci persoane, suspectate de producere, contrabandă și circulație ilegală a drogurilor de tip alfa-PVP, prin aplicația Telegram, ceea ce le aducea venituri de peste 20.000 de lei, zilnic.</b>
      </p>
      <p>Forțele de ordine au destructurat activitatea ilicită a unui grup criminal organizat, specializat în producerea, contrabanda și circulația ilegală a drogurilor sintetice de tip PVP, prin intermediul magazinelor online.</p>
      <p>Gruparea a fost documentată pe parcursul a cinci luni, perioadă în care polițiștii au stabilit că membrii acesteia aveau reguli bine stabilite de comunicare, subordonare și disciplină.</p>
      <p>Pe perioada documentării, au fost acumulate probe precum că, liderul grupării a creat o rețea de comercializare a drogurilor de tip sintetic prin intermediul aplicației Telegram și a atribuit rolul de administrator unui membru al grupării cu cunoștințe în domeniul IT.</p>
      <p>Astfel, consumatorii de droguri erau ademeniți cu oferte de prețuri și droguri de o înaltă calitate. Zilnic prin această aplicație erau obținute venituri din realizarea drogurilor de peste 20 000 de lei.</p>
      <p>De asemenea, liderul grupării, racola persoane în calitate de „curieri” pentru plasarea drogurilor în ascunzișuri, aceștia fiind instruiți și remunerați „de la distanță”, fiind exclus în totalitate contactul fizic între organizator și curieri.</p>
      <p>Locurile unde erau ascunse drogurile erau alese după reguli stricte (în apropierea școlilor, grădinițelor), iar coordonatele și fotografiile cu acestea erau transmise centralizat operatorului.</p>
      <p>Ca urmare a  perchezițiilor efectuate la domiciliul persoanelor documentate, polițiștii au depistat și ridicat peste 5,5 kg de droguri de tip PVP cu o valoare totală de peste 300 000 de lei, un gram de PVP fiind realizat cu 450 – 600 de lei consumatorilor.</p>
      <p>În cadrul perchezițiilor au fost ridicate mai multe telefoane mobile, calculatoare și alte dispozitive electronice de comunicare prin intermediul cărora erau administrate și gestionate platformele de comunicare și conturile electronice de plată.</p>
      <p>Drept rezultat al acțiunilor de urmărire penală, au fost reținute 5 persoane, una de gen feminin cu vârsta de 19 ani, care se cercetează în stare de libertate și 4 bărbați cu vârsta de 19, 24,25 și 27 de ani. Ulterior, acestora le-a fost prezentată învinuirea și au fost arestați pentru 30 de zile.</p>
      <p>La fel, au fost depistate peste 150 de pliculețe cu droguri de tip PVP pregătite pentru vânzare, peste 500 pachețele Zip-Lock destinate pentru distribuirea drogurilor, un cântar electronic la scara mică, un pistol traumatic, bani în sumă de peste 30.000 de lei în diferită valută proveniți în urma realizării drogurilor.</p>
      <p>De asemenea, a fost depistată o încăpere care era utilizată în calitate de loc de distracție, de consum al băuturilor alcoolice, amenajată cu tot necesarul în acest sens. Toate produsele erau comercializate fără a fi însoțite de certificate de calitate, localul nu avea o autorizație de funcționare. Tot aici se organiza și consumul drogurilor.</p>
      <p>Dacă vinovăția le v-a fi demonstrată, persoanele reținute riscă o pedeapsă sub formă de închisoare pe un termen de la 7 la 15 ani.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2F196969414124846%2Fvideos%2F1638708706283082%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
    </article>
  </body>
</html>