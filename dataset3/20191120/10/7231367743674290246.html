<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investireoggi.it/economia/strage-in-iran-centinaia-di-morti-per-le-proteste-sul-caro-benzina-cosa-succede/"/>
    <meta property="og:site_name" content="InvestireOggi"/>
    <meta property="article:published_time" content="2019-11-20T10:01:21+00:00"/>
    <meta property="og:title" content="Strage in Iran, centinaia di morti per le proteste sul caro benzina: cosa succede?"/>
    <meta property="og:description" content="Le proteste in Iran contro il maxi-aumento della benzina hanno provocato &quot;centinaia di morti&quot; e indotto il governo islamico a compiere un passo indietro. Ecco perché c'entrano le sanzioni americane contro il petrolio."/>
  </head>
  <body>
    <article>
      <h1>Strage in Iran, centinaia di morti per le proteste sul caro benzina: cosa succede?</h1>
      <h2>Le proteste in Iran contro il maxi-aumento della benzina hanno provocato "centinaia di morti" e indotto il governo islamico a compiere un passo indietro. Ecco perché c'entrano le sanzioni americane contro il petrolio.</h2>
      <address><time datetime="2019-11-20T10:01:21+00:00">20 Nov 2019, 10:01</time> by <a rel="author" href="https://www.investireoggi.it/economia/author/guiseppetimpone/" target="_blank">Giuseppe Timpone</a></address>
      <p>Secondo Amnesty Internation, 106 persone sarebbero rimaste uccise in Iran in 21 città per mano “delle forze di sicurezza iraniane”. Sarebbe il bilancio sanguinosissimo delle proteste esplose nella Repubblica Islamica da giorni contro il rincaro del carburante. Altre fonti si spingono a ipotizzare anche 200 morti, per quanto i dati non siano provati, anche perché Teheran ha oscurato internet, rendendo più difficoltose le comunicazioni tra la stampa internazionale e i cittadini iraniani.</p>
      <p>Ma vediamo cosa sta succedendo nel paese da 83 milioni di abitanti.</p>
      <p>Da un anno, l’Iran è tornato sotto embargo per la decisione degli USA di ritirarsi dall’accordo nucleare di fine 2015. Le sue esportazioni petrolifere sono di fatto vietate, salvo eccezioni riconosciute dalla stessa Casa Bianca e che inizialmente contemplavano l’Italia tra le economie che avrebbero potuto continuare a importare greggio da Teheran. Le esportazioni petrolifere del paese sono crollate nel frattempo di circa l’80-90%, scendendo a una media stimata intorno a 200.000 barili al giorno. Esse rappresentano il 60% delle esportazioni totali iraniane, cioè incidono sul pil per circa il 12-13%.</p>
      <p>Il ripristino dell’embargo ha accelerato il collasso del cambio ufficiale e, ancora di più, di quello vigente al mercato nero. A fronte dei 42.105 rial ufficiali necessari per acquistare un dollaro (ne bastavano meno di 38.000 nella primavera dello scorso anno), sul mercato nero il tasso di cambio risulta essere ormai un multiplo, cioè non inferiore a 120.000:1, ma con punte che sfiorano i 200.000:1. Ciò ha provocato l’esplosione dell’inflazione, da meno del 10% di inizio 2018 a oltre il 50% nell’estate appena trascorsa. Nel frattempo, anche il governo ha dovuto stringere la cinghia, dato che le esportazioni petrolifere rappresentano ancora quasi un terzo del bilancio statale.</p>
      <p>
        <a href="https://www.investireoggi.it/economia/la-rivoluzione-iraniana-compie-40-anni-tra-morte-allamerica-miseria-e-sintomi-del-venezuela/">La Rivoluzione Iraniana compie 40 anni tra “morte all’America”, miseria e sintomi del Venezuela</a>
      </p>
      <h3>Prezzo benzina aumentato fino al 300%</h3>
      <p>Da qui, la decisione nei giorni scorsi di tagliare i sussidi elargiti alla popolazione e con i quali ad oggi è stato consentito agli automobilisti di acquistare fino a 250 litri di benzina al mese a 10.000 rial (circa 20 centesimi di dollaro), mentre dalla metà di novembre sarebbe dovuta entrare in vigore una limitazione a 60 litri al mese per 15.000 rial (oltre 30 centesimi di dollaro), sopra i quali il prezzo sarebbe stato ritoccato a 30.000 rial al litro (quasi 75 centesimi) con la benedizione dell’ayatollah Khameini.</p>
      <p>Le proteste sono esplose un po’ in tutto l’Iran e sono state così forti da avere indotto il governo ad ingranare la retromarcia. Infatti, mentre i prezzi corrono, l’economia implode: -9% il pil atteso per il quarto trimestre di quest’anno.</p>
      <p>La situazione è stata aggravata dalla volontà della Repubblica Islamica di mantenere il cambio fisso contro il dollaro, evidentemente a tassi ben più forti di quelli reali. Questo riduce le esportazioni di beni non petroliferi e le stesse entrate (in valuta locale) di quelle petrolifere, di per sé crollate per l’embargo. Nel paese, si sono materializzati da mesi quei cattivi segnali di carenza dei beni, tra cui pannolini per bambini, tipici del Venezuela “chavista” di questi anni e che hanno portato all’iperinflazione a Caracas. Sta di fatto che il piano di Donald Trump per mettere alle strette il regime iraniano starebbe iniziando a dare i suoi frutti, anche perché lo stesso Libano, paese politicamente nell’orbita di Teheran, vive da settimane tensioni politiche preoccupanti, con proteste di piazza che hanno portato alle dimissioni il premier Saad Hariri.</p>
      <p>
        <a href="https://www.investireoggi.it/economia/fine-accordo-nucleare-con-liran-ecco-qual-e-il-vero-obiettivo-di-trump/">Fine dell’accordo nucleare con l’Iran, ecco il vero obiettivo di Trump</a>
      </p>
      <p>
        <i>giuseppe.timpone@investireoggi.it </i>
      </p>
      <p> </p>
    </article>
  </body>
</html>