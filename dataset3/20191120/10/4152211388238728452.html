<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/others/news/591985/%E0%A7%A8%E0%A7%AA-%E0%A6%98%E0%A6%A3%E0%A7%8D%E0%A6%9F%E0%A6%BE%E0%A7%9F-%E0%A6%B0%E0%A6%BE%E0%A6%9C%E0%A6%A7%E0%A6%BE%E0%A6%A8%E0%A7%80%E0%A6%A4%E0%A7%87-%E0%A7%AA%E0%A7%AE-%E0%A6%B8%E0%A6%BE%E0%A6%B0%E0%A6%BE%E0%A6%A6%E0%A7%87%E0%A6%B6%E0%A7%87-%E0%A7%AC%E0%A7%AF-%E0%A6%A1%E0%A7%87%E0%A6%99%E0%A7%8D%E0%A6%97%E0%A7%81-%E0%A6%B0%E0%A7%8B%E0%A6%97%E0%A7%80"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-20T10:56:00+00:00"/>
    <meta property="og:title" content="২৪ ঘণ্টায় রাজধানীতে ৪৮, সারাদেশে ৬৯ ডেঙ্গু রোগী"/>
    <meta property="og:description" content="ডেঙ্গু আক্রান্ত হয়ে হাসপাতালে ভর্তির সংখ্যা কমেছে। গত ২৪ ঘণ্টায় নতুন করে ডেঙ্গু আক্রান্ত হয়ে হাসপাতালে ভর্তি হয়েছেন ১১৭ জন। বুধবার (২০ নভেম্বর) স্বাস্থ্য অধিদফতরের হেলথ ইমার্জেন্সি অপারেশন সেন্টার ও কন্ট্রোল রুমের তথ্যানুসারে নতুন ভর্তি হওয়া রোগীর সংখ্যা তার আগের ২৪ ঘণ্টার চেয়ে পাঁচ..."/>
  </head>
  <body>
    <article>
      <h1>২৪ ঘণ্টায় রাজধানীতে ৪৮, সারাদেশে ৬৯ ডেঙ্গু রোগী</h1>
      <address><time datetime="2019-11-20T10:56:00+00:00">20 Nov 2019, 10:56</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/08/01/5cd0402cc0829a72caccc14bb5409daf-5d42e39429640.jpg"/>
      </figure>
      <p>ডেঙ্গু আক্রান্ত হয়ে হাসপাতালে ভর্তির সংখ্যা কমেছে। গত ২৪ ঘণ্টায় নতুন করে ডেঙ্গু আক্রান্ত হয়ে হাসপাতালে ভর্তি হয়েছেন ১১৭ জন। বুধবার (২০ নভেম্বর) স্বাস্থ্য অধিদফতরের হেলথ ইমার্জেন্সি অপারেশন সেন্টার ও কন্ট্রোল রুমের তথ্যানুসারে নতুন ভর্তি হওয়া রোগীর সংখ্যা তার আগের ২৪ ঘণ্টার চেয়ে পাঁচ দশমিক ছয় শতাংশ কম। এছাড়া গত ২৪ ঘণ্টায় হাসপাতাল থেকে ছাড়পত্র নিয়েছেন ১২৪ জন।</p>
      <p>কন্ট্রোল রুমের তথ্য থেকে জানা যায়, হাসপাতালে ভর্তি হওয়া ১১৭ জনের মধ্যে রাজধানী ঢাকা শহরের ২৯টি বেসরকারি ও ১২টি সরকারি ও স্বায়ত্বশাসিত হাসপাতালে ভর্তি হয়েছেন ৪৮ জন। অন্যদিকে ঢাকা বিভাগসহ মোট আট বিভাগের হাসপাতালগুলোতে ভর্তি হয়েছেন ৬৯ জন। আর ঢাকার ৪২ হাসপাতাল থেকে ৫৫ জন ও ঢাকার বাইরের হাসপাতাল থেকে ৬৯ জন ছাড়পত্র নিয়েছেন।</p>
      <p>কন্ট্রোল রুমের সহকারী পরিচালক ডা. আয়শা আক্তার বাংলা ট্রিবিউনকে বলেন, ডেঙ্গুর প্রকোপ কমে এসেছে অনেক আগেই, এখন সেটা পুরোপুরি নিয়ন্ত্রণে। প্রতিদিনই নতুন রোগীর সংখ্যা কমছে। গত ২৪ ঘণ্টায় ঢাকার ভেতরে আক্রান্ত হয়ে হাসপাতালে ভর্তি হয়েছেন ৪৮ জন, ঢাকার বাইরে ৬৯ জন। ধীরে ধীরে এটাও কমে আসবে। এখন পর্যন্ত সারাদেশে হাসপাতাল থেকে চিকিৎসা নিয়ে বাড়ি ফিরেছেন ৯৯ দশমকি দুই শতাংশ রোগী, বলেন ডা. আয়শা আক্তার।</p>
      <p>কন্ট্রোল রুমের তথ্য থেকে জানা যায়, বর্তমানে দেশে মোট ডেঙ্গু আক্রান্ত হয়ে হাসপাতালে ভর্তি আছেন ৫৭০ জন। এরমধ্যে রাজধানী ঢাকার ২৯টি বেসরকারি ও ১২টি সরকারি ও স্বায়ত্বশাসিত হাসপাতালে ভর্তি আছেন ২৬৩ জন। এছাড়া ঢাকা বিভাগসহ মোট আট বিভাগের হাসপাতালগুলোতে ভর্তি আছেন ৩০৭ জন।</p>
      <p>এদিকে, চলতি মৌসুমে জানুয়ারি থেকে এখন পর্যন্ত ডেঙ্গুতে আক্রান্ত হয়ে হাসপাতালে ভর্তি হয়েছেন ৯৯ হাজার ১৪০ জন, এর মধ্যে চিকিৎসা নিয়ে বাড়ি ফিরেছেন ৯৮ হাজার ৩১৯ জন। আর চলতি মাসে এখন পর্যন্ত আক্রান্ত হয়েছেন তিন হাজার ৪৪ জন।</p>
      <p>এদিকে, ডেঙ্গু আক্রান্ত হয়ে ২৫১ জনের মৃত্যুর তথ্য সরকারের রোগতত্ত্ব, রোগ নিয়ন্ত্রণ ও গবেষণা প্রতিষ্ঠানে (আইইডিসিআর) পাঠানো হয়েছে। সেখানে ১৭৯টি মৃত্যু পর্যালোচনা করেছে ডেথ রিভিউ কমিটি। এরপর কমিটি ১১২ জন রোগী ডেঙ্গু আক্রান্ত হয়ে মারা গেছেন বলে নিশ্চিত করেছেন।</p>
      <p> </p>
      <footer>/জেএ/টিটি/</footer>
    </article>
  </body>
</html>