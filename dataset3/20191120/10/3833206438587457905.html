<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/analizi/Kanazireva-se-oplete-v-neposilen-za-neya-kazus-a-izborite-svurshiha-915363"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-20T10:58:00+00:00"/>
    <meta property="og:title" content="Каназирева се оплете в непосилен за нея казус, а изборите свършиха"/>
    <meta property="og:description" content="Още в началото на губернаторството си Дани Каназирева се оплита в непосилни казуси, за които търси и..."/>
  </head>
  <body>
    <article>
      <h1>Каназирева се оплете в непосилен за нея казус, а изборите свършиха</h1>
      <address>
        <time datetime="2019-11-20T10:58:00+00:00">20 Nov 2019, 10:58</time>
      </address>
      <p>Още в началото на губернаторството си <a href="https://www.plovdiv24.bg/novini/persons/2599.html">Дани Каназирева</a> се оплита в непосилни казуси, за които търси изход да бъдат решени, както тя си ги е представяла. Или както тя си ги е говорила. Само че предизборната кампания отмина и сега трябва да се разбере кой е говорил глупости на местните избори.</p>
      <p><a href="https://www.plovdiv24.bg/novini/persons/2599.html">Дани Каназирева</a>, както и други кандидати за кмет, заложиха на спасяването на Бетонния мост да покажат колко е хубаво да обещаваш нещо, което хората харесват. Сега Каназирева и съмишлениците й трябва да покажат как е възможно това спасяване, след като проектът за пробив под Гарата е на Националната компания за железопътна инфраструктура, а в него събарянето на моста е безусловно. Вече има и победител за обществената поръчка. Експертите около Каназирева обясняват, че тя може да бъде спряна, тъй като има разминаване в цената- 112 милиона лева на фирмата победител срещу предложените от държавата 80 милиона.</p>
      <p>Каназирева трябва да обясни и как ще се случи промяната в евентуална нова обществена поръчка, дали изобщо ще има нова, и как ще накара НКЖИ да плати цялата сметка, след като Общината също е поела ангажименти за пътната инфраструктура.</p>
      <p>Сега Каназирева няма друг ход, освен да прави седенки с експерти, архитекти и те да обясняват какво е възможно да се случи и как да бъде спасен Бетонният мост. Няма как да бъде спасен.</p>
      <p>"Нека кандидатите да излязат пред хората и честно да им кажат, че бутането на Бетонния мост е неизбежно. Могат да го повдигат колкото си искат, но първо трябва да го бутнат. Да не говорят глупости, така лъжат хората“, предупреди <a href="https://www.plovdiv24.bg/novini/persons/1225.html">Иван Тотев</a> в хода на предизборната кампания, слушайки какво обещават кандидатите за моста. Това да си припомни и Каназирева, която сега пита:“А бившият кмет, къде го забравяте?“, вменявайки му някаква вина.</p>
      <p>А бившият кмет каза и още нещо важно:“ От всички кандидати за кмет най не става <a href="https://www.plovdiv24.bg/novini/persons/2599.html">Дани Каназирева</a>, некомпетентна е.“</p>
      <p>И сега, като областен управител, тежката некомпетентност е на път да лъсне. Има само приказки, както в предизборната кампания, когато Каназирева уж се бореше срещу статуквото, а то я направи губернатор.Уж имаше "политически картел“ срещу "Съюз за Пловдив“, както се изразиха нейните хора в една безсрамна пресконференция, а вижте къде я качи картелът.</p>
      <p>Изборите свършиха. Свърши и говоренето на Каназирева в Общинския съвет. Сега трябва да покаже управленски умения, с които поне малко трябва да покрие говоренето си. Началото е катастрофално.</p>
    </article>
  </body>
</html>