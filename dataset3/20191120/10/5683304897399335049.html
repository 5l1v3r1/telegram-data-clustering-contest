<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/sports/cricket/2019/11/20/world-cup-final-boundary-count-not-really-cricket-kane-williamson.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-20T10:10:00+00:00"/>
    <meta property="og:title" content="ഇതല്ല ശരിയായ ക്രിക്കറ്റ്, പ്രതീക്ഷിച്ചില്ല: ലോകകപ്പ് ‘ഞെട്ടൽ’ മാറാതെ വില്യംസൻ"/>
    <meta property="og:description" content="വെല്ലിങ്ടൻ∙ ഏകദിന ലോകകപ്പ് ക്രിക്കറ്റ് കഴിഞ്ഞ് മാസങ്ങളായെങ്കിലും 'അസാധാരണമായ' തോൽവിയുടെ ആഘാതത്തിൽനിന്നു കരകയറാതെ ന്യൂസീലൻഡ് ക്യാപ്റ്റൻ കെയ്ൻ.ലോകകപ്പ് ക്രിക്കറ്റ്. കെയ്ന്‍ വില്യംസൺ. ന്യൂസീലൻഡ്. World Cup Cricket. Kane Williamson. New Zealand. Cricket. Manorama News.Cricket News. Malayalam Cricket News. Sports Magazine. Manorama Online"/>
  </head>
  <body>
    <article>
      <h1>ഇതല്ല ശരിയായ ക്രിക്കറ്റ്, പ്രതീക്ഷിച്ചില്ല: ലോകകപ്പ് ‘ഞെട്ടൽ’ മാറാതെ വില്യംസൻ</h1>
      <address><time datetime="2019-11-20T10:10:00+00:00">20 Nov 2019, 10:10</time> by <a rel="author">മനോരമ ലേഖകൻ</a></address>
      <p>വെല്ലിങ്ടൻ∙ ഏകദിന ലോകകപ്പ് ക്രിക്കറ്റ് കഴിഞ്ഞ് മാസങ്ങളായെങ്കിലും ‘അസാധാരണമായ’ ഫൈനൽ തോൽവിയുടെ ആഘാതത്തിൽനിന്നു കരകയറാതെ ന്യൂസീലൻഡ് ക്യാപ്റ്റൻ കെയ്ൻ വില്യംസൻ. ഇംഗ്ലണ്ടിനെതിരായ ഫൈനലിൽ ബൗണ്ടറികൾ എണ്ണി വിജയിയെ തീരുമാനിച്ചതു ശരിയായില്ലെന്ന് വില്യംസൻ ആവർത്തിച്ചു. അതു ശരിയായ ക്രിക്കറ്റല്ല. ഇങ്ങനെയൊരു കാര്യം നടക്കുമെന്ന് ആരും പ്രതീക്ഷിക്കില്ല.</p>
      <p>ചില സമയങ്ങളിൽ ഇത്തരം തീരുമാനങ്ങൾ എങ്ങനെയാണ് എടുക്കുന്നതെന്നു തോന്നിപ്പോകും. ഒരു മുറിയിൽ ഇരുന്ന് ആശയങ്ങൾ ഉണ്ടാക്കുന്നതു പോലെയാണിത്. അത്രമാത്രമാണു എനിക്കു ചിന്തിക്കാൻ സാധിക്കുന്നത്. അന്നു നടന്നതു ഭീതിയുണ്ടാക്കുന്ന കാര്യമാണെന്നും കിവീസ് ക്യാപ്റ്റൻ വ്യക്തമാക്കി.</p>
      <p>ഇങ്ങനെയൊരു കാര്യം വീണ്ടും ആവർത്തിക്കരുത്. അന്നു നടന്നതു ശരിയായ ക്രിക്കറ്റല്ല. സ്വീകരിക്കുന്നതിനും ബുദ്ധിമുട്ടാണ്. മികച്ച മത്സരമായിരുന്നു ലോകകപ്പ് ക്രിക്കറ്റിൽ ഇംഗ്ലണ്ടിനെതിരെ നടന്നതെന്നും വില്യംസൻ വ്യക്തമാക്കി. വിവാദമായതിനെ തുടർന്നു കഴിഞ്ഞ ഒക്ടോബറിൽ ബൗണ്ടറി നിയമം ഐസിസി ഉപേക്ഷിച്ചിരുന്നു. ഇനിയുള്ള ഐസിസിയുടെ മത്സരങ്ങളിലൊന്നും ഇത്തരം രീതി പിന്തുടരില്ലെന്നും അവർ വ്യക്തമാക്കി.</p>
      <p>പ്രാഥമിക ഘട്ടത്തിൽ സൂപ്പർ ഓവറും ടൈയാണെങ്കിൽ, മത്സരം ടൈയായി പ്രഖ്യാപിക്കുകയാണു പതിവ്. എന്നാൽ ലോകകപ്പ് ഫൈനലില്‍ സൂപ്പർ ഓവറും ടൈയിൽ അവസാനിച്ചതോടെ നേടിയ ബൗണ്ടറികളുടെ എണ്ണമെടുത്തു വിജയികളെ തീരുമാനിക്കുകയായിരുന്നു. ഫൈനൽ പോരാട്ടത്തിൽ 26 ബൗണ്ടറികളാണ് ഇംഗ്ലണ്ട് നേടിയത്. എന്നാൽ കിവീസിന് 17 എണ്ണം മാത്രമാണ് സ്വന്തമാക്കാനായത്. ഇതോടെ ഇംഗ്ലണ്ടിനെ ലോകകപ്പ് ചാംപ്യൻമാരായി പ്രഖ്യാപിക്കുകയായിരുന്നു.</p>
      <p>ഇംഗ്ലണ്ടും ന്യൂസീലൻഡും തമ്മിലുള്ള ടെസ്റ്റ് പരമ്പരയ്ക്ക് വ്യാഴാഴ്ച ബേ ഓവലിൽ തുടക്കമാകും. രണ്ടു മത്സരങ്ങളാണു പരമ്പരയിലുള്ളത്. പരുക്കിന്റെ പിടിയിലായിരുന്ന വില്യംസൻ ഇംഗ്ലണ്ടിനെതിരായ മത്സരത്തിൽ കളിക്കും. കിവീസ് ഫാസ്റ്റ് ബോളർ ലോക്കി ഫെർഗൂസൻ ടെസ്റ്റിൽ ആദ്യ മത്സരം കളിക്കും.</p>
      <p>ഇംഗ്ലണ്ടിനെതിരായ ടെസ്റ്റിനുള്ള ന്യൂസീലൻഡ് ടീം– കെയ്ൻ വില്യംസൻ (ക്യാപ്റ്റൻ), റ്റോഡ് ആസ്ൽ, ടോം ബ്ലണ്ടൽ, ട്രെന്റ് ബോൾട്ട്, കോളിൻ ഡെ ഗ്രാന്റ്ഹോം, ലോക്കി ഫെർഗൂസൺ, മാറ്റ് ഹെൻറി, ടോം ലാതം, ഹെന്‍‍റി നിക്കോൾസ്, ജീത് റാവൽ, മിച്ചൽ സാന്റ്നർ, ടിം സൗത്തീ, റോസ് ടെയ്‍ലർ, നെയ്ൽ വാഗ്നർ, ബി.ജെ. വാട്‍ലിങ്.</p>
      <p><b>English Summary: </b>World cup final boundary count "not really cricket": Kane Williamson</p>
    </article>
  </body>
</html>