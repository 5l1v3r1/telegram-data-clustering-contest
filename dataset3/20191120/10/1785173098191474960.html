<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/casa-in-care-s-a-nascut-adolf-hitler-urmeaza-sa-devina-post-de-politie-anunta-guvernul-austriac-1922401220002019111019175412"/>
    <meta property="og:site_name" content="News.ro"/>
    <meta property="article:published_time" content="2019-11-20T10:12:00+00:00"/>
    <meta property="og:title" content="Casa în care s-a născut Adolf Hitler urmează să devină post de poliţie, anunţă Guvernul austriac"/>
    <meta property="og:description" content="Casa natală a lui Adolf Hitler de la Braunau, în nordul Austriei, urmează să fie transformată în post de poliţie, a anunţat Ministerul austriac de Interne, după ani de litigiu cu familia care era proprietara imobilului, relatează AFP."/>
  </head>
  <body>
    <article>
      <h1>Casa în care s-a născut Adolf Hitler urmează să devină post de poliţie, anunţă Guvernul austriac</h1>
      <address><time datetime="2019-11-20T10:12:00+00:00">20 Nov 2019, 10:12</time> by <a rel="author">Valentin Vidu</a></address>
      <p>
        <b>Casa natală a lui Adolf Hitler de la Braunau, în nordul Austriei, urmează să fie transformată în post de poliţie, a anunţat Ministerul austriac de Interne, după ani de litigiu cu familia care era proprietara imobilului, relatează AFP.</b>
      </p>
      <p>Guvernul austriac dorea să împiedice transformarea acestei case, în care s-a născut Adolf Hitler la 20 aprilie 1889, într-un loc de pelerinaj. Însă o bătălie juridică s-a încheiat abia anul acesta cu privire la suma compensaţiilor financiare datorate familiei Pommer, care era proprietara imobilului de aproape un secol.</p>
      <p>Ministerul austriac de Interne a anunţat marţi că urmează să solicite proiecte de arhitectură în vederea transformării casei în post de poliţie.</p>
      <p>”Viitoarea utilizare de către poliţie trebuie să arate clar că această clădire nu va mai fi niciodată un loc de comemorare a nazimului”, a subliniat, citat într-un comunicat, ministrul de Interne Wolfgang Peschorn.</p>
      <p>Un concurs de arhitectură urmează să fie lansat la nivel european în noiembrie, iar din juriu face parte un reprezentant al oraşului. O hotărâre urmează să se ia la începutul lui 2020.</p>
      <p>Cea mai înaltă jurisdicţie austriacă a acordat anul acesta compensaţii în valoare de 810.000 de euro familiei Pommer, care închiria clădirea de 800 de metri pătraţi Ministerului de Interne din anii '70.</p>
      <p>Clădirea era folosită ca centru pentru persoane cu dizabilităţi.</p>
      <p>Însă, în 2011 familia proprietară a refuzat să finanţeze lucrări de renovare şi a refuzat să vândă casa. Aceasta a rămas goală.</p>
      <p>În pofida faptului că Adolf Hitler a petrecut puţin timp în această casă, ea continuă să atragă admiratori ai nazismului din întreaga lume.</p>
      <p>Antifascişti organizează anual o adunare în faţa casei cu ocazia zileide naştere a lui Hitler.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
      <related>
        <h4>Citește și...</h4>
        <a href="https://www.news.ro/externe/parlamentul-austriac-expropriaza-prin-lege-casa-lui-hitler-1922402915002016121216080473"/>
      </related>
    </article>
  </body>
</html>