<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/20/653916/"/>
    <meta property="og:site_name" content="Економічна правда"/>
    <meta property="article:published_time" content="2019-11-20T10:05:00+00:00"/>
    <meta property="og:title" content="Київ хоче залишати собі більше податку на доходи фізичних осіб"/>
    <meta property="og:description" content="Депутати Київської міської ради погодили проєкт звернення до Верховної Ради для “справедливого розподілу” податку на доходи фізичних осіб для столиці"/>
  </head>
  <body>
    <article>
      <h1>Київ хоче залишати собі більше податку на доходи фізичних осіб</h1>
      <address>
        <time datetime="2019-11-20T10:05:00+00:00">20 Nov 2019, 10:05</time>
      </address>
      <p>Депутати Київської міської ради погодили проєкт звернення до Верховної Ради для "справедливого розподілу" податку на доходи фізичних осіб для столиці.</p>
      <p>Про це повідомляє <a href="https://kmr.gov.ua/uk/content/kyyivrada-planuye-zaklykaty-parlament-spravedlyvo-rozpodilyaty-podatky-dlya-stolyci">пресслужба</a> Київміськради.</p>
      <p>Наразі, згідно з Бюджетним кодексом, більшу частину податку на доходи фізосіб – 60% – Київ перераховує до держбюджету, тоді як інші міста перераховують по 25%.</p>
      <p>"Зараз право киян на використання податку на доходи фізичних осіб, сплаченого на території міста, істотно обмежується положеннями чинного Бюджетного кодексу в порівнянні з іншими територіальними громадами", - заявив ініціатор проєкту рішення депутат Київради Олександр Пабат.</p>
      <p>"Київ має серйозні інфраструктурні, транспортні, екологічні, житлово-комунальні, соціальні проблеми. Майже половина ліфтів столичних багатоповерхівок вже відслужила нормативні терміни, інженерна інфраструктура вимагає негайної заміни, кількість муніципального транспорту знизилася на 10%, не вистачає місць для дітей у школах і садках", – розповів депутат.</p>
      <p>"Столиця не може швидко вирішувати ці проблеми через брак коштів. А тут ще й більшу частину ПДФО ми повинні віддавати державі, замість того щоб розвивати столицю ", – зазначив Пабат.</p>
      <p>За словами депутата, в міському бюджеті має залишатися 75% доходів від ПДФО, а не 40%, як зараз.</p>
      <p>Проєкт рішення повинен бути розглянутий на пленарному засіданні Київради.</p>
      <p>Економічна правда</p>
    </article>
  </body>
</html>