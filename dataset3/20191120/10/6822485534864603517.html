<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829035.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T10:06:00+00:00"/>
    <meta property="og:title" content="خسارت ۴۰ تا ۵۰ میلیارد تومانی به شبکه اورژانس"/>
    <meta property="og:description" content="به گزارش الف بنابر اعلام مرکز روابط عمومی و اطلاع رسانی وزارت بهداشت، در پی برخی حوادث و نا آرامی‌ های روزهای گذشته که طی آن عده ‌ای افراد، اموال عمومی را تخریب کرده و باعث اخلال در خدمت رسانی در برخی نقاط شدند، کیانوش جهانپور، در توضیح آمار تجمیعی خسارات وارده به مراکز فوریت های پزشکی و اورژانس تا صبح روز گذشته، اظهار کرد: متاسفانه علاوه بر اختلال در عبور و مرور در برخی مناطق و موارد متعدد، اخلال در فرآیند خدمت رسانی و امداد رسانی به بیماران و مصدومین و امدادجویان از سوی آشوبگران و اخلالگران، حداقل ۱۲۴ دستگاه آمبولانس و خودروی پشتیبانی و عملیاتی آسیب کلی و جدی دیده‌اند؛ به نحوی که تعداد زیادی از آنها به کلی از چرخه عملیات خارج شده ‌اند."/>
  </head>
  <body>
    <article>
      <h1>خسارت ۴۰ تا ۵۰ میلیارد تومانی به شبکه اورژانس</h1>
      <address>
        <time datetime="2019-11-20T10:06:00+00:00">20 Nov 2019, 10:06</time>
      </address>
      <p>رییس مرکز روابط عمومی و اطلاع ‌رسانی وزارت بهداشت، آمار خسارات وارده به اورژانس و مراکز فوریت‌های پزشکی در حوادث روزهای گذشته در برخی نقاط کشور را اعلام کرد.</p>
      <p>به گزارش الف بنابر اعلام مرکز روابط عمومی و اطلاع رسانی وزارت بهداشت، در پی برخی حوادث و نا آرامی‌ های روزهای گذشته که طی آن عده ‌ای افراد، اموال عمومی را تخریب کرده و باعث اخلال در خدمت رسانی در برخی نقاط شدند، کیانوش جهانپور، در توضیح آمار تجمیعی خسارات وارده به مراکز فوریت های پزشکی و اورژانس تا صبح روز گذشته، اظهار کرد: متاسفانه علاوه بر اختلال در عبور و مرور در برخی مناطق و موارد متعدد، اخلال در فرآیند خدمت رسانی و امداد رسانی به بیماران و مصدومین و امدادجویان از سوی آشوبگران و اخلالگران، حداقل ۱۲۴ دستگاه آمبولانس و خودروی پشتیبانی و عملیاتی آسیب کلی و جدی دیده‌اند؛ به نحوی که تعداد زیادی از آنها به کلی از چرخه عملیات خارج شده ‌اند.</p>
      <p>وی همچنین، به آسیب به تجهیزات پزشکی و غارت این لوازم و تجهیزات در جریان حوادث سه روز گذشته اشاره کرد و افزود: متاسفانه ده‌ها دستگاه AED، ونتیلاتور و دستگاه تله مدیسین و تجهیزات پزشکی پورتابل آسیب دیدند و بیش از ۴۰ پایگاه اورژانس ۱۱۵ نیز غارت و تخریب شده است.</p>
      <p>رییس مرکز روابط عمومی و اطلاع ‌رسانی وزارت بهداشت خاطرنشان کرد: برآوردهای اولیه، از خسارت ۴۰ تا ۵۰ میلیارد تومانی به شبکه اورژانس و فوریت‌های پزشکی حکایت دارد.</p>
      <p>جهانپور ضمن ابراز تاسف از رفتارهای شرارت آمیز و ضد اجتماعی عده ای اغتشاش‌‎گر در "ضرب و شتم و آسیب جرحی تعدادی از تکنسین‌ها، پرسنل اورژانس و فوریت‌های پزشکی از سوی آشوبگران درحین امدادرسانی و خدمت‌رسانی"، بیان کرد: به رغم وقوع این موارد و مشکلات، نظام سلامت و سازمان اورژانس کشور با بسیج کردن کلیه امکانات و استفاده از تمامی ظرفیت ها، گستردگی خدمات خود در مناطق درگیر را افزایش داده است. در خلال اتفاقات روزهای گذشته، تلاش همکاران ما در حوزه بهداشت و درمان، خدمت رسانی و امداد حداکثری به مردم بوده است که تاکنون نیز به بهترین نحو ممکن، این خدمات به شهروندان و هموطنان عزیزمان ارائه شده است.</p>
    </article>
  </body>
</html>