<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/business/bil-geyts-investira-v-startap-koyto-mozhe-da-zahrani-tezhka-industriya-sas-slanchevata-toplina.html"/>
    <meta property="og:site_name" content="Money.bg"/>
    <meta property="article:published_time" content="2019-11-20T10:16:30+00:00"/>
    <meta property="og:title" content="Бил Гейтс инвестира в стартъп, който може да захрани тежка индустрия със слънчевата топлина"/>
    <meta property="og:description" content="Компанията използва огледала, за да концентрира слънчевата топлина"/>
  </head>
  <body>
    <article>
      <h1>Бил Гейтс инвестира в стартъп, който може да захрани тежка индустрия със слънчевата топлина</h1>
      <address>
        <time datetime="2019-11-20T10:16:30+00:00">20 Nov 2019, 10:16</time>
      </address>
      <p>Най-богатият човек в света Бил Гейтс инвестира в стартъп, който използва слънчевата топлина за създаването на газ, достатъчно за захранване на тежка индустрия.</p>
      <p>Компанията Heliogen използва огледала, за да концентрира слънчевата светлина, създавайки температури от порядъка на 1 000 градуса по Целзий, без във атмосферния въздух да се отделят вредни емисии.</p>
      <p>Технологията дори може да създаде температури от 1 500 градуса по Целзий. Високата температура служи за разделяне на водородните молекули от водата, създавайки газ, който може да се използва за отоплението на домове, задвижването на автомобили и като гориво за електроцентрали, давайки алтернатива на изкопаемите горива.</p>
      <p>Бил Грос, главен изпълнителен директор и основател на базираната в Калифорния компания, заяви, че стартъпът представлява технологичен скок за справяне с вредните емисии от промишлеността и транспорта, които съставляват 75% от въглеродния отпечатък в света.</p>
      <figure>
        <img src="https://webnews.bg/uploads/images/34/3634/453634/640x.jpg?_=1574241815"/>
        <figcaption>Източник: Heliogen</figcaption>
      </figure>
      <p>Компанията използва софтуер за задвижване на голям масив от огледала, които отразяват слънчевата светлина към определена цел. Така концентрираната слънчева топлина създава нов източник, почти три пъти по-интензивен от търговските соларни системи, обяснява Грос.</p>
      <p>По думите му създаването на евтина, свръхвисока температура и енергия дава на компанията възможност да мисли за по-сериозен принос за решаването на климатичните проблеми.</p>
      <p>Технологията може да генерира достатъчно високи температури за производство например на цимент без изкопаеми горива.</p>
      <p>Производството на цимент е третият в света източник на вредни емисии след нефта и въглищата. В същото време се очаква производството му да нараства заради засилващата се урбанизация в развиващите се страни и предвид икономическия растеж.</p>
      <p>Ако производството на цимент не бъде регулирано по някакъв начин или не се измисли екологична алтернатива, то това би представлявало голяма заплаха за целите на Парижкото споразумение.</p>
      <p>Heliogen има подкрепата на инвеститори с частен капитал и предприемачи, които вярват, че неговата технология може да помогне на най-замърсяващите индустрии да намалят въглеродните си емисии.</p>
      <p>Ранните инвеститори в Heliogen включват Гейтс, фирмата за рисков капитал Neotribe, какито и Nant Capital на милиардера Патрик Сун-Шион.</p>
      <p>Гейтс коментира, че е доволен от това, че е сред първите инвеститори и привърженици на стартъпа. Според него той е надежден и обещаващ в намеренията си да замести изкопаемите горива.</p>
      <p>"Днес индустриалните процеси като тези, използвани за производството на цимент, стомана и други материали, са отговорни за повече от една пета от всички емисии. Тези материали са навсякъде в живота ни, а нямаме доказани технологии, които да ни дадат достъпни, нулево-въглеродни алтернативи на производство. Ако желаем да стигнем до нулеви въглеродни емисии като цяло, то имаме още много да работим", коментира милиардерът.</p>
    </article>
  </body>
</html>