<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/dimos-athinaiwn-ergazomenoi-allazoyn-eikona-a-113585.html?category_id=51"/>
    <meta property="og:site_name" content="Epoli.gr"/>
    <meta property="article:published_time" content="2019-11-20T10:47:00+00:00"/>
    <meta property="og:title" content="Δήμος Αθηναίων και εργαζόμενοι αλλάζουν την εικόνα και του Μεταξουργείου [ΦΩΤΟ]"/>
    <meta property="og:description" content="Τα «λίφτινγκ» σε πλατείες και πολυσύχναστους χώρους του Δήμου Αθηναίων συνεχίζονται σχεδόν επί καθημερινής βάσης από τους ανθρώπους των αρμόδιων διευθύνσεων και με την χρήση όλης της διαθέσιμης υλικοτεχνικής υποδομής."/>
  </head>
  <body>
    <article>
      <h1>Δήμος Αθηναίων και εργαζόμενοι αλλάζουν την εικόνα και του Μεταξουργείου [ΦΩΤΟ]</h1>
      <address>
        <time datetime="2019-11-20T10:47:00+00:00">20 Nov 2019, 10:47</time>
      </address>
      <p>Τα «λίφτινγκ» σε πλατείες και πολυσύχναστους χώρους του Δήμου Αθηναίων συνεχίζονται σχεδόν επί καθημερινής βάσης από τους ανθρώπους των αρμόδιων διευθύνσεων και με την χρήση όλης της διαθέσιμης υλικοτεχνικής υποδομής.</p>
      <p>Το πρωί ήταν η σειρά της Πλατείας Αυδή στο Μεταξουργείο να δεχθεί  τη συντονισμένη παρέμβαση των εργαζόμενων στην καθαριότητα, στο πράσινο, στην ηλεκτροφωτισμό και στις τεχνικές υπηρεσίες του Δήμου προκειμένου να την παραδώσουν στους κατοίκους  και της επισκέπτες της περιοχής πιο όμορφη, πιο φωτισμένη, πιο φιλική.</p>
      <p>Αποκαταστάθηκε πλήρως ο ηλεκτροφωτισμός με αλλαγή λαμπτήρων και επιδιορθώσεις στους ηλεκτρικούς πίνακες που τροφοδοτούν  τις κολώνες της πλατείας.</p>
      <p>Συνεργεία της διεύθυνσης Πρασίνου κλάδεψαν τα δέντρα και φρόντισαν την χαμηλή βλάστηση (θάμνους και φυτά).</p>
      <p>Διορθώθηκαν οι φθορές στα παγκάκια, που δεν ήταν σε καλή κατάσταση, τα οποία και βάφτηκαν όπως και τα παρτέρια  με τα φυτά που βρίσκονται στην πλατεία.</p>
      <p>Επίσης διορθωθήκαν τα επιδαπέδια καλαθάκια απορριμμάτων τα οποία είχαν μικροφθορές και αντικαταστάθηκαν από καινούργια  όπου δεν ήταν δυνατόν να φτιαχτούν.</p>
      <p>Η επιχείρηση ολοκληρώθηκε με την δράση της διεύθυνσης καθαριότητας αφού οι άνθρωποι του οδοκαθαρισμού σκούπισαν, έπλυναν και απολύμαναν τον χώρο της πλατείας.</p>
      <p>«Η πλατεία Αυδή, αλλιώς. Καθαρή, περιποιημένη και με φροντισμένο πράσινο. Έτσι όπως πρέπει να είναι, και γίνονται, όλες οι πλατείες μας» έγραψε στην ανάρτηση του στο facebook ο δήμαρχος Αθηναίων Κώστας Μπακογιάννης.</p>
      <p>Αξίζει να σημειωθεί ότι παρεμβάσεις τέτοιας μορφής επαναλαμβάνονται πλέον  με σχεδιασμό και τακτικότητα, παράλληλα με το καθημερινό πρόγραμμα των υπηρεσιών του Δήμου (καθαριότητα, πράσινο, ηλεκτροφωτισμός, τεχνικές υπηρεσίες κ.α.) σε όλες τις Δημοτικές Κοινότητες της Αθήνας.</p>
      <figure>
        <img src="https://www.epoli.gr/content/data/multimedia/images/nov_2019/Odokatharismos_Dhmos_Athinaiwn_2.JPG"/>
      </figure>
      <figure>
        <img src="https://www.epoli.gr/content/data/multimedia/images/nov_2019/Odokatharismos_Dhmos_Athinaiwn_3.JPG"/>
      </figure>
      <figure>
        <img src="https://www.epoli.gr/content/data/multimedia/images/nov_2019/Odokatharismos_Dhmos_Athinaiwn_4.JPG"/>
      </figure>
    </article>
  </body>
</html>