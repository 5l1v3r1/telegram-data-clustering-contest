<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-crimea/2821854-rosiani-poznimali-iz-zahoplenih-ukrainskih-suden-navit-unitazi-komanduvac-vms.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T10:40:00+00:00"/>
    <meta property="og:title" content="Росіяни познімали із захоплених українських суден навіть унітази - командувач ВМС"/>
    <meta property="og:description" content="Катери &quot;Бердянськ&quot;, &quot;Нікополь&quot; та буксир &quot;Яни Капу&quot; дуже повільно рухаються до територіальних вод України і орієнтовно через 16 годин прибудуть до місця дислокації. Українські кораблі були по-варварськи пошкоджені росіянами, які познімали навіть плафони, розетки й унітази."/>
  </head>
  <body>
    <article>
      <h1>Росіяни познімали із захоплених українських суден навіть унітази - командувач ВМС</h1>
      <h2>Катери "Бердянськ", "Нікополь" та буксир "Яни Капу" дуже повільно рухаються до територіальних вод України і орієнтовно через 16 годин прибудуть до місця дислокації. Українські кораблі були по-варварськи пошкоджені росіянами, які познімали навіть плафони, розетки й унітази.</h2>
      <address>
        <time datetime="2019-11-20T10:40:00+00:00">20 Nov 2019, 10:40</time>
      </address>
      <p>Про це в <a href="https://www.facebook.com/watch/?v=578963079539765">коментарі</a> Четвертому каналу повідомив командувач ВМС ЗСУ Ігор Воронченко.</p>
      <p>"На даний час вони тільки підходять до територіальних вод. 16 годин - і вони десь підійдуть. Це йде буксировка, швидкість дуже маленька. Вони своїм ходом не йдуть: росіяни їх угробили, познімали навіть плафони, розетки й унітази. Ми зараз усе покажемо всьому світу, варварське відношення росіян до цього", - заявив Воронченко.</p>
      <p>Як повідомляв Укрінформ, 25 листопада 2018 року російські кораблі в Керченській протоці атакували українські катери "Бердянськ", "Нікополь" та буксир "Яни Капу", які здійснювали плановий перехід від порту Одеси до порту Маріуполя. Під час агресивних дій Росії 24 українських <a href="https://www.ukrinform.ua/tag-moraki">моряки</a> були захоплені в полон, троє з них зазнали поранень.</p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2821355-povernuti-rosieu-korabli-vidpravlat-na-ekspertizu-stab-vms.html">Повернуті Росією кораблі відправлять на експертизу - штаб ВМС</a>
      </blockquote>
      <p>Підконтрольний Росії "суд" в окупованому Криму арештував всіх затриманих українських моряків та звинуватив їх у начебто незаконному перетині російського кордону (ч.3 ст.322 КК Росії, передбачає покарання у вигляді позбавлення волі до шести років). Всіх військовополонених доставили з Криму до московських СІЗО "Лефортово" та "Матросская тишина".</p>
      <p>Станом на 27 грудня 2018 р. затримані 24 українські моряки заявили слідству, що є військовополоненими.</p>
      <p>Міжнародний трибунал з морського права 25 травня 2019 р. зобов'язав Росію негайно звільнити всіх моряків, а також повернути Україні кораблі.</p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2821432-ukrali-tisacu-dolariv-povertaut-sto-linkavicus-pro-zahopleni-ukrainski-korabli.html">"Украли тисячу доларів, повертають сто": Лінкявічус — про захоплені українські кораблі</a>
      </blockquote>
      <p>7 вересня між Україною і Росією відбувся обмін у форматі 35 на 35, в рамках якого були звільнені 24 полонених моряки.</p>
      <p>18 листопада 2019 р. в акваторії <a href="https://www.ukrinform.ua/tag-corne-more">Чорного моря</a> почато процес з повернення згаданих українських кораблів. Їх передача відбулася в нейтральних водах. За українським буксиром "Яни Капу" та катерами "Бердянськ" і "Нікополь"з Одеси відправили буксири "Титан", "Гайдамака" та "Сапфір".</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2821078-povernenna-ukrainskih-korabliv-spriatime-progresu-normandskogo-formatu-nato.html">Столтенберг прокоментував повернення Росією захоплених українських кораблів</a>
      </blockquote>
      <p>В штабі ВМС ЗС України 19 листопада повідомили Укрінформу, що українські бронекатери "Бердянськ", "Нікополь" і буксир буксиру "Яни Капу" після повернення на базу національного військового флоту будуть піддані експертизі.</p>
    </article>
  </body>
</html>