<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/it/742691"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T10:41:00+00:00"/>
    <meta property="og:title" content="&quot;สมคิด&quot; จี้ กระทรวงดีอีเอส เร่ง 5 โครงการหลัก"/>
    <meta property="og:description" content="'สมคิด' จี้ กระทรวงดีอีเอส เร่ง 5 โครงการหลักหวั่นล้าช้าเกินกำหนด 'พุทธิพงษ์' รับลูก เล็งหารือบีโอไอ ขอสิทธิพิเศษเพิ่มเติมดึงนักลงทุนต่างชาติ"/>
  </head>
  <body>
    <article>
      <h1>"สมคิด" จี้ กระทรวงดีอีเอส เร่ง 5 โครงการหลัก</h1>
      <address>
        <time datetime="2019-11-20T10:41:00+00:00">20 Nov 2019, 10:41</time>
      </address>
      <p>
        <b>"สมคิด" จี้ กระทรวงดีอีเอส เร่ง 5 โครงการหลักหวั่นล้าช้าเกินกำหนด "พุทธิพงษ์" รับลูก เล็งหารือบีโอไอ ขอสิทธิพิเศษเพิ่มเติมดึงนักลงทุนต่างชาติ</b>
      </p>
      <p>วันนี้ (20 พ.ย. 62) ที่กระทรวงดิจิทัลเพื่อเศรษฐกิจและสังคม (ดีอีเอส) นายสมคิด จาตุศรีพิทักษ์ รองนายกรัฐมนตรีฝ่ายเศรษฐกิจ กล่าวภายหลังตรวจเยี่ยมกระทรวงดีอีเอสว่า กระทรวงดีอีเอสเป็นกระทรวงฯ ที่สำคัญทางเศรษฐกิจจึงอยากเร่งดำเนินโครงการที่สำคัญ ได้แก่ 1. เน็ตประชารัฐ ต้องเปิดให้เอกชนสามารถเชื่อมต่อเพื่อให้บริการกับประชาชนได้อย่างทั่วถึง ทั้งการศึกษา สาธารณสุข และสถานที่ท่องเที่ยว 2.เคเบิ้ลใต้น้ำระหว่างประเทศระบบใหม่ที่ล่าช้า เพราะพาร์ทเนอร์ต่างประเทศติดปัญหาการประสานงานภายในประเทศ จึงได้เสนอให้ทำเส้นที่มีอยู่แล้วคือเส้นทางจีน-ไทย ในการสร้างความร่วมมือร่วมกัน 3. ดิจิทัล พาร์ค ที่ต้องทำทีโออาร์ให้ชัดเจนในการดึงต่างชาติมาลงทุน 4.ผลักดันและสนับสนุนสตาร์ทอัพไทย ให้มีศักยภาพเทียบเท่ากับสิงคโปร์ ทั้งเรื่องกฎหมายในการส่งเสริมและการทำงานร่วมกับภาคเอกชน และ 5. การพัฒนาสมาร์ท ซิตี้ ในเมืองใหม่ </p>
      <figure>
        <img src="https://www.dailynews.co.th/admin/upload/20191120/news_hNeehclQQl180215_533.jpg?v=20191121157?v=7982"/>
      </figure>
      <p>นายพุทธิพงษ์ ปุณณกันต์ รัฐมนตรีว่าการกระทรวงดีอีเอส กล่าวว่า การเปิดให้เอกชนมาเชื่อมต่อโครงข่ายเน็ตประชารัฐนั้น บริษัท ทีโอที จำกัด (มหาชน) ดำเนินการซึ่งอยู่ระหว่างทำร่างสัญญาโอเพ่น แอ็คเซ็ส ให้สำนักงานอัยการสูงสุดตีความ ซึ่งโครงการนี้เป็นของกระทรวงฯ ไม่ใช่ทีโอที ดังนั้น กระทรวงฯ จะเป็นผู้กำหนดราคาเอง ส่วนความคืบหน้าในการหาเอกชนเข้ามาร่วมโครงการ ดิจิทัล พาร์ค นั้น ตอนนี้มีพาร์ทเนอร์ต่างประเทศรายใหญ่ที่สนใจร่วมลงทุนหลักหมื่นพันล่านบาทแล้ว 2-3 ราย ซึ่งในวันที่ 13 ธ.ค.นี้ จะหารือกับสำนักงานคณะกรรมการส่งเสริมการลงทุน (บีโอไอ) ในการขอสิทธิพิเศษเพิ่มเติมนอกจากภาษีที่ให้ เช่น การขยายพื้นที่นอกเหนือ อีอีซี เพิ่อเพิ่มความสะดวกในการทำงานต่อพาร์ทเนอร์ต่างชาติ และ การขยายธุรกิจใหม่ๆที่เกี่ยวกับดิจิทัลเพื่อให้สามารถรับสิทธิประโยชน์บีโอไอได้</p>
      <figure>
        <img src="https://www.dailynews.co.th/admin/upload/20191120/news_EBEKQiHhlO180304_533.jpg?v=20191121157?v=7588"/>
      </figure>
      <p>พ.อ.สรรพชัย หุวะนันทน์ กรรมการผู้จัดการใหญ่ บริษัท กสท โทรคมนาคม จำกัด (มหาชน) กล่าวว่า โครงการเคเบิ้ลใต้น้ำระหว่างประเทศเป็นโครงการที่พาร์ทเนอร์ต่างชาติล่าช้าเอง เป็นการสร้างเส้นใหม่จึงต้องใช้เวลา 2 ปี คาดว่าจะเสร็จภายในปี 2565 จึงล่าช้าเกินไปในการแข่งขันเพื่อดึงนักลงทุนมาลงทุนในประเทศ ดังนั้นรองนายกรัฐมนตรี จึงต้องการให้ประสานความร่วมมือในการเจรจาทำโครงการสายเคเบิ้ลกับประเทศจีน ที่จีนได้ลงทุนแล้วและพาดสายผ่านประเทศลาวมายังประเทศไทย ซึ่งประเทศไทยเคยเจรจากับจีนมาแล้วแต่ยังไม่ได้ข้อสรุป ดังนั้นประเทศไทยจึงจะเจรจากับประเทศลาวในการเป็นพาร์ทเนอร์เจรจาเรื่องราคากับประเทศจีนเพื่อหาลูกค้าผ่านทางเส้นทางนี้ คาดว่าจะสามารถหาข้อสรุปร่วมกันได้</p>
    </article>
  </body>
</html>