<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://iauto.lv/zinas/pasaule/33275-jaguar-i-pace-iegust-zelta-sturi-par-labako-krosoveru"/>
    <meta property="og:site_name" content="iAuto"/>
    <meta property="article:published_time" content="2019-11-20T10:44:00+00:00"/>
    <meta property="og:title" content="Jaguar I-Pace iegūst &quot;Zelta Stūri&quot; par labāko krosoveru"/>
    <meta property="og:description" content="Jaguar pilnībā elektriskais krosovers ieguvis Vācijas slavenāko automobiļu balvu – “Golden Steering Wheel” (“Zelta stūri”). I-PACE triumfēja vidēja izmēra krosoveru kategorijā, apsteidzot Audi Q3 un Seat Tarraco."/>
  </head>
  <body>
    <article>
      <h1>Jaguar I-Pace iegūst "Zelta Stūri" par labāko krosoveru</h1>
      <address><time datetime="2019-11-20T10:44:00+00:00">20 Nov 2019, 10:44</time> by <a rel="author">Inchcape</a></address>
      <p>Jaguar pilnībā elektriskais krosovers ieguvis Vācijas slavenāko automobiļu balvu – “Golden Steering Wheel” (“Zelta stūri”). I-PACE triumfēja vidēja izmēra krosoveru kategorijā, apsteidzot Audi Q3 un Seat Tarraco.</p>
      <p>Apvienotajā Karalistē projektētais un izstrādātais I-PACE tika radīts no baltas papīra lapas ar mērķi izveidot pasaulē labāko premium klases elektromobili un īstenu Jaguar autovadītāja automobili. Sporta automobiļa veiktspēja, nulles emisijas, izcila izsmalcinātība, kā arī pilnpiedziņas krosovera izmantojamība un praktiskums padara I-PACE par labāko izvēli savā segmentā.</p>
      <p>90 kWh litija jonu akumulators nodrošina nobraucamo attālumu līdz pat 292 jūdzēm (WLTP ciklā), un to no 0 % līdz 80 % iespējams uzlādēt vien 40 minūtēs (100 kW līdzstrāva). Divi vieglie, kompaktie un efektīvie Jaguar projektētie motori attīsta 400 ZS jaudu un 696 Nm ar tūlītēji izmantojamu griezes momentu, ļaujot no 0 līdz 60 jūdzēm stundā ieskrieties vien 4,5 sekundēs.</p>
      <p>Profesors sers Ralfs Spets (Ralf Speth), Jaguar Land Rover izpilddirektors, saņemot Jaguar I-PACE iegūto “Golden Steering Wheel” (“Zelta stūres”) balvu tās pasniegšanas ceremonijā Berlīnē, sacīja: “Jaguar Land Rover, īstenojot savu “Galamērķis – nulle” vīziju, ir uzstādījis ambiciozu mērķi – izveidot videi draudzīgu noslēgtā cikla ekonomiju. Jaguar I-PACE skaidri un radoši reprezentē mūsu vīziju – tas ir aizraujošs nulles emisiju elektromobilis.</p>
      <p>Kā Lielbritānijas premium klases automobiļu ražotājs priecājamies saņemt “Golden Steering Wheel” (“Zelta stūres”) balvu pasaules premium klases automobiļu tirgū, kur valda visaugstākās prasības un vissīvākā konkurence.</p>
      <p>Šī ir viena no daudzajām prestižajām balvām, ko I-PACE ir ieguvis. Šo atzinību izmantosim, lai pastiprinātu savus pūliņus un piedāvātu saviem klientiem iekārojamus un ļoti inovatīvus automobiļus.</p>
      <p>Pateicos lasītājiem un ekspertiem, kas, balsojot par I-PACE, ir atzinīgi novērtējuši mūsu dizainerus un inženierus par viņu drosmi un progresīvo domāšanu.”</p>
      <p>Četrdesmit trešās “Golden Steering Wheel” (“Zelta stūres”) apbalvojuma ieguvēju noteica miljoniem žurnāla “Auto Bild” un tā māsas izdevumu, kas tiek pārdoti vairāk kā 20 Eiropas valstīs, un svētdienas laikraksta “Bild am Sonntag” lasītāji, izvēloties savu favorītu. Saskaitot balsis, tika atlasīts 21 finālists (trīs finālisti septiņās kategorijās), kurus sacīkšu un testēšanas kompleksā “Lausitz-Ring” rūpīgi pārbaudīja sacīkšu braucēju, vadošo automobiļu žurnālistu un citu automobiļu ekspertu žūrija, īpašu uzmanību pievēršot braukšanas dinamikai, savienojamībai, dizainam un kopējām ekspluatācijas izmaksām.</p>
    </article>
  </body>
</html>