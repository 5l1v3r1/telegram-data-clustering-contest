<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/20/kerala-assembly-stopped-proceedings-due-to-udf-protest-over-police-lathicharge-against-shafi-parambil-mla.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-20T10:15:00+00:00"/>
    <meta property="og:title" content="ആക്രോശങ്ങളുമായി ഭരണ, പ്രതിപക്ഷ അംഗങ്ങള്‍ നേര്‍‍ക്കുനേര്‍; സഭ നിർത്തി"/>
    <meta property="og:description" content="തിരുവനന്തപുരം ∙ കെഎസ്‌യു മാര്‍ച്ചിനിടെ ഷാഫി പറമ്പില്‍ എംഎല്‍എ ഉള്‍പ്പെടെയുളളവര്‍ക്ക് മര്‍ദനമേറ്റതില്‍ പ്രതിഷേധിച്ചു നിയമസഭയില്‍ പ്രതിപക്ഷ ബഹളം..Kerala Assembly. United Democratic Front (UDF). Shafi Parambil. manorama online. manorama news.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>ആക്രോശങ്ങളുമായി ഭരണ, പ്രതിപക്ഷ അംഗങ്ങള്‍ നേര്‍‍ക്കുനേര്‍; സഭ നിർത്തി</h1>
      <address><time datetime="2019-11-20T10:15:00+00:00">20 Nov 2019, 10:15</time> by <a rel="author">മനോരമ ലേഖകൻ</a></address>
      <p>തിരുവനന്തപുരം ∙ കെഎസ്‌യു മാര്‍ച്ചിനിടെ ഷാഫി പറമ്പില്‍ എംഎല്‍എ ഉള്‍പ്പെടെയുളളവര്‍ക്ക് മര്‍ദനമേറ്റതില്‍ പ്രതിഷേധിച്ചു നിയമസഭയില്‍ പ്രതിപക്ഷ ബഹളം. ആക്രോശങ്ങളുമായി ഭരണ– പ്രതിപക്ഷ അംഗങ്ങള്‍ നേര്‍‍ക്കുനേര്‍ വന്നു. സ്പീക്കറുടെ ഇരിപ്പിടത്തിന് സമീപം കയറി പ്രതിപക്ഷം പ്രതിഷേധിച്ചതോടെ സഭ നിര്‍ത്തിവച്ചു.</p>
      <p>മുഖ്യമന്ത്രി പിണറായി വിജയൻ ചേംബറിലെത്തി സ്പീക്കർ പി.ശ്രീരാമകൃഷ്ണനുമായി ചർച്ച നടത്തി. കക്ഷി നേതാക്കളെ സ്പീക്കർ ചർച്ചയ്ക്കു വിളിച്ചു. സഭാ നടപടികളുമായി സഹകരിക്കാൻ കക്ഷിനേതാക്കളോടു സ്പീക്കർ അഭ്യർഥിച്ചു. വൈകാതെ സഭാ നടപടികൾ പുനഃരാരംഭിച്ചെങ്കിലും പ്രതിപക്ഷ പ്രതിഷേധത്തെ തുടർന്ന് സഭ ഇന്നത്തേക്കു പിരിഞ്ഞു. </p>
      <p>സഭ തടസപ്പെടുത്തിയ നാലു പേർക്കെതിരെ നടപടി ആലോചിക്കുകയാണെന്ന് സ്പീക്കർ അറിയിച്ചു. റോജി എം.ജോൺ, എൽദോസ് കുന്നപ്പള്ളി, ഐ.സി.ബാലകൃഷ്ണൻ, അൻവർ സാദത്ത് എന്നിവരാണ് ഡയസിൽ കയറിയത്. നാലു പേരും സഭാ മര്യാദകൾ ലംഘിച്ചെന്ന് സ്പീക്കർ പറഞ്ഞു.</p>
      <p>അടിയന്തരപ്രമേയത്തിന് അവതരണാനുമതി നിഷേധിച്ചതിന് പിന്നാലെയാണ് പ്രതിഷേധം ശക്തമായത്. അടിയന്തരപ്രമേയ നോട്ടിസ് അവതരിപ്പിച്ച് വി.ടി.ബല്‍റാം പ്രസംഗിച്ചപ്പോള്‍ ഭരണപക്ഷ ബെഞ്ചുകളില്‍ നിന്ന് പരിഹാസം ഉയര്‍ന്നിരുന്നു. ഇതിന് പിന്നാലെയാണ് ഇരുപക്ഷവും നേര്‍ക്കുനേര്‍ വന്നത്.</p>
      <p>മാര്‍ച്ചിനു നേരെ പൊലീസ് അക്രമം അന്വേഷിക്കാന്‍ സർക്കാർ ഉത്തരവിട്ടു. സംഭവത്തെ കുറിച്ച് അഡീഷനൽ ചീഫ് സെക്രട്ടറി അന്വേഷിക്കുമെന്ന് മന്ത്രി ഇ.പി.ജയരാജന്‍ പറഞ്ഞു. കെഎസ്‌യുക്കാര്‍ പൊലീസിനെ ആക്രമിച്ചെന്നും മന്ത്രി ആരോപിച്ചു. അതിക്രൂരമായ മര്‍ദനമെന്ന് പ്രതികരിച്ച ബൽറാം, മന്ത്രി പറഞ്ഞത് പൊലീസ് ഭാഷ്യമാണെന്നും തുറന്നടിച്ചു.</p>
      <p><b>English Summary</b>: Kerala assembly stopped proceedings due to UDF protest over police lathicharge against Shafi Parambil MLA</p>
    </article>
  </body>
</html>