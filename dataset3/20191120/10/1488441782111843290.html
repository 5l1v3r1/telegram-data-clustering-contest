<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/20/diagrammi-oneplus-8-683596/"/>
    <meta property="og:site_name" content="AndroidWorld"/>
    <meta property="article:published_time" content="2019-11-20T10:51:40+00:00"/>
    <meta property="og:title" content="OnePlus 8 con punch-hole camera e 4 fotocamere posteriori secondo nuovi diagrammi (foto)"/>
    <meta property="og:description" content="Un anonimo dirigente di OnePlus avrebbe fornito al sito True-Tech alcune interessanti informazioni su OnePlus 8 Pro, che sono molto..."/>
  </head>
  <body>
    <article>
      <h1>OnePlus 8 con punch-hole camera e 4 fotocamere posteriori secondo nuovi diagrammi (foto)</h1>
      <address><time datetime="2019-11-20T10:51:40+00:00">20 Nov 2019, 10:51</time> by <a rel="author" href="https://www.androidworld.it/author/nik0/" target="_blank">Nicola Ligas</a></address>
      <p>Un anonimo dirigente di OnePlus avrebbe fornito al sito <i>True-Tech</i> alcune interessanti informazioni su <a href="https://www.androidworld.it/tag/oneplus-8-pro/">OnePlus 8 Pro</a>, che sono molto in linea con i render diffusi <a href="https://www.androidworld.it/2019/10/18/oneplus-8-pro-onleaks-673295/">qualche settimana fa</a> da @OnLeaks, che molti avevano messo in dubbio. Ovvero: <b>doppia fotocamera frontale con foro nel display</b> e <b>4 fotocamere posteriori</b>: 3 unite assieme in modo affine a quanto visto su OnePlus 7/7T Pro, ed una al loro fianco.</p>
      <p>Oltre ad alcuni schemi dello smartphone stesso, ci sono una serie di specifiche che OnePlus ha preso in considerazione. Tra queste abbiamo appunto il <b>foro nel display</b>, che dovrebbe essere <a href="https://www.androidworld.it/2019/10/03/non-mai-presto-parlare-oneplus-8-primi-render-mostrano-un-foro-nel-display-foto-video-668582/">singolo su OnePlus 8</a> e doppio sulla variante Pro, la possibilità di usare un singolo <b>bilanciere del volume</b> anziché due tasti separati, l’assottigliamento delle cornici (superiore/inferiore in particolare), la <b>fotocamera ToF</b> sul retro (quella separata dal blocco delle altre tre) per un migliore bokeh, un <b>flash LED dual tone</b> al posto del tri tone attuale, ed altri dettagli per lo più estetici come la posizione delle antenne, il pulsante di accensione allungato, la capsula auricolare più larga.</p>
      <p>Sia chiaro che non bastano certo le informazioni condivise da un piccolo sito per fare una certezza, ma data la somiglianza con i render di @OnLeaks (che invece si sono nel corso del tempo rivelati sempre estremamente affidabili, in linea generale), valeva la pena nominarle. Il lancio di OnePlus 8 ed 8 Pro dovrebbe comunque essere ancora previsto per la <b>primavera 2020</b>, quindi abbiamo tutto il tempo per far sì che i rumor fioriscano: del resto sarebbe anche la stagione adatta. Voi credete in questa ricostruzione di OnePlus 8 Pro?</p>
      <p>Via: <a href="https://www.gsmarena.com/alleged_oneplus_8_pro_diagrams_leak_with_a_quadcamera_setup-news-40173.php">GSMarena</a></p>
      <p>Fonte: <a href="https://true-tech.net/oneplus/exclusive-oneplus-8-pro-product-diagram-leaks-showing-four-camera-sensors/">True-Tech</a></p>
    </article>
  </body>
</html>