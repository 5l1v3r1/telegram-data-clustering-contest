<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/kultur/i/dOagRB/tvnorge-tror-paa-vekst"/>
    <meta property="og:site_name" content="Aftenbladet"/>
    <meta property="article:published_time" content="2019-11-20T10:46:36+00:00"/>
    <meta property="og:title" content="TVNorge tror på vekst"/>
    <meta property="og:description" content="Strømmetjenesten Dplay skal fortsette å vokse, og seerandelene på hovedkanalen TVNorge skal opp. Det er ambisjonene, melder TVNorge og Discovery når planene for våren er klare."/>
  </head>
  <body>
    <article>
      <h1>TVNorge tror på vekst</h1>
      <h2>Strømmetjenesten Dplay skal fortsette å vokse, og seerandelene på hovedkanalen TVNorge skal opp. Det er ambisjonene, melder TVNorge og Discovery når planene for våren er klare.</h2>
      <address><time datetime="2019-11-20T10:46:36+00:00">20 Nov 2019, 10:46</time> by <a rel="author">NTB</a></address>
      <p>«Oppskriften består av mye norsk humor, et rekordstort antall nye programmer – og ikke minst sommer-OL i Tokyo, med den mest lovende norske deltakertroppen noensinne», heter det i pressemeldingen.</p>
      <p>– Vi kommer med et massivt underholdningstilbud til våre seere, og det hele toppes med det vi håper og tror kommer til å bli tidenes norske sommer-OL, sier Tine Austvoll Jensen, sjef for TVNorge og Discovery Networks.</p>
      <p>– Vi kommer også med en seks episoder lang dokumentarserie om Estonia-ulykken, der 852 mennesker mistet livet og de etterlatte fortsatt sitter igjen med en rekke ubesvarte spørsmål, sier programdirektør Magnus Vatn.</p>
      <h3>Humor</h3>
      <p>Humor skal fortsatt være et viktig TVNorge-kort, og blant programnyhetene finner vi «Aldri voksen», med Ine Jansen, Laila Goody, Christian Skolmen, Andrea Bræin Hovig, Fredrik Hallgren (fra svenske «Bonusfamilien»), Atle Antonsen og Kåre Conradi om bord.</p>
      <p>Om handlingen heter det at serien følger en gruppe venner fra ungdomstiden når de selv blir tenåringsforeldre. Med store barn i huset møter de sitt eget ungdoms-jeg i døra.</p>
      <p>Det vanker også nye sesonger av «Hvite gutter», Thomas Giertsen-serien «Helt perfekt», «Neste sommer», «Praktisk info med Jon Almaas» og «Brille». Sistnevnte program får ny programleder i form av Einar Tørnquist.</p>
      <h3>Tett på Solberg og Jan Thomas</h3>
      <p>Kjenninger som «4-stjerners middag», «Ja vi elsker camping», «Insider», «Insider FEM», og «Norske rednecks i Syden» kommer også tilbake med nye sesonger til våren.</p>
      <p>«Top Gear Norge» melder seg også – og beskrives som en helnorsk versjon, mens vi i «Team Solberg» kommer tett på Petter Solberg og familien hans.</p>
      <p>Videre skal vi få følge Jan Thomas på kjærlighetsjakt.</p>
    </article>
  </body>
</html>