<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/np/_hotiv-ubiti-novi-podrobici-u-spravi-pro-znuschannya-chinovnika-nad-sobakoyu/939023"/>
    <meta property="og:site_name" content="Gazeta.ua"/>
    <meta property="article:published_time" content="2019-11-20T10:40:00+00:00"/>
    <meta property="og:title" content="Хотів убити: нові подробиці у справі про знущання чиновника над собакою"/>
    <meta property="og:description" content="Директор державного архіву Хмельницької області Володимир Байдич, який влаштував страшну розправу над собакою, спробував позбутися покаліченої тварини і влаштувати &quot;покусану&quot; маму в лікарню заднім числом. Усе робив, аби уникнути покарання та виправдатися за жорстокий вчинок, вважає голова ..."/>
  </head>
  <body>
    <article>
      <h1>Хотів убити: нові подробиці у справі про знущання чиновника над собакою</h1>
      <address><time datetime="2019-11-20T10:40:00+00:00">20 Nov 2019, 10:40</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939023_w_300.jpg?v=0"/>
        <figcaption>Колишній заступник мера, директор Державного архіву Хмельницької області Володимир Байдич прив'язав собаку до автомобіля і протягнув 1,5 кілометра дорогою. Фото: Facebook/Олена Голубнича</figcaption>
      </figure>
      <p>Директор державного архіву Хмельницької області Володимир Байдич, який влаштував страшну розправу над собакою, спробував позбутися покаліченої тварини і влаштувати "покусану" маму в лікарню заднім числом.</p>
      <p>Усе робив, аби уникнути покарання та виправдатися за жорстокий вчинок, вважає голова ГО зоозахисників Хмельницького "Врятуй життя" <b>Олена Голубнича.</b> <br/><br/>"Поліцейські поділилися інформацією, що підозрюваний намагався 19 листопада оформити свою маму в лікарню заднім числом, щоб довести обгрунтованість свого жорстокого поводження. Мовляв, пес покусав маму, а син за неї заступився і вирішив покарати тварину", - повідомила Олена Голубнича, передають <a href="https://fakty.ua/324962-net-tela---net-dela-oskandalivshijsya-hmelnickij-chinovnik-zhivoder-popytalsya-ubit-sobaku-kotoruyu-volochil-na-cepi-za-mashinoj-foto">"Факти".</a></p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/regions/_vryatuvali-pokalichenogo-sobaku-yakogo-privyazali-na-lancyug-do-mashini-taksista/859130"/>
      </related>
      <p>Собаку хотіли приспати у ветеринарній клініці.</p>
      <p>"Його привезли приспати. Керівник нашої бригади швидкої ветеринарної допомоги Ірина привезла туди на операцію іншу собаку. І раптом бачить - під'їжджає машина, з неї виходить якийсь чоловік, волочить за собою забитий дерев'яний ящик. Приніс його до лікаря і дістав звідти собаку - ту саму, яку ми бачили на тому страшному відео в Красилові. І попросив лікаря зробити евтаназію, тобто приспати пса ", - додала зоозахисниця.</p>
      <p>У поліції відкрили кримінальне провадження за жорстоке поводження з твариною. Якщо суд визнає Володимира Байдича винним, йому загрожує до 8 років в'язниці.</p>
      <blockquote>Поблизу села Кузьмин в Красилівському районі Хмельницької області <a href="https://gazeta.ua/articles/np/_lapi-sterti-v-krov-chinovnik-15-km-volik-sobaku-za-mashinoyu/938826">водій 1,5 км волік по дорозі прив'язаного до автомобіля собаку</a>. Водієм виявився колишній заступник мера, а нині – директор Державного архіву Хмельницької області Володимир Байдич. Пес змушений був бігти за автомобілем свого "господаря". Небайдужі очевидці зупинили шкуродера і зажадали, щоб він відв'язав пса від машини, а після цього - викликали поліцію.</blockquote>
    </article>
  </body>
</html>