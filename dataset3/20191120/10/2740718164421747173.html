<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zmones.lt/naujiena/sergejus-ir-airine-maslobojevai-buvome-prarade-vilti-susilaukto-antrojo-vaiko.b9581174-0b82-11ea-9fe0-aa000054c883"/>
    <meta property="og:site_name" content="Žmonės"/>
    <meta property="article:published_time" content="2019-11-20T10:56:00+00:00"/>
    <meta property="og:title" content="Sergejus ir Airinė Maslobojevai: „Buvome praradę viltį susilaukto antrojo vaiko“"/>
    <meta property="og:description" content="Spalio 3-oji pasaulio kikbokso čempiono Sergejus Maslobojevo ir jo žmonos Airinės šeimoje nuo šiol – ypatinga diena."/>
  </head>
  <body>
    <article>
      <h1>Sergejus ir Airinė Maslobojevai: „Buvome praradę viltį susilaukto antrojo vaiko“</h1>
      <address><time datetime="2019-11-20T10:56:00+00:00">20 Nov 2019, 10:56</time> by <a rel="author">Žmonės.lt</a></address>
      <p>
        <b>Spalio 3-oji pasaulio kikbokso čempiono Sergejus Maslobojevo ir jo žmonos Airinės šeimoje nuo šiol – ypatinga diena.</b>
      </p>
      <p>Būtent tądien penkiametį Ramirą auginanti pora susilaukė antrojo sūnaus, kurį pavadino saulės šviesą simbolizuojančiu Raono vardu. Nors iš pirmo žvilgsnio tai – tiesiog džiugus įvykis, 32-ejų sportininkui ir ketveriais metais jaunesnės jo žmonos gyvenime jis simbolizuoja įveiktą labai sunkų etapą. Pora net ketverius metus negalėjo susilaukti taip trokštamos antrosios atžalos. „Buvo akimirkų, kai tikrai nusvirdavo rankos. Maniau, kad mums nelemta susilaukti antro vaiko. Jau visai rimtai galvojome kreiptis pas dirbtinio apvaisinimo specialistus“ – „Lietuvos ryto“ televizijos laidos kūrėjams jau šį vakarą atvirai prisipažįsta Airinė.</p>
      <figure>
        <img src="https://www.zmones.lt/photo/78dc4f5f-02de-11ea-9fe0-aa000054c883/1200x750s/sergejus-maslobojevas-su-seima-organizatoriu-nuotr-5dc69980101450-03465645.jpeg"/>
        <figcaption>Sergejus Maslobojevas su šeima / Organizatorių nuotr.</figcaption>
      </figure>
      <p>Garsus vyras įsitikinęs, kad dėl ilgų laukimo metų kaltas sportas: didelis stresas, fiziniai krūviai, įtampa ir griežtos sportininko dietos alino Sergejaus kūną. Kai atrodė, kad vilties jau nebėra Maslobojevų šeimą aplankė džiugi žinia. „Per šv. Valentino dieną Airinė man įteikė dovaną – du nėštumo testus. Kai įsitikinau, kad ji laukiasi, negalėjau tramdyti emocijų“, – tą dieną prisimena Sergejus.</p>
      <p>Šiandien garsus vyras jaučiasi ramus: „Mano didžiausia svajonė išsipildė. Po vyresniojo brolio netekties norėjau, kad mano Ramiras turėtų tai, ko aš vaikystėje netekau. Tikiuosi, juos sies toks pat stiprus ryšys, kaip ir mudu su broliu. Net ir po to, kai jį pasiglemžė Baltijos jūra“.</p>
      <p>Apie skaudžiausią praradimą ir svaiginančias pergales, šeimos dramą ir nemiegotas naktis – pasaulio čempionas S. Maslobojevas, kaip niekad – atviras.</p>
    </article>
  </body>
</html>