<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/politica/laffondo-del-m5s-su-berlusconi-e-il-re-dei-grandi-evasori-grazie-a-noi-fu-cacciato-dal-senato/"/>
    <meta property="og:site_name" content="fanpage.it"/>
    <meta property="article:published_time" content="2019-11-20T10:39:23+00:00"/>
    <meta property="og:title" content="L’affondo del M5s su Berlusconi: “È il re dei grandi evasori, grazie a noi fu cacciato dal Senato”"/>
    <meta property="og:description" content="L'attacco a Berlusconi arriva dal Blog delle Stelle: 'Quando abbiamo presentato la misura sul carcere per i grandi evasori Berlusconi è saltato dalla sedia. Lo diciamo e lo ribadiamo: chi non ha nulla da temere può stare tranquillo. Il messaggio che lanciamo a Silvio e compagnia è chiaro: l'impunità è finita'."/>
  </head>
  <body>
    <article>
      <h1>L’affondo del M5s su Berlusconi: “È il re dei grandi evasori, grazie a noi fu cacciato dal Senato”</h1>
      <h2>L’attacco a Berlusconi arriva dal Blog delle Stelle: “Quando abbiamo presentato la misura sul carcere per i grandi evasori Berlusconi è saltato dalla sedia. Lo diciamo e lo ribadiamo: chi non ha nulla da temere può stare tranquillo. Il messaggio che lanciamo a Silvio e compagnia è chiaro: l’impunità è finita”.</h2>
      <address><time datetime="2019-11-20T10:39:23+00:00">20 Nov 2019, 10:39</time> by <a rel="author" href="https://www.fanpage.it/author/annalisacangemi/" target="_blank">Annalisa Cangemi</a></address>
      <p>Il M5s attacca il leader di Forza Italia <b>Silvio Berlusconi</b>. Il Cavaliere viene definito<i> "il re dei grandi evasori"</i> sul Blog delle stelle, in un commento dedicato al tema del fisco<i>. "Dopo aver passato in rassegna alcuni casi di grandi evasori,</i> – <a href="https://www.ilblogdellestelle.it/2019/11/silvio-berlusconi-il-re-dei-grandi-evasori.html">si legge nel post </a>– <i>oggi ci occupiamo di un ‘grande protagonista' dell'aggiramento del fisco: <b>Silvio Berlusconi</b>, l'esponente delle istituzioni che vanta il record di frequentazione dei tribunali".</i></p>
      <p>
        <i>"Nell'agosto del 2013 l'ex cavaliere di Arcore venne condannato a 4 anni di detenzione per frode fiscale. 3 dei 4 anni gli sono stati scontati per via dell'indulto del 2006. Di che frode parliamo? 368 milioni di dollari di fondi neri incassati dalle società offshore di Berlusconi negli anni Novanta".</i>
      </p>
      <p><i>"Ma grazie a una delle tante leggi ad personam</i> – prosegue il M5S – <i>quella che porta il nome di Cirielli, l'accusa del processo ha potuto contestare solo 7,3 milioni di euro. Tutto il resto è andato in fumo per colpa della solita prescrizione su misura. Ecco il meccanismo fraudolento contestato al profeta della rivoluzione liberale e del "meno tasse per tutti": Mediaset faceva finta di comprare format e serie tv dal mercato americano a un prezzo maggiorato almeno di 10 volte".</i></p>
      <p><i>"Ovviamente non per regalare soldi a qualcuno</i> – insistono pentastellati – <i>ma per due scopi ben precisi: abbattere gli utili dichiarati al fisco italiano, così da pagare molte meno tasse, nascondere presso dei paradisi fiscali i soldi corrispondenti alla differenza tra prezzo reale e prezzo finto, su conti esteri intestati a società riconducibili a Berlusconi. In sintesi: il buon Silvio prendeva soldi di Mediaset e li dirottava nelle sue tasche, il tutto in nero".</i></p>
      <p><i>"In virtù di questa condanna</i> – continua il Blog delle stelle – <i>il 27 novembre 2013 Berlusconi venne cacciato dal Senato. Un risultato reso possibile grazie al MoVimento 5 Stelle, che era entrato in Parlamento soltanto da pochi mesi. In quella giornata fummo decisivi per espellere dalle istituzioni un ‘delinquente abituale e recidivo', come disse in aula la nostra Paola Taverna".</i> <i>"Ricordiamoci tutti che il signor Berlusconi poi l'ha fatta franca in altri processi grazie alla prescrizione o alle leggi che lui stesso ha fatto approvare dalla sua maggioranza in Parlamento. In due casi ha beneficiato della depenalizzazione del falso in bilancio approvata dal centrodestra e in sei casi (con accuse, tra le altre, di falso in bilancio e corruzione giudiziaria) si è salvato grazie alla prescrizione"</i>.</p>
      <p>
        <i>"Ovviamente quando abbiamo presentato la misura sul carcere per i grandi evasori Berlusconi è saltato dalla sedia e ha lanciato una campagna basata su menzogne e paura. Lo diciamo e lo ribadiamo: chi non ha nulla da temere può stare tranquillo. Il messaggio che lanciamo a Silvio e compagnia è chiaro: l'impunità è finita". </i>
      </p>
      <h3>La replica di Rotondi</h3>
      <p>Gianfranco Rotondi, presidente della fondazione Dc e vicepresidente del gruppo di FI alla Camera difende il leader azzurro dalle accuse: <i>"Non è polemica politica chiamare Berlusconi ‘re degli evasori' come fa oggi il blog delle stelle. È travisamento della realtà, il blog delle stelle si vergogni. Berlusconi ha versato al fisco miliardi, è da decenni tra i primi 4 contribuenti italiani e non sarà certo il blog patrocinante della nullafacenza retribuita a scalfire la sua immagine internazionale". </i></p>
    </article>
  </body>
</html>