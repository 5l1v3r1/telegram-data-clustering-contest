<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/trwa-kontrola-centralnego-biura-antykorupcyjnego-na-umcs/"/>
    <meta property="og:site_name" content="lublin112.pl"/>
    <meta property="article:published_time" content="2019-11-20T10:06:00+00:00"/>
    <meta property="og:title" content="Trwa kontrola Centralnego Biura Antykorupcyjnego na UMCS"/>
    <meta property="og:description" content="Delegatura Centralnego Biura Antykorupcyjnego w Lublinie powiadomiła w środę rano, że trwa kontrola na lubelskim UMCS. Ma ona związek z realizacją projektu pn. „Ecotech-Complex – człowiek, środowisko, produkcja”."/>
  </head>
  <body>
    <article>
      <h1>Trwa kontrola Centralnego Biura Antykorupcyjnego na UMCS</h1>
      <address>
        <time datetime="2019-11-20T10:06:00+00:00">20 Nov 2019, 10:06</time>
      </address>
      <p>
        <b>Delegatura Centralnego Biura Antykorupcyjnego w Lublinie powiadomiła w środę rano, że trwa kontrola na lubelskim UMCS. Ma ona związek z realizacją projektu pn. „Ecotech-Complex – człowiek, środowisko, produkcja”.</b>
      </p>
      <p>Wydział komunikacji społecznej CBA poinformował w środę rano, że Delegatura Centralnego Biura Antykorupcyjnego w Lublinie 24 października 2019 r. wszczęła kontrolę na Uniwersytecie Marii Curie-Skłodowskiej w Lublinie.</p>
      <p>Kontrola dotyczy realizacji projektu pn. „Ecotech-Complex – człowiek, środowisko, produkcja” finansowanego w ramach Programu Operacyjnego Innowacyjna Gospodarka 2007-2013, Oś Priorytetowa Infrastruktura Sfery B+R, Działanie Rozwój ośrodków o wysokim potencjale badawczym.</p>
      <p>W ramach tego projektu od 23 lipca 2008 r. do 31 grudnia 2015 r. za kwotę ponad 145 milionów złotych powstał w Lublinie przy ul. Głębokiej 39 obiekt infrastruktury badawczej o nazwie Centrum Ecotech-Complex o powierzchni 11 072 m2, wyposażony w nowoczesną aparaturę badawczą.</p>
      <p>Projekt jest wspólną inicjatywą 5 najważniejszych jednostek prowadzących działalność naukowo-badawczą na terenie województwa lubelskiego i podkarpackiego tj. UMCS w Lublinie, Uniwersytetu Medycznego w Lublinie, Instytutu Agrofizyki PAN z siedzibą w Lublinie, Politechniki Rzeszowskiej oraz Uniwersytetu Rzeszowskiego. Głównym celem powstania Centrum było stworzenie unikalnych warunków do prowadzenia badań naukowych i świadczenie usług badawczych na światowym poziomie.</p>
      <p>Badania miały być prowadzone przez interdyscyplinarne, wysoko kwalifikowane zespoły naukowe w oparciu o najnowocześniejszą aparaturę naukowo-badawczą. 32 mln zł kosztował zakup wysokopolowego skanera rezonansu magnetycznego o indukcyjności pola magnetycznego 7 Tesli do zaawansowanych badań mózgu i obrazowania innych obszarów anatomicznych w obrębie całego ciała. Jest to jedyne tego typu urządzenie w Polsce, jedno z nielicznych w Europie.</p>
      <p>Planowany termin zakończenia kontroli to 23 stycznia 2020 r. Kontrola prowadzone jest przez Centralne Biuro Antykorupcyjne w ramach ustawowych uprawnień.</p>
      <p>(fot. CBA)</p>
    </article>
  </body>
</html>