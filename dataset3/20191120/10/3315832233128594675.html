<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/d547330369137bcc/republica-moldova-va-initia-negocierile-de-semnare-a-unui-acord-cu-rusia-privind-asigurarea-cu-pensii.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-20T10:45:22+00:00"/>
    <meta property="og:title" content="Republica Moldova va iniția negocierile de semnare a unui acord cu Rusia privind asigurarea cu pensii"/>
    <meta property="og:description" content="Republica Moldova urmează să colaboreze cu Federația Rusă în domeniul asigurării cu pensii. Comisia politică externă și integrare europeană a aprobat, în ședința de astăzi, avizul consultativ privind inițierea negocierilor asupra proiectului Acordului dintre Republica Moldova și Federația Rusă în domeniul asigurării cu pensii."/>
  </head>
  <body>
    <article>
      <h1>Republica Moldova va iniția negocierile de semnare a unui acord cu Rusia privind asigurarea cu pensii</h1>
      <address><time datetime="2019-11-20T10:45:22+00:00">20 Nov 2019, 10:45</time> by <a rel="author">Jurnal.md</a></address>
      <p>
        <b>Republica Moldova urmează să colaboreze cu Federația Rusă în domeniul asigurării cu pensii. Comisia politică externă și integrare europeană a aprobat, în ședința de astăzi, avizul consultativ privind inițierea negocierilor asupra proiectului Acordului dintre Republica Moldova și Federația Rusă în domeniul asigurării cu pensii.</b>
      </p>
      <p>Scopul Acordului este asigurarea unui cadru de garanții de securitate socială pentru lucrătorii migranți din Republica Moldova, care desfășoară sau au desfășurat o activitate de muncă și/sau domicialiază pe teritoriul unuia sau ambelor Părți contractante ale Acordului.</p>
      <p>Acordul se va aplica pentru Republica Moldova în următoarele cazuri: pensia pentru limită de vârstă, cea de dizabilitate, de urmaș, pensia și indemnizația de dizabilitate cauzată de accidente de muncă sau boli profesionale, ajutorul de deces.</p>
      <p>În cazul Federației Ruse este vorba despre pensiile de asigurare pentru limită de vârstă, de dizabilitate, de asigurare de urmaș, plata fixă la o pensie de asigurare, majorarea plății fixe și suplimentul la o pensie de asigurare, pensiile și plățile de acumulare finanțate din fondurile de economii de pensii, pensiile sociale, suplimentul social la pensii și ajutorul social de deces.</p>
      <p>Acordul se va aplica persoanelor asigurate, cetățeni ai Republicii Moldova sau Federației Ruse, precum și membrilor famiilor acestora.</p>
      <p>Acordul propus va substitui actualul Acord între Guvernul Republicii Moldova și Guvernul Federației Ruse privind garanțiile drepturilor cetățenilor în domeniul asigurării cu pensii, semnat la 10 februarie 1995.</p>
      <p>Până în prezent, Republica Moldova a încheiat acorduri de securitate socială cu 13 state.</p>
    </article>
  </body>
</html>