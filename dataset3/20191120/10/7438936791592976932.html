<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/Vinklatova-SLK-Soutez-Pamatka-roku-oceni-nejlepsi-rekonstrukce-historickych-staveb-604014"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-20T10:13:00+00:00"/>
    <meta property="og:title" content="Vinklátová (SLK): Soutěž Památka roku ocení nejlepší rekonstrukce historických staveb"/>
    <meta property="og:description" content="Památka roku 2019. Soutěž s všeříkajícím názvem vyhlásilo Sdružení historických sídel Čech, Moravy a Slezska na svých internetových stránkách."/>
  </head>
  <body>
    <article>
      <h1>Vinklátová (SLK): Soutěž Památka roku ocení nejlepší rekonstrukce historických staveb</h1>
      <address>
        <time datetime="2019-11-20T10:13:00+00:00">20 Nov 2019, 10:13</time>
      </address>
      <p>
        <b>Památka roku 2019. Soutěž s všeříkajícím názvem vyhlásilo Sdružení historických sídel Čech, Moravy a Slezska na svých internetových stránkách.</b>
      </p>
      <p>Do soutěže se mohou přihlásit majitelé opravených staveb, které jsou významné z památkového, architektonického nebo urbanistického hlediska a dotvářejí prostředí, v němž se nalézají. Uzávěrka přihlášek je 10. ledna 2020. </p>
      <p>„Ocenění za nejlepší projekt a obnovu památky na celostátní úrovni je skutečně prestižní. Nejde ani tak o výši odměny, protože částka je, s ohledem na vysoké náklady obnov, spíše symbolická. Získat toto ocenění v konkurenci z celé země hlavně znamená, že se jedná skutečně o špičkovou kvalitu provedené rekonstrukce,“ uvedla Květa Vinklátová, radní pro kulturu, památkovou péči a cestovní ruch Libereckého kraje.</p>
      <p>Přihlásit lze například zámek, hrad, klášter, kostel, palác, radnici, divadlo, obytnou stavbu, charakteristickou část zástavby, brownfield, veřejný prostor či park. Soutěž je rozdělena do dvou kategorií: menší rekonstrukce do 2 milionů korun bez DPH a velké rekonstrukce, jejichž rozpočet tuto částku převýšil. </p>
      <p>Soutěž je dvoukolová. V prvním kole rozhodne o vítězných projektech v kraji a postupu do druhého kola krajská sekce Sdružení historických sídel Čech, Moravy a Slezska s účastí zástupce Asociace krajů České republiky a Národního památkového ústavu. Ve druhém kole rozhoduje o vítězných objektech v soutěži celostátní komise složená ze zástupců těchto organizací.</p>
      <p>Vítězové se mohou těšit na umělecké artefakty. V kategorii menších rekonstrukcí se s výhrou pojí odměna padesát tisíc korun, výherci kategorie velkých rekonstrukcí obdrží dvojnásobek. Ocenění a pět tisíc korun převezmou i krajští vítězové v každé kategorii.</p>
      <p>Cenu vítězům předá předseda Sdružení historických sídel Čech, Moravy a Slezska a zástupci partnerů na konferenci sdružení ve čtvrtek 26. března 2020 v Jihlavě.</p>
      <p>Vloni v soutěži zvítězil v první kategorii hrad Lukov, ve druhé Dačického dům v Kutné Hoře.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Vinklatova-SLK-Kostel-v-Horni-Rasnici-uvita-nove-andely-603416"/>
        <a href="https://www.parlamentnilisty.cz/politika/politici-volicum/Vinklatova-SLK-Festival-Den-poezie-v-Libereckem-kraji-zacina-v-sobotu-603328"/>
        <a href="https://www.parlamentnilisty.cz/politika/politici-volicum/Vinklatova-SLK-Galerie-hosti-vystavu-umeleckych-del-pro-beneficni-aukci-Nadace-EURONISA-601715"/>
        <a href="https://www.parlamentnilisty.cz/politika/politici-volicum/Vinklatova-SLK-Oblastni-galerie-vynalozi-na-restauraci-del-statisice-korun-I-diky-kraji-601415"/>
      </related>
    </article>
  </body>
</html>