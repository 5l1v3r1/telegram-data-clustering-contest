<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dainiksaveratimes.com/national/himachal/news/sentenced-to-3-years-for-torturing-wife-262709"/>
    <meta property="og:site_name" content="Dainik Savera Times"/>
    <meta property="article:published_time" content="2019-11-20T10:23:35+00:00"/>
    <meta property="og:title" content="पत्नी को प्रताड़ित करने के जुर्म में 3 वर्ष की सजा "/>
    <meta property="og:description" content="जिला एवं सत्र न्यायधीश राजेश तोमर की अदालत ने अशोक कुमार पुत्र रंगील सिंह निवासी गांव सियून डाकघर रायपुर तहसील भटियात जिला चम्बा को अपनी पत्नी को प्रताड़ित करने के जुर्म में मंगलवार को तीन वर्ष के कठोर कारावास की सजा सुनाई है। साथ ही उसे छह हजार रूपए जुमार्ना भी अदा करना होगा। जुमार्ना राशि अदा न करने की सूरत में उसे अतिरिक्त कारावास भुगतना होगा। मामले की पैरवी करते हुए जिला न्यायवादी विजय रेहलिया ने बताया कि अनीता देवी का विवाह 11 वर्ष पूर्व उक्त अशोक कुमार के साथ हुआ था। मृतक की एक बेटी और एक बेटा है। शादी के एक महीने बाद तक मृतक और आरोपी के बीच संबंध सौहार्दपूर्ण बने रहे। तत्पश्चात, शराब के प्रभाव में उसे आरोपी पति ने पीटना शुरू कर दिया।"/>
  </head>
  <body>
    <article>
      <h1>पत्नी को प्रताड़ित करने के जुर्म में 3 वर्ष की सजा </h1>
      <address><time datetime="2019-11-20T10:23:35+00:00">20 Nov 2019, 10:23</time> by <a rel="author">jaswal</a></address>
      <p>जिला एवं सत्र न्यायधीश राजेश तोमर की अदालत ने अशोक कुमार पुत्र रंगील सिंह निवासी गांव सियून डाकघर रायपुर तहसील भटियात जिला चम्बा को अपनी पत्नी को प्रताड़ित करने के जुर्म में मंगलवार को तीन वर्ष के कठोर कारावास की सजा सुनाई है। साथ ही उसे छह हजार रूपए जुमार्ना भी अदा करना होगा। जुमार्ना राशि अदा न करने की सूरत में उसे अतिरिक्त कारावास भुगतना होगा। मामले की पैरवी करते हुए जिला न्यायवादी विजय रेहलिया ने बताया कि अनीता देवी का विवाह 11 वर्ष पूर्व उक्त अशोक कुमार के साथ हुआ था। मृतक की एक बेटी और एक बेटा है। शादी के एक महीने बाद तक मृतक और आरोपी के बीच संबंध सौहार्दपूर्ण बने रहे। तत्पश्चात, शराब के प्रभाव में उसे आरोपी पति ने पीटना शुरू कर दिया।</p>
      <p>कई बार समझौता करने के बावजूद अशोक में कोई बदलाव न आया। अशोक ने अनीता को विवाह के अवसर पर स्त्रीधन के रूप में दिए गए टीवी को भी तोड़ दिया था। वह अपनी पत्नी के साथ क्रूरता से पेश आता था। उसकी पिटाई के परिणाम स्वरूप अनीता देवी का दो अक्तूबर 2016 को निधन हो गया था। पुलिस ने मामला दर्ज करने के बाद जांच पूरी की। जांच के बाद आरोपी के विरुद्ध न्यायालय में आरोप पत्र दायर किया गया था। इस मामले को साबित करने के लिए कुल 16 गवाहों की जांच की गई। तमाम दलीलों को सुनने के बाद माननीय न्यायालय ने अशोक को दोषी करार देते हुए भारतीय दंड संहिता की धरा 306 के तहत तीन वर्ष व पांच हजार रुपए और धारा 498ए के तहत एक वर्ष व एक हजार रुपए जुमार्ने की सजा सुनाई है। सभी सजाएं एक साथ चलेंगी।</p>
      <blockquote>DainikSavera APP डाउनलोड करें। <a href="https://play.google.com/store/apps/details?id=com.readwhere.whitelabel.dainiksavera">ANDROID</a> लिंक और <a href="https://itunes.apple.com/in/app/dainik-savera-times/id954789238?mt=8">iOS</a></blockquote>
      <p><b>Web Title:</b> Sentenced to 3 years for torturing wife</p>
    </article>
  </body>
</html>