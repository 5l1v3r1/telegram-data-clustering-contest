<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204677-popri-zayavi-bilogo-domu-do-ukrayini-ne-dijshlo-36-mln-vijskovoyi-dopomogi-zmi"/>
    <meta property="og:site_name" content="Mind UA"/>
    <meta property="article:published_time" content="2019-11-20T10:00:00+00:00"/>
    <meta property="og:title" content="Попри заяви Білого дому, до України не дійшло $36 млн військової допомоги – ЗМІ"/>
    <meta property="og:description" content="Це підтвердив і Пентагон і заявив, що решта коштів буде надана українській стороні «протягом найближчих тижнів»"/>
  </head>
  <body>
    <article>
      <h1>Попри заяви Білого дому, до України не дійшло $36 млн військової допомоги – ЗМІ</h1>
      <h2>Це підтвердив і Пентагон і заявив, що решта коштів буде надана українській стороні «протягом найближчих тижнів»</h2>
      <address>
        <time datetime="2019-11-20T10:00:00+00:00">20 Nov 2019, 10:00</time>
      </address>
      <p>Згідно з документами Пентагону, понад $35 млн із приблизно $400 млн військової допомоги, яку президент Дональд Трамп затримував, так і не були передані Україні. Замість цього, ця частина фінансування і зараз залишається на рахунках США. Про це пише <a href="https://www.latimes.com/politics/story/2019-11-19/documents-show-nearly-40-million-in-ukraine-aid-delayed-despite-white-house-assurances">LA Times</a>.</p>
      <p>Видання зазначає, що незрозуміло чому гроші не були передані Україні, хоча фінансовий рік у США закінчився 30 вересня. Члени  Конгресу також вимагають відповідей.</p>
      <p>Прес-секретар Пентагону підполковник Карла Глісон підтвердила, що Україна ще має отримати $36 млн, але відмовилась відповісти чому відбулась затримка. Вона додала, що гроші «обов’язково» будуть передані «протягом наступних кількох тижнів».</p>
      <p>Видання пише, що продовження затримання частини коштів може підірвати ключовий аргумент республіканців, які захищають Трампа,заявляючи, що гроші все ж були надані українській стороні, навіть без початку розслідування проти родини Байденів.</p>
      <p>Нагадаємо: <a href="https://mind.ua/news/20202459-spiker-palati-predstavnikiv-ssha-zayavila-pro-pochatok-proceduri-impichmentu-trampa">в США триває скандал</a>, який почався у зв'язку з телефонною розмовою президента США і його українського колеги Володимира Зеленського 25 липня. Дональда Трампа звинувачують у тому, що він намагався змусити Київ розпочати розслідування проти сина його потенційного суперника на президентських виборах в 2020 році Джозефа Байдена – Хантера. Одним із важелів тиску, як твердить низка високопоставлених чиновників, які дають свідчення в Конгресі, стало питання виділення військової допомоги для України.</p>
      <p>Зокрема, колишній співробітник Ради національної безпеки США Тім Моррісон, заявив, що  що <a href="https://mind.ua/news/20204553-impichment-trampa-oprilyudneni-novi-svidchennya-shchodo-jogo-rozmovi-z-zelenskim">часткове призупинення виплати</a> допомоги Україні було пов'язано з вимогою оголосити про намір провести розслідування щодо сім'ї Байдена і компанії Burisma.</p>
      <related>
        <h4>Також читайте</h4>
        <a href="https://mind.ua/news/20204690-v-polshchu-pribuv-tanker-z-amerikanskim-gazom-dlya-ukrayini"/>
        <a href="https://mind.ua/news/20204675-ukrayina-mae-pripiniti-spivpracyu-z-mvf-z-2023-i-zabezpechuvati-sebe-sama-markarova"/>
        <a href="https://mind.ua/news/20204674-chergovij-raund-tristoronnih-gazovih-konsultacij-vidbudetsya-v-bryusseli-sogodni"/>
      </related>
    </article>
  </body>
</html>