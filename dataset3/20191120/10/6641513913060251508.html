<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aydinlik.com.tr/abd-nin-nato-daimi-temsilcisi-nden-s-400-aciklamasi-turkiye-kasim-2019-1"/>
    <meta property="og:site_name" content="Aydınlık.com.tr"/>
    <meta property="article:published_time" content="2019-11-20T10:44:00+00:00"/>
    <meta property="og:title" content="ABD'nin NATO Daimi Temsilcisi'nden S-400 açıklaması"/>
    <meta property="og:description" content="ABD'nin NATO Daimi Temsilcisi'nden S-400 açıklaması | aydinlik.com.tr"/>
  </head>
  <body>
    <article>
      <h1>ABD'nin NATO Daimi Temsilcisi'nden S-400 açıklaması</h1>
      <address>
        <time datetime="2019-11-20T10:44:00+00:00">20 Nov 2019, 10:44</time>
      </address>
      <p>
        <b>ABD’nin NATO nezdindeki Daimî Temsilcisi, Türkiye'nin S-400'lerden geri adım atarak iyi bir müttefik olması konusunda umutlarını koruduklarını belirtti. Hutchison, 'Bir müttefikimizin topraklarına, hasıma ait askeri teçhizatları konuşlandırmaması temel bir prensibin gereğidir.' ifadelerini kullandı.</b>
      </p>
      <p>ABD’nin NATO nezdindeki Daimî Temsilcisi Büyükelçi Kay Bailey Hutchison, Türkiye’nin “ihtilafa” yol açan S-400’lerden geri adım atarak, iyi bir müttefik olmaya devam etmesi konusundaki umutlarını korumaya çalıştıklarını açıkladı. Büyükelçi Hutchison, Brüksel’de yarın yapılacak NATO dışişleri bakanları toplantısı öncesinde telekonferans brifingi düzenledi.</p>
      <p>
        <b>'ENDİŞELİYİZ'</b>
      </p>
      <p>DW Türkçe’nin “Cumhurbaşkanı Erdoğan, S-400’ler konusunda geri adım atmamakta kararlı olduklarını söyledi. Türkiye’nin Rusya ile gelişen ilişkilerini nasıl değerlendiriyorsunuz. Bu NATO’yu, siyasi ve güvenlik planlamalarını nasıl etkiliyor?” sorusunu yanıtlayan Hutchison, “Gayet tabii ki endişeliyiz” dedi.</p>
      <p>Hutchison, Türkiye’nin iyi bir müttefik olduğunu ve böyle kalmasını da umut ettiklerini söylemekle birlikte, S-400 meselesinin iki taraf arasında “şüpheye yer olmayacak bir ihtilaf konusu” oluşturduğunu kaydetti.</p>
      <p>
        <b>‘HASIMA AİT ASKERİ TEÇHİZAT’</b>
      </p>
      <p>ABD Büyükelçisi Hudson, “Türkiye’nin S-400’leri konuşlandırmaktan ve aktive etmekten geri adım atacağı yönündeki umudumuzu korumak istiyoruz. Bir müttefikimizin topraklarına, hasıma ait askeri teçhizatları konuşlandırmaması temel bir prensibin gereğidir. Ancak Türkiye’nin bunu yapıyor olması bizi tabii ki endişelendiriyor” diye konuştu.</p>
      <p>
        <b>'F-35'LER TÜRKİYE'DE UÇUŞ GERÇEKLEŞTİREMEZ'</b>
      </p>
      <p>Türkiye’nin Rusya’dan satın almış olduğu S-400 savunma sistemi nedeniyle NATO’nun müşterek çalışmasının akamete uğrayacağını savunan Hutchison, Türkiye’nin bu tercihinden ötürü F-35 projesinden çıkartıldığını hatırlattı.</p>
      <p>“Oysa biz F-35 projesinin Türkiye için devasa bir ekonomik değer olmasını umut etmiştik” diyen Hutchison, S-400 tercihi nedeniyle F-35’lerin Türkiye’de uçuş gerçekleştiremeyeceğini, Türkiye’nin de F-35’lerin üretim sürecinde yer alamayacağını yineledi.</p>
      <p>Kaynak: DW</p>
      <related>
        <h4>Benzer Haberler</h4>
        <a href="https://www.aydinlik.com.tr/dunya/2017-nisan/nikki-haley-yine-savas-tamtamlari-caldi"/>
        <a href="https://www.aydinlik.com.tr/turkiye-nin-bm-daimi-temsilcisi-nden-ateskes-cagrisi-dunya-eylul-2018"/>
        <a href="https://www.aydinlik.com.tr/abd-nin-nato-temsilcisi-turkiye-f-35-sisteminden-cikarilacak-dunya-haziran-2019"/>
        <a href="https://www.aydinlik.com.tr/abd-insan-haklari-ni-terk-etti-dunya-haziran-2018"/>
      </related>
    </article>
  </body>
</html>