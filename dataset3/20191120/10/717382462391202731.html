<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://amalfinotizie.it/vietri-sul-mare-aperto-il-bando-per-aderire-a-nonno-civico-ecco-come-partecipare/"/>
    <meta property="og:site_name" content="AmalfiNotizie.it"/>
    <meta property="article:published_time" content="2019-11-20T10:21:19+00:00"/>
    <meta property="og:title" content="Vietri sul Mare: aperto il bando per aderire a “Nonno Civico”. Ecco come partecipare"/>
    <meta property="og:description" content="E' stato approvato dal Comune di Vietri sul Mare il bando per la selezione del &quot;Nonno Civico&quot; con scadenza il 27 novembre 2019 a mezzogiorno."/>
  </head>
  <body>
    <article>
      <h1>Vietri sul Mare: aperto il bando per aderire a “Nonno Civico”. Ecco come partecipare</h1>
      <address><time datetime="2019-11-20T10:21:19+00:00">20 Nov 2019, 10:21</time> by <a rel="author" href="https://amalfinotizie.it/author/redazione-campania/" target="_blank">Redazione Campania</a></address>
      <p>E’ stato approvato dal Comune di Vietri sul Mare il bando per la selezione del <b>“Nonno Civico” con scadenza il 27 novembre 2019 a mezzogiorno.</b></p>
      <p>Il “Nonno Civico”, (i posti sono 8) assicurerà l’attività di vigilanza degli alunni presso i plessi scolastici elementari e medie per l’Anno scolastico 2019-2020, e coadiuverà il Comando di Polizia Municipale nelle più basilari operazioni di sorveglianza e gestione traffico.</p>
      <p>Il Progetto intende valorizzare e favorire momenti di scambi intergenerazionali attivi nonché percorsi di accompagnamento formativo con la collaborazione e con le autorizzazioni dei Dirigenti Scolastici per ogni scuola, oltre che espletare la “normale” attività di vigilanza sociale.</p>
      <p>L’iniziativa risponde a molteplici obiettivi che convergono nella finalità comune di promuovere una comunità solidale attraverso la costruzione di reti di solidarietà e più in generale nel miglioramento della qualità della vita dell’intera città.</p>
      <p>Nello specifico, dal punto di vista dei bambini e dei ragazzi, la presenza dei nonni non solo rende più sicuro il tempo di permanenza nelle adiacenze della scuola nei momenti di entrata e di uscita dalle lezioni, ma consente di elaborare una immagine più rassicurante e familiare dei luoghi abituali di vita, a dispetto dell’immagine negativa e pericolosa che le città hanno ormai assunto in particolare agli occhi dei bambini, spesso vittime di episodi di violenza di diverso genere.</p>
      <p>La presenza quotidiana dei Nonni Civici permette inoltre ai bambini di imparare a conoscere le persone anziane che hanno scelto di prendersi cura di loro in maniera del tutto gratuita e volontaria, testimoniando il senso di un impegno di solidarietà e altruismo.</p>
      <p>I requisiti per essere ammessi a prestare la propria opera in attività di volontariato (Nonni Civici) sono:</p>
      <ul>
        <li>residenza e/o domicilio nel Comune di Vietri sul Mare;</li>
        <li>idoneità sotto l’aspetto psico-fisico, in relazione all’attività da svolgere;</li>
        <li>assenza di condanne penali e procedimenti in corso;</li>
        <li>età, alla data di presentazione della domanda, compresa tra i 55 anni e 75 anni, sia per le donne che per gli uomini</li>
        <li>non è obbligatorio essere ex appartenenti alle forze dell’ordine ma ad essi sarà attribuito un punteggio superiore nella valutazione finale.</li>
      </ul>
      <p>La partecipazione al Progetto “Nonno Civico” è a titolo gratuito. Gli interessati dovranno presentare domanda presso l’ufficio del Protocollo Generale del Comune di Vietri sul Mare. La domanda deve presentarsi in carta semplice, indirizzata al Responsabile del Comando Polizia Locale Avv. Antonio Barbuti, su modelli ritirabili presso gli uffici del Comando di Polizia Locale e sul sito istituzionale dell’Ente e deve essere corredata da</p>
      <ul>
        <li> certificato rilasciato del medico di base dell’ASL competente per territorio, da cui risulta l’idoneità psico-fisica allo svolgimento dell’attività;</li>
        <li> autocertificazione ai sensi del D.P.R. n 445 /2000 di non aver riportato condanne penali e di non aver procedimenti penali in corso.</li>
        <li>La selezione avverrà ad intuitu personae; dopo la verifica delle domande pervenute, i richiedenti dovranno sostenere un colloquio a cura dei Servizi Sociali per valutarne le attitudini.</li>
      </ul>
      <p>I n° 8 Nonni Civici selezionati seguiranno un corso di formazione a cura del Comando di<br/>Polizia Municipale al fine di essere indottrinati circa le basilari nozioni di mobilità e gestione del traffico, nonché le norme comportamentali da seguire durante l’esercizio della propria funzione;</p>
      <p>Durante i primi 15 (quindici) giorni di attività i Nonni Civici saranno affiancati dagli agenti di P.M., i quali avranno cura di coordinare le operazioni e assicurarsi che il personale<br/>selezionato risponda alle esigenze richieste, segnalando eventuali disservizi o necessità<br/>particolari.</p>
      <p>E’ possibile trovare il bando completo e la domanda di adesione sul sito del Comune di Vietri sul Mare o cliccando <a href="http://www.comune.vietri-sul-mare.sa.it/">qui.</a></p>
    </article>
  </body>
</html>