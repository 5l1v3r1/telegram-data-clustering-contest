<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829043.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T10:39:00+00:00"/>
    <meta property="og:title" content="برف و باران در محورهای تهران-شمال و برخی جاده‌ها‌"/>
    <meta property="og:description" content="ایمان محرابی‌نیا در گفت‌‌وگو با فارس در تشریح آخرین وضعیت ترافیکی جاده‌های کشور‌، اظهار داشت: در حال حاضر رصد تردد در جاده‌ها از طریق 794 دستگاه دوربین نظارت تصویری و 1861 دستگاه ترددشمار انجام می‌شود."/>
  </head>
  <body>
    <article>
      <h1>برف و باران در محورهای تهران-شمال و برخی جاده‌ها‌</h1>
      <address>
        <time datetime="2019-11-20T10:39:00+00:00">20 Nov 2019, 10:39</time>
      </address>
      <p>مقام مسئول مرکز مدیریت راه‌ها با اشاره به بارش‌ برف و باران در ‌محورهای کندوان، هراز و فیروزکوه، گفت: هم‌اکنون در محورهای استان‌های مازندران، تهران، البرز، گلستان، زنجان، گیلان، قزوین، همدان و سمنان شاهد بارش برف و باران هستیم.</p>
      <p>ایمان محرابی‌نیا در گفت‌‌وگو با فارس در تشریح آخرین وضعیت ترافیکی جاده‌های کشور‌، اظهار داشت: در حال حاضر رصد تردد در جاده‌ها از طریق 794 دستگاه دوربین نظارت تصویری و 1861 دستگاه ترددشمار انجام می‌شود.</p>
      <p>وی اضافه کرد: ‌طبق‌ آخرین اطلاعات حاصل از رصد 1861 دستگاه ترددشمار جاده‌ای، در شبانه‌روز گذشته کل تردد ثبت شده در جاده‌ها نسبت ‌به روز‌قبل 5.1 درصد افزایش دارد، در همین مدت سهم وسایل نقلیه سنگین در ترافیک راه‌ها 16.5 درصد، بیشترین ‌تردد بین ساعات 16 تا 17 و کمترین تردد بین ساعات 3 تا 4 ‌صبح ثبت شد.</p>
      <p>
        <b>‌* آخرین وضعیت ترافیکی ‌محورهای منتهی به شمال کشور‌</b>
      </p>
      <p>مسؤول سالن عملیات مرکز مدیریت راه‌ها بیان کرد: طبق اطلاعات دوربین‌های نظارت تصویری، هم‌اکنون ترافیک در مسیر رفت و برگشت‌ محورهای فیروزکوه، کندوان، هراز‌ و‌ آزادراه قزوین-رشت روان است.</p>
      <p>محرابی‌نیا همچنین از بروز ترافیک نیمه‌ سنگین در آزادراه قزوین-کرج مقطع ساسانی خبر داد.</p>
      <p>
        <b>* آخرین وضعیت جوی محورهای مواصلاتی کشور</b>
      </p>
      <p>وی اظهار داشت: دوربین‌‌های نظارت تصویری بارش‌ برف و باران در ‌محورهای کندوان، هراز و فیروزکوه و بارش باران در آزادراه قزوین-رشت نشان می‌دهد.</p>
      <p>مسؤول سالن عملیات مرکز مدیریت راه‌ها همچنین از بارش برف و باران در محورهای استان‌های مرکزی، مازندران، تهران، البرز، گلستان، زنجان، گیلان، قزوین، همدان، سمنان، خراسان شمالی و کرمانشاه خبر داد.</p>
      <p>محرابی‌نیا اضافه کرد: همچنین در جاده‌های استان‌های ‌استان‌های خراسان رضوی و خراسان جنوبی باران می‌بارد.</p>
      <p>وی تأ‌کید کرد: راننده‌ها برای ‌تردد در محورهای کوهستانی زنجیر چرخ و تجهیزات زمستانی داشته باشند.</p>
      <p>
        <b>* محدودیت‌ ترافیکی جاده‌های منتهی به شمال تا شنبه 2 آذر ‌          </b>
      </p>
      <p>مسؤول سالن عملیات مرکز مدیریت راه‌ها اظهار داشت: تردد موتورسیکلت از ساعت 12 ظهر امروز تا ساعت 6 روز شنبه دوم آذرماه از محورهای کندوان، فیروزکوه،‌ هراز و جاده تهران-سمنان-مشهد و بالعکس ممنوع است‌.</p>
      <p>محرابی‌نیا گفت: در محور کندوان تردد خودرو از ساعت 13 روز جمعه یکم آذر تا ساعت 2 ‌بامداد روز شنبه دوم آذر از کرج به سمت مرزن آباد ممنوع است، با اعلام پلیس راه تردد از ساعت 17 روز جمعه تا ساعت 2 بامداد روز شنبه دوم آذر از مرزن‌آباد به سمت کرج یک طرفه خواهد بود.</p>
      <p>مسؤول سالن عملیات مرکز مدیریت راه‌ها ادامه داد: در محور کندوان‌ تردد‌ تریلر و کامیون‌ کماکان ممنوع است.</p>
      <p>وی افزود: در محور هراز تردد تریلرها کماکان ممنوع است همچنین تردد کامیون غیر از حاملین مواد سوختی و فاسد شدنی از ساعت 12 تا 24 امروز چهارشنبه و همچنین از ساعت 6 تا 24 دو روز آینده‌ ممنوع است.</p>
      <p>
        <b>* انسداد 9 جاده ‌به دلیل نبود ایمنی</b>
      </p>
      <p>محرابی‌نیا بیان کرد: ‌در حال حاضر جاده فرعی شمشک - دیزین‌، محور رامیان- اولنگ - شاهرود، محور قدیم خرم‌آباد-پل دختر‌، محور شهداد-اندوهجرد و جاده شهداد-نهبندان‌‌ به دلیل نبود ایمنی کافی مسدود است.</p>
      <p>مسؤول سالن عملیات مرکز مدیریت راه‌ها افزود: همچنین محور‌ سی سخت-پادنا در استان کهگیلویه و بویراحمد‌؛ جاده وازک-بلده در استان مازندران، محور پونل -خلخال در استان‌های گیلان و اردبیل و محور گنجنامه-توسرکان در استان همدان به دلیل نبود ایمنی کافی مسدود ‌است.</p>
      <p>
        <b>* آزادراه‌‌ ‌‌‌کرج‌-قزوین پرترددترین جاده‌‌ کشور</b>
      </p>
      <p>وی اظهار کرد: در ‌24 ساعت گذشته بیشترین تردد در‌  آزادراه ‌کرج-قزوین، آزادراه ‌قزوین-کرج‌ و آزادراه پاکدشت-تهران‌‌ ثبت شد.</p>
    </article>
  </body>
</html>