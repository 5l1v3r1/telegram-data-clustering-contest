<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.footboom.com/ukrainian/high/1574247006-roman-sanzhar-match-z-olimpikom-bude-dlia-mene-pryntsypovym.html"/>
    <meta property="og:site_name" content="Footboom.com"/>
    <meta property="article:published_time" content="2019-11-20T10:46:00+00:00"/>
    <meta property="og:title" content="Роман Санжар: &quot;Матч з &quot;Олімпіком&quot; буде для мене принциповим&quot;"/>
    <meta property="og:description" content="Головний тренер &quot;Карпат&quot; Роман Санжар в коментарі прес-службі клубу розповів про підготовку команди до матчу 15-го туру чемпіонату України з &quot;Олімпіком&quot; (24 листопада, початок – о 14:00)."/>
  </head>
  <body>
    <article>
      <h1>Роман Санжар: "Матч з "Олімпіком" буде для мене принциповим"</h1>
      <address><time datetime="2019-11-20T10:46:00+00:00">20 Nov 2019, 10:46</time> by <a rel="author" href="https://www.footboom.com/news/author/%D0%9E%D0%BB%D0%B5%D0%B3+%D0%A1%D0%B5%D0%BC%D0%B5%D0%BD%D1%87%D0%B5%D0%BD%D0%BA%D0%BE" target="_blank">Олег Семенченко</a></address>
      <p>Головний тренер "Карпат" Роман Санжар в коментарі <i>прес-службі </i>клубу розповів про підготовку команди до матчу 15-го туру чемпіонату України з "Олімпіком" (24 листопада, початок – о 14:00).</p>
      <p>
        <b>– Романе Миколайовичу, як минула для "Карпат" пауза у зв’язку з матчами збірних?</b>
      </p>
      <p>– Ми активно і продуктивно попрацювали. Так, у нас не було спарингу, однак ми провели двосторонку, залучили багатьох виконавців. Усім надали ігрову практику. Хлопці викладалися, старалися і провели хорошу підготовку.</p>
      <p>
        <b>– Протистояння з "Олімпіком" через дискваліфікацію точно пропустить Тім Халл, також з усіма протягом тижня не займалися Олексій Гуцуляк та Олександр Кучер. Решта футболістів готові до поєдинку?</b>
      </p>
      <p>– Деякі виконавці мають мікротравми, однак працюють у загальній групі. Гуцуляк і Кучер також тренуються, щоправда, тільки по власному графіку.</p>
      <p>
        <b>– Чи зможе Кучер ще зіграти в цьому році?</b>
      </p>
      <p>– Все залежить від того, чи не турбуватиме Сашка травма. Тільки тоді варто буде аналізувати його кондиції в тренувальному процесі. Те саме стосується Гуцуляка.</p>
      <p>
        <b>– Якщо вести мову про персоналії, то цікаво було б почути вашу думку щодо Фране Войковіча, який на початку своєї кар’єри в "Карпатах" отримував більше ігрового часу, а зараз лише зрідка виходить на заміну.</b>
      </p>
      <p>– Все залежить від самого гравця. Я звертаю увагу на старання кожного футболіста в тренувальному процесі й роблю відповідні висновки. Я розраховую на Фране і розглядаю його, як гравця основної обойми. Не все у нього вдається, зокрема, через ушкодження. Можливо, на певному етапі Войковіч програв конкуренцію. Попри це, в матчі з "Маріуполем" він доволі непогано ввійшов у гру.</p>
      <p>
        <b>– Марвін Мартінс на старті сезону діяв яскравіше, однак в останніх поєдинках не брав на себе лідерські функції. Чи згідні з цим?</b>
      </p>
      <p>– Думаю, що в цьому є раціональність. Марвін справді на початку чемпіонату виглядав краще. Я вважаю, що цьому є певне пояснення. Мартінс традиційно їздить до збірної Люксембургу і це впливає на його фізичну форму. Протягом останнього часу він тричі вирушав у розташування збірної, однак не мав стабільної ігрової практики. Якщо Халл, наприклад, виходив нещодавно проти Сербії, то з Марвіном інша ситуація. В цей час у Львові команда працює, отримує навантаження і має змогу потім перебувати в оптимальній формі. Мартінс цей підготовчий період пропускає і не бере участі в матчах.</p>
      <p>
        <b>– "Карпати" є наймолодшою командою Favbet Ліги, якщо брати до уваги показники за 14 зіграних турів. До тренувань з основою ви стабільно залучаєте молодь. Які враження від роботи дублерів?</b>
      </p>
      <p>– Ми уважно стежимо за молодими хлопцями і постійно залучаємо їх до тренувального процесу з головною командою. Саме таким чином вони можуть зростати і звикати до серйозніших вимог. Як на мене, в такому разі процес адаптації минатиме швидше і ефективніше. У нас чимало хлопців, які прогресують: Веремієнко, Лях, Деда, Абукар... Незважаючи на юний вік і пристойну конкуренцію, хлопці отримують місце у складі. Загалом роботою молоді я задоволений.</p>
      <p>
        <b>– Після гри в Маріуполі ви звернули увагу на потребу в тому, щоб досвідчені гравці тягнули за собою молодь.</b>
      </p>
      <p>– Така необхідність справді існує. У нас багато молоді навіть серед легіонерів: Кіриленка, Лейоус, Дженнінгс. Їм по 19-20 років, вони лише формуються і перебувають на стадії переходу з юнацького футболу до дорослого. Взяти того ж Гуцуляка, якому лише 21 рік, проте він вважається досвідченим через те, що давно виступає в УПЛ.</p>
      <p>
        <b>– Чи існує в роздягальні брак лідерів?</b>
      </p>
      <p>– Наша команда лише формується. У нас є футболісти, які беруть на себе ці лідерські якості й отримують додаткову впевненість. Новим хлопцям треба час. Єгор Назарина бере на себе лідерські якості, він не любить програвати. Ті ж Дмитро Кльоц, Сергій Вакуленко та Владислав Дубінчак ведуть за собою партнерів. Колектив формується і я впевнений, що в майбутньому хлопці ще більше розкриються і отримають додаткову впевненість на футбольному полі.</p>
      <p>
        <b>– Ви віддали багато років "Олімпіку" і в якості футболіста, і в якості тренера. Недільна зустріч з донеччанами на "Україні" стане для вас першою після того, як ви залишили рідний клуб. Футболістів традиційно у таких випадках запитують, чи буде ця гра принциповою. Для вас, як тренера, це особливе протистояння?</b>
      </p>
      <p>– Не хочу налаштовуватися саме таким чином, хоча не варто приховувати того факту, що поєдинок буде принциповим для обох команд і для мене, зокрема. Справа навіть не у тому, хто буде нашим суперником. Важливо те, що до завершення року залишилося лише чотири тури. В рамках найближчого туру до Львова приїде "Олімпік" і для "Карпат" це шанс здобути три очки. Вони нам дуже необхідні.</p>
      <p>
        <b>– У складі донецької команди є кілька футболістів, які виступали під вашим керівництвом. Підтримуєте стосунки з ними?</b>
      </p>
      <p>– Найтісніше контактуємо з Дмитром Гришком. Звичайно, що відбувається це не дуже часто – у кожного свої справи. Однак буду радий зустрітися з Дмитром та іншими хлопцями.</p>
      <p>
        <b>– Вісенте Гомес кілька місяців тому очолив "Олімпік" і суттєво покращив становище команди. Помітна тренерська рука?</b>
      </p>
      <p>– Думаю, що з його приходом "Олімпік" справді змінився на краще. Робота Вісенте Гомеса приносить результат, про це всі говорять. Як на мене, "Олімпік" не випадково набрав ці очки, злетів у турнірній таблиці і виглядає потужним суперником. На нас очікує непростий двобій.</p>
      <related>
        <h4>Читайте также:</h4>
        <a href="https://www.footboom.com/ukrainian/high/1573318026-roman-sanzhar-deiaki-hravtsi-ne-vykonuiut-moikh-nastanov-ale-ye-taki-khloptsi-yak-deda.html"/>
        <a href="https://www.footboom.com/ukrainian/high/1572709542-roman-sanzhar-u-nas-buv-plan-na-hru-yakyi-zlamavsia-na-9-y-khvylyni.html"/>
      </related>
    </article>
  </body>
</html>