<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187349/"/>
    <meta property="og:site_name" content="Janam TV"/>
    <meta property="article:published_time" content="2019-11-20T10:12:51+00:00"/>
    <meta property="og:title" content="ഡിസംബർ ഒന്ന് മുതൽ കാരുണ്യ ഇൻഷ്വറൻസ് സുരക്ഷ പദ്ധതി പ്രകാരമുള്ള ചികിത്സ നൽകില്ലെന്ന് സ്വകാര്യ ആശുപത്രികൾ ; നൽകാനുള്ളത് 50 കോടി രൂപ"/>
    <meta property="og:description" content="കൊച്ചി : ഡിസംബർ ഒന്ന് മുതൽ കാരുണ്യ ഇൻഷ്വറൻസ് സുരക്ഷ പദ്ധതി പ്രകാരമുള്ള ചികിത്സ നൽകില്ലെന്ന് സ്വകാര്യ ആശുപത്രി ഉടമകൾ പ്രഖ്യാപിച്ചതോടെ ചർച്ചയ്ക്കൊരുങ്ങി"/>
  </head>
  <body>
    <article>
      <h1>ഡിസംബർ ഒന്ന് മുതൽ കാരുണ്യ ഇൻഷ്വറൻസ് സുരക്ഷ പദ്ധതി പ്രകാരമുള്ള ചികിത്സ നൽകില്ലെന്ന് സ്വകാര്യ ആശുപത്രികൾ ; നൽകാനുള്ളത് 50 കോടി രൂപ</h1>
      <address><time datetime="2019-11-20T10:12:51+00:00">20 Nov 2019, 10:12</time> by <a rel="author">Janam TV Web Desk</a></address>
      <p>കൊച്ചി : ഡിസംബർ ഒന്ന് മുതൽ കാരുണ്യ ഇൻഷ്വറൻസ് സുരക്ഷ പദ്ധതി പ്രകാരമുള്ള ചികിത്സ നൽകില്ലെന്ന് സ്വകാര്യ ആശുപത്രി ഉടമകൾ പ്രഖ്യാപിച്ചതോടെ ചർച്ചയ്ക്കൊരുങ്ങി സംസ്ഥാന സർക്കാർ .</p>
      <p>ആരോഗ്യ സുരക്ഷ പദ്ധതി പ്രതിസന്ധിയിലേക്ക് നീങ്ങുന്ന സാഹചര്യത്തിലാണ് കേരള പ്രൈവറ്റ് ഹോസ്പിറ്റൽ അസോസിയേഷൻ പ്രതിനിധികളെ സർക്കാർ ചർച്ചയ്ക്ക് വിളിച്ചത് . വെള്ളിയാഴ്ച്ച തിരുവനന്തപുരത്ത് അസോസിയേഷൻ സംഘം മുഖ്യമന്ത്രിയെ കാണും.</p>
      <p>സംസ്ഥാന സർക്കാർ നടത്തിവന്ന കാരുണ്യ ബെനവെലന്‍റ്, സുകൃതം, ആർ എസ് പി വൈ തുടങ്ങിയ പദ്ധതികളും കേന്ദ്ര സർക്കാരിന്‍റെ ആയുഷ്മാൻ പദ്ധതിയും ചേർന്നാണ് കാരുണ്യ ആരോഗ്യ സുരക്ഷ പദ്ധതിക്ക് രൂപം നൽകിയത്. നിലവിൽ 35 ലക്ഷം പേർക്കാണ് പദ്ധതിയുടെ പ്രയോജനം ലഭിക്കുന്നത് .</p>
      <p>ഒന്നാം ഘട്ടത്തിലെ 90 കോടി രൂപ മാത്രമാണ് വിഹിതമായി ഇതുവരെ സംസ്ഥാന സർക്കാർ നൽകിയത് . രണ്ടാം ഘട്ടത്തിലെ തുക ഇതു വരെയും സർക്കാർ കൈമാറിയിട്ടില്ല. ഇതാണ് പ്രതിസന്ധിക്ക് കാരണം. 50 കോടി രൂപ ചികിത്സ തുകയായി ആശുപത്രികൾക്ക് ലഭിക്കേണ്ടതുണ്ട്. ഇത് ഉടൻ നൽകണമെന്നാണ് ഹോസ്പിറ്റൽ അസോസിയേഷന്റെ ആവശ്യം.</p>
    </article>
  </body>
</html>