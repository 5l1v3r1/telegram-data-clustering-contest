<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/sports/futbols/futbola-izlases-galvenais-treneris-stojanovics-si-uzvara-bija-pelnita.a339003/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-20T10:45:00+00:00"/>
    <meta property="og:title" content="Futbola izlases galvenais treneris Stojanovičs: Šī uzvara bija pelnīta"/>
    <meta property="og:description" content="Uzvara pār Austriju un uz pozitīvas nots noslēgtais kvalifikācijas turnīrs Latvijas futbola izlasei bija svarīgi gan pārliecības iegūšanai, gan plašākā kontekstā, Latvijas Futbola federācija (LFF) citē valstsvienības galvenā trenera, slovēņu speciālista Slavišas Stojanoviča viedokli pēc Latvijas izlases uzvaru ar 1:0 pār Austriju, izcīnot pirmo uzvaru Eiropas čempionāta kvalifikācijas ciklā."/>
  </head>
  <body>
    <article>
      <h1>Futbola izlases galvenais treneris Stojanovičs: Šī uzvara bija pelnīta</h1>
      <address><time datetime="2019-11-20T10:45:00+00:00">20 Nov 2019, 10:45</time> by <a rel="author">Ludmila Glazunova</a></address>
      <p>
        <b>Uzvara pār Austriju un uz pozitīvas nots noslēgtais kvalifikācijas turnīrs Latvijas futbola izlasei bija svarīgi gan pārliecības iegūšanai, gan plašākā kontekstā, Latvijas Futbola federācija (LFF) citē valstsvienības galvenā trenera, slovēņu speciālista Slavišas Stojanoviča viedokli pēc <a href="https://www.lsm.lv/raksts/sports/futbols/latvijas-futbolisti-eiropas-kvalifikacijas-izskana-pret-austriju-gust-pirmo-uzvaru.a338938/">Latvijas izlases uzvaru ar 1:0 pār Austriju</a>, izcīnot pirmo uzvaru Eiropas čempionāta kvalifikācijas ciklā.</b>
      </p>
      <p>“Šajā grupā katra spēle mums ir smaga, un šī nebija izņēmums. Mums izdevās nodemonstrēt atdevi, disciplīnu un attieksmi, kas tika atalgota ar uzvaru.</p>
      <blockquote>Katrā mačā vēlamies progresēt, un šoreiz izdevās to apliecināt,” citēts Stojanovičs.</blockquote>
      <p>Treneris pauda, ka uzvara ir bijusi ļoti svarīga gan no pārliecības viedokļa, gan raugoties nākotnē. “Šī uzvara bija pelnīta ne tikai pēc tā, kas notika laukumā, bet arī plašākā kontekstā, jo līdz šim veiksme nebija bijusi mūsu sabiedrotā," pēc mača pauda treneris.</p>
      <p>Uzvaras vārtu autors Mārcis Ošs atklāja, ka spēle nav bijusi viegla un komanda bija spiesta daudz aizsargāties: “Tas arī bija paredzams – lai vai ko teiktu par līdzi neatbraukušajiem Austrijas izlases līderiem, atliek paskatīties, kādos klubos spēlē pārējie, lai uzreiz būtu skaidrs arī šī sastāva līmenis. Mums šī ir liela uzvara, kas iegūta ar lielu cīņassparu. Centāmies spēlēt vienkārši un cīnīties katrā epizodē, neko lieku neizdomājot.”</p>
      <p>Ošs uzsvēra, ka šajā nometnē komanda saliedējusies un sapratusi, ka ar cīņassparu var kompensēt tehniskās meistarības trūkumu. “Treneris ar mums daudz runā un stāsta, ka neesam tik slikti, kāda ir bijusi mūsu spēle.</p>
      <blockquote>Bijām nonākuši dziļā bedrē. Negribu teikt, ka tagad esam no tās izkļuvuši, taču pozitīvs stariņš parādās.</blockquote>
      <p>Līdz nākamajām spēlēm ir ilgs laiks, un es ceru, ka pa šo laiku vairāki izlases kandidāti nonāks vēl spēcīgākos klubos, lai turpinātu progresēt. Šobrīd esam priecīgi par uzvaru, kas liek piemirst negatīvo," LFF mājaslapā citēts Ošs.</p>
      <p>Izlases debitants Aleksejs Grjaznovs, kurš šosezon pārstāvēja “Valmiera Glass/ViA” vienību, norādīja, ka ir lielu pateicību parādā kluba trenerim Tamazam Pertijam par iespēju sevi parādīt, jo vēl pērn spēlētājs apsvēris domu beigt futbolista karjeru. Bet bija iespēja, Aleksejs to izmantoja un nonāca izlasē. “Pirmās pāris minūtes man bija grūtas, bet pēc tam pēc vairākām labām epizodēm iejutos un paliku drošāks. Man aiz muguras bija ļoti profesionāli aizsargi, kuri ar mani visu laiku runāja un ļoti palīdzēja noorientēties. Treneris mūs iedrošināja nebaidīties un spēlēt savu spēli, kā rezultātā uzvarējām pelnīti.</p>
      <blockquote>Ceru, ka šī uzvara daudz dos ne tikai mūsu pašu ticībai par savām spējām, bet iedvesmos arī mūsu līdzjutējus,” paudis Grjaznovs.</blockquote>
      <p>Šajā spēlē pirmo reizi izlasē pamatsastāvā bija Roberts Uldriķis, kurš pēc spēles pauda: “Ir gandarījums par pirmo uzvaru, it īpaši mājās un savu skatītāju priekšā. Ir iegūtas fantastiskas emocijas, kuras jāsaglabā un jāņem līdzi uz savu darbu klubā, lai strādātu vēl vairāk. Mēs visi spēlējām ar pilnu pašatdevi un viens otru atbalstījām. Uzvarējām kā kolektīvs. Šāda pašatdeve ir jāsaglabā arī mūsu nākamajās spēlēs – nedrīkstam pārlieku respektēt nevienu pretinieku. it īpaši mājās, kur mums ir katram jāparāda, ka šeit nebūs nekāda pastaiga. Šodien tas izdevās."</p>
      <p>Savukārt Dāvis Ikaunieks norādīja, ka spēlē pret Austriju juties daudz pārliecinātāks un komanda spēlēja daudz drošāk. “Lai arī šī bija cikla noslēdzošā spēle, kas nevienai komandai neko vairs neizšķīra, mums bija ļoti svarīgi šajā mačā sevi apliecināt, iegūstot grūdienu nākotnei,” piebildis Ikaunieks.</p>
      <p>Jau ziņots, ka Latvijas futbola valstsvienība 2020. gada Eiropas čempionāta kvalifikācijas cikla desmit spēlēs izcīnīja vienu uzvaru un guva divus vārtus, noslēdzot turnīru savā grupā pēdējā vietā. Vienīgā uzvara pār Austriju tika gūta 19. novembrī Rīgā, Daugavas stadionā.</p>
      <related>
        <h4>Saistītie raksti</h4>
        <a href="https://www.lsm.lv/raksts/sports/futbols/latvijas-futbolisti-eiropas-kvalifikacijas-izskana-pret-austriju-gust-pirmo-uzvaru.a338938/"/>
        <a href="https://www.lsm.lv/raksts/sports/futbols/latvijas-futbola-valstsvieniba-cikla-pedeja-maca-vairak-varetu-spelet-ena-palikusie.a338787/"/>
        <a href="https://www.lsm.lv/raksts/sports/futbols/latvijas-futbola-izlase-saturigaka-spele-minimali-zaude-slovenija.a338682/"/>
        <a href="https://www.lsm.lv/raksts/sports/futbols/latvijas-futbola-izlase-lukos-slovenija-revanseties-par-sapigo-zaudejumu.a338225/"/>
        <a href="https://www.lsm.lv/raksts/sports/futbols/ontuzans-savainojuma-del-nepalidzes-izlasei-uz-treninnometni-izsauc-grjaznovu-un-ingaru-stugli.a337954/"/>
        <a href="https://www.lsm.lv/raksts/sports/futbols/latvijas-futbola-izlases-kandidatos-novembra-spelem-neieklauj-rakelu-un-karasausku.a337629/"/>
        <a href="https://www.lsm.lv/raksts/sports/futbols/latvijas-futbola-valstsvieniba-zaude-cetras-pozicijas-pasaules-ranga.a336173/"/>
        <a href="https://www.lsm.lv/raksts/sports/futbols/latvijas-izlases-treneris-izraelas-uzvaru-atzist-par-pelnitu-uzteic-vartsargu-steinboru.a335292/"/>
      </related>
    </article>
  </body>
</html>