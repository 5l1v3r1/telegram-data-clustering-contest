<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191120_04726949"/>
    <meta property="og:site_name" content="De Standaard"/>
    <meta property="article:published_time" content="2019-11-20T10:27:00+00:00"/>
    <meta property="og:title" content="Zorgpersoneel in Nederland staakt"/>
    <meta property="og:description" content="Een groot deel van het personeel van de Nederlandse ziekenhuizen heeft woensdag het werk neergelegd. Ze staken voor betere arbeidsvoorwaarden, waaronder me..."/>
  </head>
  <body>
    <article>
      <h1>Zorgpersoneel in Nederland staakt</h1>
      <address>
        <time datetime="2019-11-20T10:27:00+00:00">20 Nov 2019, 10:27</time>
      </address>
      <p>
        <b>Een groot deel van het personeel van de Nederlandse ziekenhuizen heeft woensdag het werk neergelegd. Ze staken voor betere arbeidsvoorwaarden, waaronder meer loon.</b>
      </p>
      <p>Het is de eerste landelijke ziekenhuisstaking bij de noorderburen. Bij de ziekenhuizen is echter te horen dat er ‘zeer beperkt’ ruimte is voor loonsverhogingen. ‘Dat kan iedereen zien die leest hoe de financiële situatie van ziekenhuizen is’, zei voorzitter Ad Melkert van de Nederlandse Vereniging van Ziekenhuizen (NVZ) woensdagochtend. ‘We zitten in een te krappe jas. Maar misschien zit ergens in de plooien nog wat ruimte.’</p>
      <p>Melkert zegt dat al ‘heel wat stappen zijn gezet’, zoals extra beloning voor onregelmatige diensten. Hij zei dat verpleegkundigen die zulke diensten veel draaien er over een periode van twee jaar ruim 10 procent op vooruit kunnen gaan. ‘Maar er zijn grenzen en die zijn gegeven door de financiële ruimte die de politiek geeft’, zegt de voorzitter van de NVZ. ‘Ga je daaroverheen, dan breng je ziekenhuizen in gevaar.’</p>
      <p>Volgens Melkert zou de politiek dus met meer geld over de brug moeten komen. ‘Uiteindelijk zijn de acties van vandaag gericht aan de hele samenleving. Wat willen we samen opbrengen voor goede zorg?’</p>
      <p>De ziekenhuizen hebben voorgesteld de lonen over een periode van 34 maanden twee keer met 4 procent te verhogen. De laatste loonsverhoging was in de zomer van 2018. Om het gebrek aan loonsverhoging in 2019 te compenseren, biedt de NVZ een eenmalige extra van 1.000 euro.</p>
      <p>De bonden vinden dat onaanvaardbaar. Zij eisen 5 procent per jaar erbij en rekenen voor dat het bod van de NVZ neerkomt op 2,8 procent per jaar. Los van het geld draait de staking ook om de hoge werkdruk.</p>
    </article>
  </body>
</html>