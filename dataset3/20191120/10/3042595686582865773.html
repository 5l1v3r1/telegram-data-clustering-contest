<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/a-splitte-nav-vil-gjore-vondt-verre/71839881"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T10:02:12+00:00"/>
    <meta property="og:title" content="- Å splitte Nav vil gjøre vondt verre"/>
    <meta property="og:description" content="Aps Lise Christoffersen mener Nav er blitt en festning. SVs Karin Andersen kaller etaten et dyr. Men arbeidsministeren vil ikke diskutere endringer nå."/>
  </head>
  <body>
    <article>
      <h1>- Å splitte Nav vil <br/>gjøre vondt verre</h1>
      <h2>Aps Lise Christoffersen mener Nav er blitt en festning. SVs Karin Andersen kaller etaten et dyr. Men arbeidsministeren vil ikke diskutere endringer nå.</h2>
      <address><time datetime="2019-11-20T10:02:12+00:00">20 Nov 2019, 10:02</time> by <a rel="author">Mats Rønning</a></address>
      <p>Den store velferdsmastodonten i norsk forvaltning så dagens lys i juli 2006. Bildet av daværende Nav-sjef Tor Saglie på tandemsykkel med KS-nestleder Odd-Arild Kvaløy er det mange som husker.</p>
      <figure>
        <img src="https://dbstatic.no/71840364.jpg?imageId=71840364&amp;width=512&amp;height=308"/>
        <figcaption><b>STARTSKUDDET:</b> Ap-statsråd Bjarne Håkon Hanssen markerer startskuddet for gjennomføringen av NAV-reformen i 2006. Foto: Cornelius Poppe / NTB Scanpix. Vis mer</figcaption>
      </figure>
      <p>Aetat, sosialtjenesten og trygdeetaten skulle fusjonere og stuntet med sykkelen markere sammenslåingen av 15 000 statlige og 4 000 kommunalt ansatte. Den nye norske arbeids- og velferdsetaten skal fortsatt være den eneste i sitt slag internasjonalt.</p>
      <p>I de 13 årene som har gått siden den store reformen så dagens lys, har mye gått galt. Det har vært store problemer med IKT-systemet, kritiske rapporter fra Riksrevisjonen om regnskapsføring og økonomistyring og flere kontrollhøringer på Stortinget.</p>
      <p>Nav-skandalen har nå fått flere politikere til igjen å stille seg spørsmålet om endringer må til i selve etatens organisering. I et intervju med <a href="https://www.klassekampen.no/article/20191120/ARTICLE/191129996">Klassekampen</a> sier Ap-veteran Martin Kolberg det slik:</p>
      <p>
        <b>- Jeg er sikker på at de som jobber i Nav gjør så godt de kan, men det klart at Nav har blitt stort og byråkratstyrt.</b>
      </p>
      <h3>Tok selvkritikk</h3>
      <p>Da Stortingets kontroll- og konstitusjonskomité hadde høring om Riksrevisjonens rapport for 2009, der Navs regnskap for året i forveien ikke ble godkjent, tok «reformens far» selvkritikk på flere punkter.</p>
      <p>Bjarne Håkon Hanssen var arbeidsministeren fra Arbeiderpartiet som innførte Nav-reformen. I kontrollhøringen sa han det slik, ifølge NTBs referat:</p>
      <p>
        <b>- Historien vil vise at dette var en riktig reform. Men vi undervurderte vanskelighetene og klarte ikke å få dette fram for brukerne. Det har utvilsomt bidratt til frustrasjonen hos ansatte og brukere.</b>
      </p>
      <p>Han beskrev opprettelsen av Nav som «den mest kompliserte fusjonsprosessen som noen gang er gjennomført i Norge», men fastholdt den gang at vedtaket var fornuftig.</p>
      <p>Hanssen har ikke villet la seg intervjue av Dagbladet om saken nå.</p>
      <h3>- Ikke problemfri</h3>
      <p>Nav-reformen har ikke vært problemfri, medga etatens første direktør, Tor Saglie, i et <a href="https://www.aftenposten.no/norge/i/86Lor/nav-direktoer-tor-saglie-gaar-av">intervju </a>med Aftenposten i forbindelse med sin avgang i 2010.</p>
      <p>Saglie som senere ble departementsråd og øverste embetsmann i Justisdepartementet, la til at andre fikk vurdere om kritikken mot Nav har vært berettiget.</p>
      <p>- Nav har vært inne i en periode preget av høy omstillingstakt. Mye har skullet skje samtidig. I denne prosessen har vi sett noen utslag som vi skulle ha ungått. Det gjelder blant annet ventetider og tilgjengelighet, som ikke har vært optimalt, sa Saglie.</p>
      <p>SVs Karin Andersen er tydeligere. Hun har selv hatt praksisuker med jobb i Nav-systemet mens Stortinget har hatt ferie og har i en årrekke vært kritisk til etaten. Eller dyret som hun kaller det.</p>
      <p>
        <b>- Les evalueringen av Nav-reformen. Der kommer det tydelig fram at det som er gjennomført, er noe annet enn det Stortinget vedtok. Jeg var med å vedta dette dyret, men jeg kjenner det ikke igjen, sier Andersen til Dagbladet.</b>
      </p>
      <h3>- Sporet av</h3>
      <p>Andersen, en av Stortingets aller mest erfarne representanter, viser til boka «Den store reformen - Da Nav ble til» av Tone Alm Andreassen og Jacob Aars.</p>
      <p>- Dette sporet av helt fra start. Er så møkka lei av alle som er så forferdet over hvor iskaldt vanskeligstilte folk har blitt behandlet, tvitret SV-representanten forleden.</p>
      <p>Kolberg er inne på det samme i intervjuet med Klassekampen.</p>
      <p>- Vi bør stille spørsmålet om vi ville fått den såkalte Nav-skandalen hvis den samfunnskulturelle oppfatningen hadde vært at de som går på Nav, fortjener hjelpen de får, sier Kolberg.</p>
      <h3>Avviser debatt</h3>
      <p>Dagbladet har stilt spørsmål til arbeidsminister Anniken Hauglie om Nav-skandalen som nå rulles opp, også kan forklares ved strukturen i selve den norske arbeids- og velferdsforvaltningen.</p>
      <p>- Den diskusjonen mener jeg det ikke er tiden for å ta. Det å splitte opp Nav igjen mener jeg bare vil gjøre det verre, sier Hauglie.</p>
      <p>Arbeiderpartiets mangeårige stortingsrepresentant Lise Christoffersen har ansvaret for partiets håndtering av Nav-saker. Hun har følgende kommentar til Hauglies uttalelse:</p>
      <p>- Å splitte opp Nav igjen er jeg enig i at vi ikke skal gjøre. Men vi må se hva som bør gjøres med den indre organiseringen for å sikre at beslutningene flyttes nærmere brukerne, sier Christoffersen.</p>
      <h3>«Festning Nav»</h3>
      <p>- Den politiske oppmerksomheten om misbruk framfor underforbruk av ytelser kan forklare hvorfor man er blitt hardere i klypa for eksempel når det gjelder arbeidsavklaringspenger, fortsetter Ap-representanten.</p>
      <p>Lise Christoffersen mener Nav er blitt et fort, en festning.</p>
      <p>- Vi skal ikke idyllisere fortida heller, for folk ble kasteballer i det gamle systemet mellom sosialkontor, trygdekontor og arbeidskontor. Men det som skulle bli én dør inn til en kompetent førstelinjetjeneste som kunne ta gode beslutninger i samråd med brukeren, er blitt til et fort som det er vanskelig å trenge inn i, sier hun.</p>
    </article>
  </body>
</html>