<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/game/detail/9620000111477"/>
    <meta property="og:site_name" content="MGR Online"/>
    <meta property="article:published_time" content="2019-11-20T10:07:00+00:00"/>
    <meta property="og:title" content="ทีมไทยสู้สุดใจ! คว้าอันดับ 3 ของโลกในศึก &quot;Free Fire World Series 2019&quot;"/>
    <meta property="og:description" content="ปิดฉากศึกอีสปอร์ตระดับโลก Free Fire World Series 2019 ณ ประเทศบราซิล ตัวแทนทีมชาติไทย ILLUMINATE ไม่ทำให้ผิดหวัง คว้าอันดับ 3 พร้อมเงินรางวัลกว่า 1,207,200 บาท สร้างเสียงฮือฮาและนำความภาคภูมิใจกลับมาให้คนไทยได้สำเร็จ"/>
  </head>
  <body>
    <article>
      <h1>ทีมไทยสู้สุดใจ! คว้าอันดับ 3 ของโลกในศึก "Free Fire World Series 2019"</h1>
      <address><time datetime="2019-11-20T10:07:00+00:00">20 Nov 2019, 10:07</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011534301.JPEG"/>
      </figure>
      <p><b>ปิดฉากศึกอีสปอร์ตระดับโลก "Free Fire World Series 2019" ณ ประเทศบราซิล ตัวแทนทีมชาติไทย ILLUMINATE ไม่ทำให้ผิดหวัง คว้าอันดับ 3 พร้อมเงินรางวัลกว่า 1,207,200 บาท สร้างเสียงฮือฮาและนำความภาคภูมิใจกลับมาให้คนไทยได้สำเร็จ</b><br/><br/>ในเกมที่ 1 ของการแข่งขัน ทีม ILLUMINATE ระเบิดฟอร์ม เอาฤกษ์เอาชัยในแผนที่เกาะสวรรค์ (Bermuda) ขึ้นนำเป็นอันดับ 1 ของตาราง กลายเป็นทีมที่น่าจับตามองของผู้ชมในฮอลล์ แม้ว่าในเกมที่ 2-7 จะถูกทีม SBORNAYA CHR จากรัสเซีย และ CORINTHIANS จากบราซิล ที่กระโจนเข้ามาและผลัดกันช่วงชิงอันดับที่ 1-3 กันอย่างสุดชีวิต และในเกมสุดท้าย แมทช์ที่ 8 จ่าฝูงที่คะแนนลอยลำอย่าง SBORNAYA CHR จากรัซเซีย ก็พลาดท่าถูกสังหารยกทีมตั้งแต่ต้นเกม ทำให้ทีม ILLUMINATE ของไทย และทีม CORINTHIANS จากบราซิล ก้าวขาขึ้นแท่นไปชิงที่ 1 กันอย่างปาฏิหาริย์ จนมาถึงช่วงกลางเกมทีม ILLUMINATE เสียสมาชิกไปถึง 3 คน เหลือเพียง ILLUMINATE_LUFFY ที่ต้องเล่นแบบ SOLO ในช่วงท้ายเพื่อดึงอันดับทีมให้สูงที่สุด แต่ด้วยทรัพยากรในเกมที่ขาดแคลนและพลังชีวิตที่ต้องแบกตัวเองไปปะทะแต่ละทีมแบบ 1 ต่อ 4 ทำให้ไม่อาจต้านทานทีมอื่นที่มีสมาชิกครบทีมได้ จบเกมไปด้วยอันดับที่ 3 พร้อมเสียงเชียร์จากนานาประเทศถึงความใจสู้ของผู้รอดชีวิตสัญชาติไทยคนสุดท้ายคนนี้</p>
      <figure>
        <img src="https://mpics.mgronline.com/pics/Images/562000011534302.JPEG"/>
        <figcaption>อันดับที่ 1 ทีม CORINTHIANS จากบราซิล</figcaption>
      </figure>
      <figure>
        <img src="https://mpics.mgronline.com/pics/Images/562000011534303.JPEG"/>
      </figure>
      <p>ด้าน ILLUMINATE_LUFFY ได้เผยถึงสภาพจิตใจที่ยังเต็มร้อยแม้จะไม่สามารถรอดเป็นคนสุดท้ายว่า “ผมเต็มที่แล้วจริง ๆ ครับ ไม่มีอะไรต้องเสียใจ ของที่หามาตอนต้นเกมก็หมดแล้ว สุดแล้วจริง ๆ ครับ” ถึงแม้จะไม่สามารถรอดเป็นคนสุดท้าย แต่เขาก็กลายเป็นชายที่เป็นราชาแห่งสมรภูมิ Free Fire World Series ในใจแฟนเกมไปเรียบร้อย</p>
      <figure>
        <img src="https://mpics.mgronline.com/pics/Images/562000011534304.JPEG"/>
      </figure>
      <p>ด้านหัวหน้าทีมที่มีความเป็นผู้นำทั้งในเกมและนอกเกมอย่าง ILLUMINATE_D LONG เมื่อทราบผลการแข่งขันก็ได้กล่าวให้กำลังใจเพื่อนร่วมทีมในห้องพักนักกีฬาว่า “ตอนที่เริ่มเล่นพวกเราไม่มีอะไรเลย ไม่มีอะไรต้องเศร้าใจ เราต้องก้าวต่อไปอย่างเข้มแข็งกว่าเดิม” ทำให้สีหน้าของ ILLUMINATE_ETHAN และ ILLUMINATE_JUSTIN มีรอยยิ้มและคลายความกังวล<br/><br/>ส่วน ILLUMINATE_มือตบ ผู้เล่นสาวเพียง 1 เดียวของไทย ก็ได้เล่าถึงวินาทีที่คอยซัพพอร์ตทีมได้อย่างน่าสนใจ “เราเล่นสองเกมพอแล้วค่ะ ทำได้ดีกว่าตอนที่ซ้อมมาก ๆ แค่นี้ก็ดีใจแล้ว ที่เหลือขอฝากให้ทีมจัดการต่อค่ะ” ILLUMINATE_มือตบ พูดอย่างร่าเริงหลังจบเกมแรกที่ได้อันดับ 1 ไป<br/><br/>ทางด้านโค้ช ILLUMINATE_พราน กล่าวถึงประสบการณ์การแข่งขันในประเทศบราซิลเพิ่มเติมว่า “คนที่นี่เขาเชียร์หนักจริง ๆ ขณะน้องใส่หูฟังยังได้ยินเลย แต่ทุกทีมเก่งกันจริง ๆ ครับ Timing เขาเป๊ะมากด้วย” โค้ชพรานเปิดใจขณะวิเคราะห์การเล่นผ่าน Monitor</p>
      <figure>
        <img src="https://mpics.mgronline.com/pics/Images/562000011534305.JPEG"/>
      </figure>
      <p>อย่างไรก็ตามการแข่งขัน Free Fire World Series ในครั้งนี้ถือเป็นการตอกย้ำกระแสความนิยมของกีฬาอีสปอร์ตในประเทศไทย ตลอดระยะเวลาการแข่งขันที่ยาวนานตั้งแต่ Free Fire Pro League มาจนถึง Free Fire World Series มียอดผู้ชมเพิ่มขึ้นอย่างต่อเนื่องรวมกว่า 10 ล้านครั้ง และทุบสถิติชมพร้อมกันสูงสุดถึง 200,000 คน ทั้งประเทศไทย ถือเป็นก้าวที่ยิ่งใหญ่ของเกม Action เอาตัวรอดบนมือถืออย่างเกม Fire Fire<br/><br/>สามารถหาข้อมูลเพิ่มเติมเกี่ยวกับงาน Free Fire World Series 2019 เข้าได้ที่ <a href="https://worldseries.ff.garena.com/"><u>https://worldseries.ff.garena.com</u></a> และติดตามข่าวสารของเกม Free Fire ได้ที่แฟนเพจ <a href="https://www.facebook.com/freefireth/"><u>Garena Free Fire</u></a></p>
      <figure>
        <img src="https://mpics.mgronline.com/pics/Images/562000011534306.JPEG"/>
      </figure>
      <figure>
        <img src="https://mpics.mgronline.com/pics/Images/562000011534307.JPEG"/>
      </figure>
      <figure>
        <img src="https://mpics.mgronline.com/pics/Images/562000011534308.JPEG"/>
      </figure>
      <figure>
        <img src="https://mpics.mgronline.com/pics/Images/562000011534309.JPEG"/>
      </figure>
      <p>
        <b>*ทีมงานผู้จัดการเกม เรียนเชิญผู้อ่านทุกท่านร่วมเป็นแฟนเพจ <a href="https://www.facebook.com/ManagerGame"><u>ManagerGame</u></a> ทางเฟซบุ๊กเพื่อเพิ่มช่องทางการรับข่าวสารวงการเกมครับ*</b>
      </p>
      <related>
        <h4>แกลเลอรี</h4>
        <a href="https://mgronline.com/game/photo-gallery/9620000111477"/>
      </related>
    </article>
  </body>
</html>