<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/ghazal-8-er-redd-for-a-ga-ut/71838205"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T10:56:42+00:00"/>
    <meta property="og:title" content="Ghazal (8) er redd for å gå ut"/>
    <meta property="og:description" content="Den åtteårige jenta Ghazal og afghanske barn har én ting til felles: De er aller reddest når de går til og fra skolen. Med god grunn."/>
  </head>
  <body>
    <article>
      <h1>Ghazal (8) er redd for å gå ut</h1>
      <h2>Den åtteårige jenta Ghazal og afghanske barn har én ting til felles: De er aller reddest når de går til og fra skolen. Med god grunn.</h2>
      <address><time datetime="2019-11-20T10:56:42+00:00">20 Nov 2019, 10:56</time> by <a rel="author">Line Fransson</a></address>
      <p>Ghazal er åtte år og bor på landsbygda i Kabul provins. Det farligste hun gjør, føler hun i hvert fall sjøl, er å gå til og fra skolen. Hun er langt fra alene. Hele to-tredjedeler av Afghanistans barn er redde for å bevege seg utendørs, viser en ny rapport fra Redd Barna.</p>
      <p>- Jeg er redd for selvmordsangrep, kidnapping og at noen vil drepe meg. Mange mennesker blir drept og ikke noe sted er trygt, sier ti år gamle Hemat, også han fra Kabul-provinsen.</p>
      <p>Flere barn melder at de ikke går på skole, av frykt for å gå utendørs, ifølge rapporten.</p>
      <figure>
        <img src="https://dbstatic.no/71838459.jpg?imageId=71838459&amp;width=1024&amp;height=615"/>
        <figcaption><b>GLAD I SKOLEN, MEN:</b> 10-årige Hemat er veldig glad i å lære seg språket dari og religiøse studier. Men han gruer seg hver dag til å gå på skolen, fordi skoleveien er farlig. Foto: Stefanie Glinski / Save the Children Vis mer</figcaption>
      </figure>
      <h3>Trøbbel med gutta</h3>
      <h4>Fakta om rapporten</h4>
      <ul>
        <li>62 prosent foreldrene sier barna deres har opplevd direkte konflikt.</li>
        <li>38 prosent av foreldrene sier at barna har skadet seg sjøl på grunn av konflikten.</li>
        <li>73 prosent av foreldrene sier barna opplever frykt og nervøsitet.</li>
        <li>48 prosent sier barna er triste og sliter med å sove.</li>
        <li>Redd Barna-rapporten Afraid to go outside offentliggjøres i kveld, i forbindelse med at barnekonvensjonen fyller 30 år den 20. november</li>
      </ul>
      <p>Det er eksplosjoner, kidnappinger eller andre former for ekstrem vold som engster barna, ifølge Redd Barna-rapporten. Skoleveien er verst. Men mange barn er også redde for å gå på markeder og andre offentlige steder, i tillegg til nær offentlige bygg og sjekkpunkt, som ofte kan være mål for militante grupper.</p>
      <p>Jentene i rapporten opplever også å bli trakassert av gutter og menn når de beveger seg utendørs.</p>
      <figure>
        <img src="https://dbstatic.no/71838623.jpg?imageId=71838623&amp;x=0&amp;y=0&amp;cropw=90.934844192635&amp;croph=100&amp;width=321&amp;height=235"/>
        <figcaption><b>REDD:</b> Åtte-årige Ghazal. Foto: Save the Children Vis mer</figcaption>
      </figure>
      <p>- Det største problemet for oss når vi går til skolen, er at gutter trakasserer oss. Jeg har sagt det til lærerne og foreldrene mine, men det er ikke noe de kan gjøre med det, sier en 12-årig jente i rapporten.</p>
      <h3>Depresjon og angst</h3>
      <p>De vanskelige forholdene i krigsherjede Afghanistan gjør at en stor andel av landets barn lider av depresjoner og angst. Men det er liten hjelp å få.</p>
      <figure>
        <img src="https://dbstatic.no/71838632.jpg?imageId=71838632&amp;x=1.6819571865443&amp;y=0&amp;cropw=98.318042813456&amp;croph=100&amp;width=322&amp;height=219"/>
        <figcaption><b>SKOLE PÅ GOLVET:</b> Ghazal og medelevene er glad for å være på skolen, men sliter psykisk og med frykt. Men hjelp får de ikke. Foto: Stefanie Glinski / Save the Children Vis mer</figcaption>
      </figure>
      <p>- Broren min (14 år) var nær et angrep på Darulam-veien. Etter angrepet er han hele tida redd og nervøs. Hver gang han hører en lyd, skvetter han til og reiser seg nervøst opp. Selv om det bare er en dør som åpner eller lukkes, sier hans 16-årige søster.</p>
      <p>600 foreldre og 90 barn i fire ulike provinser har latt seg intervjue om hverdagen sin, som inneholder mye frykt. Hele 95 prosent av foreldrene fortalte at barna deres hadde opplevd vold og konflikt i hverdagen sin.</p>
      <p>- Når det er kamper ute, er det ikke trygt noe sted i landsbyen vår. Da gjemmer vi oss i hjørner i huset vårt, sier en 14 år gammel jente.</p>
      <h3>Mental katastrofe</h3>
      <p>Leder for Redd Barna i Afghanistan, Onno van Manen, sier at afghanske barn opplever en helsekrise av enorme proporsjoner.</p>
      <p>- Ekstrem vold er en del av hverdagen for altfor mange av barna, og det finnes nesten ikke noen helsetjenester som kan hjelpe dem. Barna må bli beskyttet til og fra skolen. Barn har en grunnleggende rettighet om å få utdannelse. Det må ikke være sånn at barn blir tvunget ut av skolen fordi det er for farlig å komme seg dit, sier van Manen.</p>
      <figure>
        <img src="https://dbstatic.no/71838652.jpg?imageId=71838652&amp;x=0&amp;y=0&amp;cropw=99.53560371517&amp;croph=97.447795823666&amp;width=643&amp;height=420"/>
        <figcaption><b>AKTIVIST:</b> 10-årige Arezo spiller sjakk med en venn på skolen, og skal være veldig aktiv når det gjelder å få andre barn til å gå på skolen. Foto: Stefanie Glinski / Save the Children Vis mer</figcaption>
      </figure>
    </article>
  </body>
</html>