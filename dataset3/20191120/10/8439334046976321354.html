<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/mechri-ta-teli-apriliou-i-prostasia-a-katoikias-meso-tis-platformas.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-20T10:38:00+00:00"/>
    <meta property="og:title" content="Μέχρι τα τέλη Απριλίου η προστασία α΄ κατοικίας μέσω της πλατφόρμας"/>
    <meta property="og:description" content="Στην παράταση έως και τον Απρίλιο του 2020 του ευνοϊκού καθεστώτος για την προστασία της πρώτης κατοικίας μέσω της ηλεκτρονικής πλατφόρμας που λειτουργεί στην Ειδική Γραμματεία …"/>
  </head>
  <body>
    <article>
      <h1>Μέχρι τα τέλη Απριλίου η προστασία α΄ κατοικίας μέσω της πλατφόρμας</h1>
      <address>
        <time datetime="2019-11-20T10:38:00+00:00">20 Nov 2019, 10:38</time>
      </address>
      <p>Στην παράταση έως και τον Απρίλιο του 2020 του ευνοϊκού καθεστώτος για την προστασία της πρώτης κατοικίας μέσω της ηλεκτρονικής πλατφόρμας που λειτουργεί στην Ειδική Γραμματεία Ιδιωτικού Χρέους, έχει συμφωνήσει η κυβέρνηση με τους θεσμούς.</p>
      <p>Η τετράμηνη προθεσμία προβλέπεται στην έκθεση τέταρτης αξιολόγησης της Ε.Ε. και, όπως επισημαίνεται, αν και η παράταση κρίνεται αναγκαία για να διευκολύνει τη διαδικασία, η κυβέρνηση θα πρέπει να αποφύγει περαιτέρω καθυστέρηση, καθώς κάτι τέτοιο θα επιδρούσε αρνητικά στην αποκατάσταση της κουλτούρας πληρωμών στη χώρα.</p>
      <p>Στην έκθεση διαπιστώνεται σημαντική καθυστέρηση στην αποσυμφόρηση των δικαστηρίων από τις εκκρεμείς υποθέσεις του νόμου Κατσέλη, αλλά και σημαντική υστέρηση στην αποτελεσματικότητα του μηχανισμού των ηλεκτρονικών πλειστηριασμών μέσω της πλατφόρμας e-auction. Η κυβέρνηση, όπως σημειώνεται στην έκθεση, έχει αναλάβει να προχωρήσει στην ανάλυση της κατάστασης και στην καταγραφή των μέτρων που θα πρέπει να ληφθούν, ενώ σε εξέλιξη βρίσκεται και η διαδικασία για την αναμόρφωση του πτωχευτικού δικαίου των ιδιωτών.</p>
      <p>Η παράταση στην ηλεκτρονική πλατφόρμα για την πρώτη κατοικία κρίνεται αναγκαία, με δεδομένο τους αργούς ρυθμούς υποβολής των αιτήσεων μέχρι σήμερα, που αποδίδεται στην απροθυμία σημαντικής μερίδας οφειλετών να μεταβούν από την προστασία του νόμου Κατσέλη στην εξωδικαστική για την προστασία της πρώτης κατοικίας, αλλά και σε δυσλειτουργίες της ηλεκτρονικής πλατφόρμας.</p>
      <p>Είναι χαρακτηριστικό ότι από τις αρχές Ιουλίου που ενεργοποιήθηκε η δυνατότητα υποβολής αιτήσεων, έχουν εισέλθει στην πλατφόρμα και συναίνεσαν στην άρση φορολογικού και τραπεζικού απορρήτου 48.040 οφειλέτες και από αυτούς 32.060 έχουν ξεκινήσει τη συμπλήρωση της αίτησής τους. Σύμφωνα με τα τελευταία διαθέσιμα στοιχεία, μέχρι σήμερα έχουν διαβιβαστεί στις τράπεζες μόλις 579 αιτήσεις και οι τράπεζες έχουν προτείνει 103 ρυθμίσεις και έχει εγκριθεί κρατική επιδότηση σε 7 πολίτες.</p>
      <p>Να σημειωθεί ότι ο υπουργός Οικονομικών Χρήστος Σταϊκούρας έχει προαναγγείλει νέες βελτιώσεις για τη διευκόλυνση της υποβολής αιτήσεων. Οι βελτιώσεις αυτές, σύμφωνα με πληροφορίες, αφορούν την κατάργηση δικαιολογητικών, όπως το πιστοποιητικό γης και το έντυπο υπολογισμού της αξίας των κινητών περιουσιακών στοιχείων του δανειολήπτη, ενώ ήδη έχει καταργηθεί η υποχρέωση κατάθεσης του πιστοποιητικού βαρών.</p>
      <p>kathimerini.gr</p>
    </article>
  </body>
</html>