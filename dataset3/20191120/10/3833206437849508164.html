<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/mejdunarodni/SASht-Bulgariya-e-suyuznik-na-koito-mozhe-da-se-razchita-915332"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-20T10:41:00+00:00"/>
    <meta property="og:title" content="САЩ: България е съюзник, на който може да се разчита"/>
    <meta property="og:description" content="От посолството на САЩ в България съобщиха, че България е получила признание от DipNote - официалния ..."/>
  </head>
  <body>
    <article>
      <h1>САЩ: България е съюзник, на който може да се разчита</h1>
      <address>
        <time datetime="2019-11-20T10:41:00+00:00">20 Nov 2019, 10:41</time>
      </address>
      <p>От посолството на САЩ в България съобщиха, че България е получила признание от DipNote - официалния блог на Държавния департамент на САЩ - като съюзник, на когото Америка можела да разчита.</p>
      <p>DipNote твърди, че България и САЩ са изградили отношения, които били пример за близките отношения, които Америка имала със съюзниците от НАТО.</p>
      <p>Официалният блог на Държавния департамент на САЩ хвали България за това, че дава приоритет на военната модернизация и че проактивно е обявила намерение да увеличи разходите си за отбрана до 2 процента от БВП до 2024 г.</p>
      <p>Припомняме, че най-знаковият и скъп ход на българското правителство за модернизиране на българските въоръжени сили беше покупката на осем изтребителя F-16 от САЩ за над 2 млрд. лева. </p>
      <p>В блога се разкрива също, че помощта, която САЩ са предоставили на България в сферата на сигурността през последните 25 години, възлизала на над 340 млн. долара.</p>
      <p>Също така САЩ и България работели заедно за подобряване на сигурността в Източна Европа. България се била доказала като готов да помага съюзник в НАТО, като се припомня, че българските войски оперират с американските сили както в Ирак, така и в Афганистан. Българските военни показали и ангажимент за коалиционни операции в Либия, Косово и Босна. В Либия например, България е разположила една от малкото си фрегати в операция "Обединен защитник" в "изключителна проява на всеотдайност и решителност". Към днешна дата 21 000 български военнослужещи са участвали в голямо разнообразие от мисии на НАТО.</p>
      <p>От Държавния департамент изтъкват още, че България разбирала своята критична роля в НАТО и била готова да сподели бремето, което САЩ отдавна носели. Споразумението за сътрудничество в областта на отбраната между САЩ и България от 2006 г. е било от решаващо значение за това усилие, което позволило на американските военни да използват четири български военни бази, съобщава "Нюз".</p>
      <p>Заедно САЩ и България работели за подобряване на средата за сигурност в Източна Европа. През 2018 г. е имало 194 взаимодействия между българските и американските военни, а над 1500 български военни са участвали в 19 учения, спонсорирани от САЩ. Тези ангажименти оказали голям трансформационен ефект върху българските военни, като са помогнали за превръщането им в по-способен съюзник.</p>
    </article>
  </body>
</html>