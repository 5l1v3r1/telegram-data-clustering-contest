<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ziuanews.ro/stiri/doi-poli-i-ti-din-v-lcea-nu-au-reu-it-s-opreasc-o-ma-in-nici-cu-focuri-de-arm-i-au-fost-apoi-b-tu-i-de-ofer-i-de-apropia-ii-acestuia-1318727"/>
    <meta property="og:site_name" content="ZIUAnews.ro"/>
    <meta property="article:published_time" content="2019-11-20T10:24:00+00:00"/>
    <meta property="og:title" content="Doi polițiști din Vâlcea nu au reușit să oprească o mașină nici cu focuri de armă și au fost apoi bătuți de șofer și de apropiații acestuia"/>
    <meta property="og:description" content="Doi polițiști din județul Vâlcea au ajuns la spital după ce au fost bătuți de șoferul unei mașini pe care nu au reușit să o oprească și de alte persoane aflate la fața locului."/>
  </head>
  <body>
    <article>
      <h1>Doi polițiști din Vâlcea nu au reușit să oprească o mașină nici cu focuri de armă și au fost apoi bătuți de șofer și de apropiații acestuia</h1>
      <address><time datetime="2019-11-20T10:24:00+00:00">20 Nov 2019, 10:24</time> by <a rel="author">ZIUA NEWS</a></address>
      <p>
        <b>Doi polițiști din județul Vâlcea au ajuns la spital după ce au fost bătuți de șoferul unei mașini pe care nu au reușit să o oprească și de alte persoane aflate la fața locului.</b>
      </p>
      <p>UPDATE 09.48 Potrivit Adevărul.ro, polițiștii au fost deposedaţi de armele din dotare şi bătuţi de rudele celor din autoutilitară, două persoane de etnie romă cunoscute în zonă ca persoane cu antecedente penale. Publicația citată scrie că poliţiştii au suferit traumatisme cranio-faciale, fractură de piramidă nazală şi de arcadă, fiind transportaţi la spital.</p>
      <p>IPJ Vâlcea a informat că, marți noapte, în jurul orei 01.00, cei doi polițiști din comuna Prundeni au încercat să oprească o autoutilitară pe DN64, dar șoferul și-a continuat dumul.</p>
      <p>"Polițiștii au plecat imediat în urmărirea autoutilitarei, aceștia efectuând 9 focuri de armă în plan vertical, în vederea determinării conducătorului auto să oprească, lucru pe care acesta nu l-a făcut", se spune într-un comunicat al Inspectoratului Județean.</p>
      <p>În cele din urmă, autoutilitara a oprit în fața unei locuințe din satul Călina, iar în timp ce polițiștii s-au deplasat către autoturism, au fost agresați de către șofer și alte persoane aflate la fața locului, potrivit sursei citate.</p>
      <p>În sprijinul celor agresați a venit un alt echipaj din cadrul Poliției Municipiul Drăgășani, iar cei doi polițiști bătuți au fost duși la spital pentru îngrijiri medicale.</p>
      <p>"Până în momentul de față au fost conduse la audieri mai multe persoane, fiind identificați agresorii. În cauză, cercetările continuă sub coordonarea procurorului din cadrul Parchetului de pe lângă Judecătoria Drăgășani", mai informează IPJ Vâlcea.</p>
    </article>
  </body>
</html>