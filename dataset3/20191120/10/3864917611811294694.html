<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-ato/2821856-okupanti-zapustili-fejk-pro-obstrili-dilanki-rozvedenna-u-petrivskomu-sckk.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T10:42:00+00:00"/>
    <meta property="og:title" content="Окупанти запустили фейк про обстріли ділянки розведення у Петрівському - СЦКК"/>
    <meta property="og:description" content="За даними спостерігачів української сторони СЦКК, обстрілів на ділянці розведення №3 протягом 18-19 листопада 2019 року з боку Об'єднаних сил не відбувалось, тож розриви снарядів є підривами, які влаштували окупанти."/>
  </head>
  <body>
    <article>
      <h1>Окупанти запустили фейк про обстріли ділянки розведення у Петрівському - СЦКК</h1>
      <h2>За даними спостерігачів української сторони СЦКК, обстрілів на ділянці розведення №3 протягом 18-19 листопада 2019 року з боку Об'єднаних сил не відбувалось, тож розриви снарядів є підривами, які влаштували окупанти.</h2>
      <address>
        <time datetime="2019-11-20T10:42:00+00:00">20 Nov 2019, 10:42</time>
      </address>
      <p>Про це повідомляє <a href="https://www.facebook.com/pressjfo.news/photos/a.364697644022858/716779592147993/?type=3&amp;theater">пресслужба штабу ООС</a>.</p>
      <p>“За даними спостерігачів української сторони СЦКК, обстрілів на ділянці розведення №3 протягом 18-19 листопада 2019 року не зафіксовано. Таким чином, можна констатувати, що 10 вибухів, оцінені СММ ОБСЄ як розриви снарядів, імовірно є підривами, які несанкціоновано, без повідомлення СММ ОБСЄ, провели так звані підрозділи МЧС окупаційної влади. Зазвичай, такі дії російськими окупантами проводяться для створення відповідної картинки для пропагандистських ресурсів ОРДЛО та Російської Федерації. У подальшому ці "ексклюзивні інформаційні матеріали" використовуються російськими ЗМІ для компрометації України та її Збройних Сил в очах світової спільноти”, - йдеться в повідомленні.</p>
      <blockquote>
        <b>Читайте також: </b>
        <a href="https://www.ukrinform.ua/rubric-ato/2821812-okupanti-obstrilali-pozicii-zsu-pid-berezovim-iz-kulemetiv-ta-ozbroenna-bmp.html">Окупанти обстріляли позиції ЗСУ під Березовим із кулеметів та озброєння БМП</a>
      </blockquote>
      <p>Як повідомляв Укрінформ, розведення військ на ділянці №3 в районі населених пунктів Богданівка – Петрівське Донецької області розпочалось 9 листопада о 12 годині за київським часом.</p>
      <p>29 жовтня так само о 12.00 розпочався процес розведення сил і засобів з обох сторін на ділянці №2 у районі населеного пункту Золоте-4 Луганської області.</p>
      <p>26 червня українські військові відійшли з позицій поблизу КПВВ "Станиця Луганська" в рамках відведення сторін від околиць Станиці Луганської.</p>
      <p>Щоразу процес відведення тривав загалом протягом трьох днів. Після цього відбувається пошук і знищення мінно-вибухових загороджень, демонтаж фортифікаційних споруд та інших об’єктів військового призначення в межах визначеної ділянки. На 29 добу українська сторона має поінформувати про те, що усі заходи проведено, і, вже наступного дня, представники СММ <a href="https://www.ukrinform.ua/tag-obse">ОБСЄ</a> проводять верифікацію виконаних заходів.</p>
    </article>
  </body>
</html>