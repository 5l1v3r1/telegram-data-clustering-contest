<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426175/oxi-apo-ton-dhmo-leroy-gia-to-kleisto-kentro"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-20T10:57:55+00:00"/>
    <meta property="og:title" content="Όχι από τον δήμο Λέρου για το κλειστό κέντρο"/>
    <meta property="og:description" content="Κάθετα αντίθετος με τη δημιουργία κλειστού κέντρου φιλοξενίας προσφύγων στη Λέρο είναι ο δήμαρχος κ. Μιχάλης Κόλιας."/>
  </head>
  <body>
    <article>
      <h1>Όχι από τον δήμο Λέρου για το κλειστό κέντρο</h1>
      <address>
        <time datetime="2019-11-20T10:57:55+00:00">20 Nov 2019, 10:57</time>
      </address>
      <p><b>Κάθετα αντίθετος με τη δημιουργία κλειστού κέντρου φιλοξενίας προσφύγων στη Λέρο είναι ο δήμαρχος κ. Μιχάλης Κόλιας.</b><br/>Ο κ. Κόλιας μιλώντας στον “Sky Ρόδου” χθες τόνισε, πως το καλύτερο θα ήταν η κυβέρνηση να προβεί και στην ενημέρωση των δημάρχων για τις αποφάσεις που έχουν ληφθεί για το μεταναστευτικό.</p>
      <p>Σημειώνεται πως συζήτηση για το μεταναστευτικό έγινε στη συνάντηση που είχε ο πρωθυπουργός με τους 13 περιφερειάρχες της χώρας.<br/>«Σωστά κάλεσε ο πρωθυπουργός τους περιφερειάρχες. Καλό θα ήταν να γίνονταν μια συνάντηση και με τους δημάρχους που γνωρίζουν καλά το πρόβλημα και δέχονται καθημερινά και τα παράπονα του κόσμου. Η γνώμη του κάθε δημάρχου που χρόνια διαχειρίζεται το μεταναστευτικό προσφυγικό είναι απαραίτητη», δήλωσε ο κ. Κόλιας.</p>
      <p>Όσο για την είδηση περί δημιουργίας κλειστού κέντρου στη Λέρο ο κ. Κόλιας τόνισε:<br/>«Διαφωνώ με τη δημιουργία κλειστού κέντρου φιλοξενίας μεταναστών στη Λέρο και την Κω. Στην πρόσφατη επίσκεψη του υφυπουργού Εθνικής Άμυνας κ. Αλκιβιάδη Στεφανή κατέστησα σαφές ότι δεν θα δεχθούμε πρόσφυγες και μετανάστες από άλλα νησιά. Γιατί εμείς να δεχόμαστε το βάρος; Γιατί να μεταφέρονται στη Λέρο πρόσφυγες από άλλες περιοχές. Το νησί μας δεν μπορεί να σηκώσει το βάρος αυτό. Πριν να ληφθεί η όποια απόφαση να πάρουν τη γνώμη των δημάρχων και των μελών των δημοτικών συμβουλίων».</p>
      <p>«Θα ξαναγυρίσουμε στις φυλακές δηλαδή με αυτά που προγραμματίζουν», αναρωτήθηκε ο κ. Κόλιας.</p>
      <p>Σε ερώτηση τι θα πράξει στην περίπτωση που εφαρμοσθεί η απόφαση για τη δημιουργία κλειστού κέντρου φιλοξενίας στη Λέρο ο κ. Κόλιας δήλωσε:<br/>«Χωρίς τον... σπιτονοικοκύρη δεν προχωράει τίποτε. Θα προχωρήσει ερήμην του Λεριακού λαού και της δημοτικής αρχής; Όχι δεν θα προχωρήσει απλά. Άλλοι αποφασίζουν ερήμην μας; Και εμείς θα σηκώνουμε το βάρος; Μας ρωτούν πώς κάνουμε την αποκομιδή των απορριμμάτων στο Ξηρόκαμπο, στο Λακκί, στα Τιμένια; Γνωρίζουν τι γίνεται; Όλοι είναι απόντες και από τα γραφεία τους λαμβάνουν αποφάσεις. Δεν τις δεχόμαστε» .</p>
    </article>
  </body>
</html>