<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/742690"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T10:37:00+00:00"/>
    <meta property="og:title" content="ทัพบิดฮอนด้าคว้า&quot;ทริปเปิลแชมป์&quot;โมโตจีพี-&quot;ลอเรนโซ่&quot;อำลาสนาม"/>
    <meta property="og:description" content="ฮอนด้าประกาศศักดาคว้า “คว้าทริปเปิลแชมป์โลก” โมโตจีพี กวาดเรียบทั้งแชมป์นักแข่ง-แชมป์ทีมแข่ง-แชมป์ผู้ผลิต ปิดฤดูกาล 2019 ส่งท้ายการรีไทร์ของลอเรนโซ่"/>
  </head>
  <body>
    <article>
      <h1>ทัพบิดฮอนด้าคว้า"ทริปเปิลแชมป์"โมโตจีพี-"ลอเรนโซ่"อำลาสนาม</h1>
      <address>
        <time datetime="2019-11-20T10:37:00+00:00">20 Nov 2019, 10:37</time>
      </address>
      <slideshow>
        <figure>
          <img src="https://www.dailynews.co.th/admin/upload/20191120/news_EbUVjFMIym175005_533.jpg?v=20191120184"/>
        </figure>
        <figure>
          <img src="https://www.dailynews.co.th/admin/upload/20191120/news_mRNCgYPtaK175004_533.jpg?v=20191120184"/>
        </figure>
        <figure>
          <img src="https://www.dailynews.co.th/admin/upload/20191120/news_VWvsNqDbfd175004_533.jpg?v=20191120184"/>
        </figure>
        <figure>
          <img src="https://www.dailynews.co.th/admin/upload/20191120/news_LfgyUGrFkC175005_533.jpg?v=20191120184"/>
        </figure>
      </slideshow>
      <p>
        <b>ฮอนด้าประกาศศักดาคว้า “คว้าทริปเปิลแชมป์โลก” โมโตจีพี กวาดเรียบทั้งแชมป์นักแข่ง-แชมป์ทีมแข่ง-แชมป์ผู้ผลิต ปิดฤดูกาล 2019 ส่งท้ายการรีไทร์ของลอเรนโซ่</b>
      </p>
      <p>ฮอนด้าตอกย้ำความเป็นสุดยอดในโลกมอเตอร์สปอร์ตด้วยคว้าแชมป์ครบถึง 3 ประเภทในการแข่งขัน "โมโตจีพี 2019" ประกอบด้วยแชมป์นักแข่งโดยมาร์ค มาร์เกซ แชมป์ทีมแข่งโดยเรปโซล ฮอนด้า และแชมป์ผู้ผลิตโดยฮอนด้า นับเป็นการเฉลิมฉลองการเข้าร่วมแข่งขันในกีฬามอเตอร์สปอร์ตของฮอนด้ามอเตอร์ครบ 60 ปี อย่างยิ่งใหญ่<br/><br/>ฮอร์เก ลอเรนโซ่ ตัดสินใจยุติบทบาทนักแข่งหลังโลดแล่นอยู่ในวงการมานานถึง 18 ปี พร้อมกับทำผลงานส่งท้ายในการแข่งขันที่บาเลนเซียด้วยการช่วยเก็บคะแนนร่วมกับมาร์ค มาร์เกซ ส่งให้ เรปโซล ฮอนด้าคว้าแชมป์โลกประเภททีมได้สำเร็จ<br/><br/>ในปีนี้ มาร์ค มาร์เกซ โชว์ฟอร์มได้อย่างสุดยอดคว้าแชมป์ทั้งหมดถึง 12 จาก 19 เรซ สะสมไปทั้งหมด 420 คะแนน ทำให้เจ้าตัวกลายเป็นนักบิดคนแรกที่สามารถเก็บคะแนนสะสมมากกว่า 400 คะแนน ทั้งยังทำลายสถิติคว้าโพเดียมในรุ่นใหญ่ครบ 95 ครั้ง เทียบเท่า มิค ดูฮาน ตำนานชาวออสเตรเลีย<br/><br/>“เป็นการจบฤดูกาลที่สมบูรณ์แบบมากสำหรับผมหลังคว้าชัยชนะได้ หมวกสีทองที่ใส่อยู่ทำให้ผมรู้สึกมุ่งมั่น และต้องขับขี่ให้ดีเป็นพิเศษ และเราก็ทำผลงานได้อย่างดี คว้าทริปเปิลแชมป์ให้แก่ทีมได้ เป็นฤดูกาลที่น่าทึ่งมาก แน่นอนว่าการคว้าแชมป์โลกคือเป้าหมายอันดับ 1 แต่ผมก็มีความสุขเช่นกันที่ได้ช่วยทีมคว้าแชมป์ประเภททีม ร่วมกับ ฮอร์เก แชมป์ผู้ยิ่งใหญ่ คู่แข่งที่เก่งกาจ และคู่หูที่ยอดเยี่ยม มันคงเป็นงานยากที่จะทำให้ได้ดีกว่านี้เพราะเราทำได้สมบูรณ์แบบในทุกด้านจริงๆ” มาร์ค มาร์เกซ กล่าวสรุป<br/><br/>ทางฝั่งของ ฮอร์เก ลอเรนโซ่ แสดงให้เห็นถึงจิตใจที่มุ่งมั่นไม่ยอมแพ้ คว้าอันดับที่ 13 เก็บคะแนนในเรซสุดท้ายได้ นับเป็นอันดับที่ดีที่สุดนับตั้งแต่การกลับมาจากอาการบาดเจ็บ ก่อนโบกมือลาวงการในฐานะแชมป์โลก 5 สมัย ด้วยสถิติคว้าแชมป์ 68 เรซ คว้าโพเดียม 152 ครั้ง และออกสตาร์ทตำแหน่งโพลโพซิชัน 69 ครั้ง ชื่อของเจ้าตัวจะถูกจารึกลงในประวัติศาสตร์เวิลด์กรังด์ปรีซ์ ตลอดกาล<br/>“เป็นวันที่พิเศษสำหรับผม แม้การลงสนามครั้งนี้จะให้ความรู้สึกที่ต่างออกไป แต่ก็อยากจบผลงานสนามสุดท้ายของตัวเองให้ดีจนในที่สุดก็คว้าแต้มกลับมา มันเป็นเรื่องยอดเยี่ยมที่ผมมีส่วนช่วยให้ทีมได้แชมป์โลกประเภททีมหลังลงแข่งในฤดูกาลที่เหลือเชื่อ ร่วมกับ มาร์ค ผมอยากขอบคุณทีมงานของ ฮอนด้า ทุกคนที่ดูแลผมเป็นอย่างดีและมีความเป็นมืออาชีพ ขออวยพรให้พวกเขามีอนาคตที่ยอดเยี่ยมต่อไป” ฮอร์เก ลอเรนโซ่ กล่าวทิ้งท้าย<br/><br/>สำหรับแชมป์โลกทั้ง 3 ประเภทของฮอนด้าประกอบด้วย แชมป์โลกประเภทนักแข่ง (Rider) จาก มาร์ค มาร์เกซ, แชมป์โลกประเภททีม (Team) โดยเรปโซล ฮอนด้า หลังนักบิดทั้งสองช่วยกันทำคะแนนสะสมได้ถึง 458 แต้ม ตลอด 19 เรซในปีนี้ และแชมป์โลกประเภททีมผู้ผลิต (Constructor) โดยฮอนด้า สะสมไปทั้งสิ้น 426 คะแนน ซึ่งถือเป็นครั้งที่ 3 ติดต่อกันแล้วที่ ฮอนด้า จบฤดูกาลด้วยผลงาน “ทริปเปิลแชมป์” และยังเป็นทริปเปิลแชมป์สมัยที่ 9 ที่พวกเขาทำได้ นับตั้งแต่การถือกำเนิดของการแข่งขันโมโตจีพีในปี 2002.</p>
      <figure>
        <img src="https://www.dailynews.co.th/admin/upload/20191120/news_VWvsNqDbfd175004_533.jpg?v=20191120184?v=2317"/>
      </figure>
      <figure>
        <img src="https://www.dailynews.co.th/admin/upload/20191120/news_mRNCgYPtaK175004_533.jpg?v=20191120184?v=5009"/>
      </figure>
    </article>
  </body>
</html>