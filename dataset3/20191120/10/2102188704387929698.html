<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/20/653917/"/>
    <meta property="og:site_name" content="Економічна правда"/>
    <meta property="article:published_time" content="2019-11-20T10:30:00+00:00"/>
    <meta property="og:title" content="Без законів про казино і бурштин бюджет недоотримає 4,5 мільярда – Рахункова палата"/>
    <meta property="og:description" content="Надходження до державного бюджету на 2020 рік від грального бізнесу і видобутку бурштину на загальну суму 4,5 мільярда гривень поки не підкріплені відповідними законами"/>
  </head>
  <body>
    <article>
      <h1>Без законів про казино і бурштин бюджет недоотримає 4,5 мільярда – Рахункова палата</h1>
      <address>
        <time datetime="2019-11-20T10:30:00+00:00">20 Nov 2019, 10:30</time>
      </address>
      <p>Надходження до державного бюджету на 2020 рік від грального бізнесу і видобутку бурштину на загальну суму 4,5 мільярда гривень поки не підкріплені відповідними законами.</p>
      <p>Про це повідомляє <a href="https://rp.gov.ua/PressCenter/News/?id=720">пресслужба</a> Рахункової палати з посиланням на голову відомства Валерія Пацкана.</p>
      <p>"Включення до державного бюджету на 2020 рік надходжень на основі ще не прийнятих законів про легалізацію грального бізнесу та регулювання видобутку бурштину створює ризики ненадходження відповідних доходів", - сказав Пацкан.</p>
      <p>За його словами, згідно з держбюджетом-2020, уряд розраховує отримати до бюджету понад 4 млрд грн від грального бізнесу та 0,5 млрд грн від діяльності з видобутку бурштину.</p>
      <p>"Ці надходження до бюджету поки що не підкріплені законодавчими актами. Я дуже хочу, щоб ми побачили реальні законодавчі акти. Сподіваюсь, що закони по гральному бізнесу і по бурштину будуть проголосовані, і ми будемо отримувати реальні надходження до бюджету", - наголосив він.</p>
      <p>Пацкан наголосив на неприпустимості включати до держбюджету надходження на основі ще не ухваленого законодавства.</p>
      <p>"Неприпустимо включати до бюджету додаткові надходження від ще не прийнятих законодавчих змін. Для дотримання збалансованості бюджетних показників на 2020 рік належало б прийняти відповідні законопроєкти до затвердження бюджету на наступний рік. Неприйняття цих законів або прийняття в іншій редакції посилює ризик ненадходження до державного бюджету відповідних доходів", – зауважив голова Рахункової палати.</p>
      <p>Крім того, додав Пацкан, 12 млрд грн мають надійти до державного бюджету від приватизації. Він висловив сподівання, що наступного року, на відміну від попередніх, надходження за цією статтею будуть реальними, а не лише запланованими.</p>
      <p>
        <b>
          <i>Нагадуємо:</i>
        </b>
      </p>
      <p>
        <i>Верховна Рада 18 жовтня зареєструвала розроблений Кабінетом міністрів законопроєкт №2285 "Про державне регулювання діяльності у сфері організації та проведення азартних ігор".</i>
      </p>
      <p>
        <i>Раніше президент Володимир Зеленський доручив парламенту до 1 грудня 2019 року ухвалити закон про легалізацію грального бізнесу. </i>
      </p>
      <p>
        <i>Верховна Рада 12 листопада підтримала в першому читанні законопроєкт №2240, який передбачає легалізацію видобутку бурштину та забороняє до початку 2021 року експортувати необроблений бурштин-сирець.</i>
      </p>
      <p>Економічна правда</p>
    </article>
  </body>
</html>