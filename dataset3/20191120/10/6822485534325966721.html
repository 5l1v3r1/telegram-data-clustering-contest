<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980829041.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-20T10:20:00+00:00"/>
    <meta property="og:title" content="مقابله دفاع هوایی سوریه با حمله رژیم صهیونیستی"/>
    <meta property="og:description" content="به گزارش ایسنا، به نقل از خبرگزاری رویترز، خبرگزاری سانا اعلام کرد که این موشک‌ها از جنگنده‌های اسرائیلی و از بلندی‌های جولان و مرج عیون لبنان شلیک شدند و پدافند هوایی سوریه توانست اکثر این موشک‌ها را قبل از رسیدن به هدف رهگیری و منهدم کند."/>
  </head>
  <body>
    <article>
      <h1>مقابله دفاع هوایی سوریه با حمله رژیم صهیونیستی</h1>
      <address>
        <time datetime="2019-11-20T10:20:00+00:00">20 Nov 2019, 10:20</time>
      </address>
      <p>خبرگزاری رسمی سوریه از ناکام گذاشته شدن حمله رژیم صهیونیستی به دمشق و رهگیری اکثر موشک‌های شلیک شده از سوی این رژیم توسط پدافند هوایی سوریه در ساعات اولیه صبح امروز در آسمان ریف دمشق خبر داد.</p>
      <p>به گزارش ایسنا، به نقل از خبرگزاری رویترز، خبرگزاری سانا اعلام کرد که این موشک‌ها از جنگنده‌های اسرائیلی و از بلندی‌های جولان و مرج عیون لبنان شلیک شدند و پدافند هوایی سوریه توانست اکثر این موشک‌ها را قبل از رسیدن به هدف رهگیری و منهدم کند.</p>
      <p>یک منبع امنیتی دیگر به خبرگزاری اسپوتنیک گفت، جنگنده‌های رژیم صهیونیستی ۱۲ موشک شلیک کردند و نیروهای هوایی سوریه ۹ موشک‌ را رهگیری کرده است.</p>
      <p>به دنبال رهگیری موشک‌های اسرائیل توسط نیروهای هوایی سوریه، صدای انفجارهای مهیبی در فضای دمشق شنیده شد و پس از دو حمله رژیم صهیونیستی و رهگیری آن، آرامش کاملی در آسمان دمشق حاکم شد.</p>
      <p>وزارت جنگ رژیم صهیونیستی مدعی است این حملات را به تلافی راکت‌های شلیک شده از سوریه انجام داده است.</p>
      <p>در این راستا ارتش اسرائیل در توییتی صبح امروز نوشت، حملات گسترده‌ای علیه اهداف سوریه از جمله موشک‌های زمین به هوا، مقرهای فرماندهی نظامی، انبارهای تجهیزات و پایگاه‌های نظامی آغاز کرد.</p>
      <p>این ارتش مدعی شد: در نتیجه این حملات، تعدادی از آتشبارهای دفاع هوایی سوریه منهدم شدند.</p>
      <p>آویخای ادرعی، سخنگوی ارتش اسرائیل در این باره گفت: جنگنده‌های ما بامداد امروز ده‌ها هدف نظامی وابسته به ارتش سوریه را در داخل اراضی این کشور هدف گرفتند که این اهداف شامل موشک‌های زمین به هوا، مقرهای فرماندهی، انبارهای سلاح و پایگاه‌های نظامی و در پاسخ به حملات موشکی روز سه شنبه از اراضی سوریه بود.</p>
      <p>خبرگزاری سانا هم به نقل از منابع نظامی نوشت: "در ساعت ۱:۲۰ صبح چهارشنبه، جنگنده‌های اسرائیلی اطراف شهر دمشق را با شماری از موشک‌ها هدف گرفتند."</p>
      <p>سانا این حمله را "سنگین" توصیف کرد و یک خبرنگار خبرگزاری فرانسه در دمشق می‌گوید صدای چند انفجار مهیب را شنیده است.</p>
      <p>رژیم صهیونیستی روز سه‌شنبه گفته بود که چهار موشک شلیک شده از سوریه به سوی شمال اسرائیل را با سیستم‌های دفاعی در آسمان منهدم کرده است.</p>
    </article>
  </body>
</html>