<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/lyna-vodni-evropa-1618398.html"/>
    <meta property="og:site_name" content="Cross"/>
    <meta property="article:published_time" content="2019-11-20T10:26:00+00:00"/>
    <meta property="og:title" content="Астрономи откриха огромни водни запаси в атмосферата на юпитеровата луна Европа"/>
    <meta property="og:description" content="/КРОСС/ Специалисти от космическия център &quot;Годард&quot; на НАСА в Мериленд потвърдиха, че над повърхността на юпитеровата луна Европа има огромно количество водни пари, съобщи Сайънс алърт."/>
  </head>
  <body>
    <article>
      <h1>Астрономи откриха огромни водни запаси в атмосферата на юпитеровата луна Европа</h1>
      <address>
        <time datetime="2019-11-20T10:26:00+00:00">20 Nov 2019, 10:26</time>
      </address>
      <p>/КРОСС/ Специалисти от космическия център "Годард" на НАСА в Мериленд потвърдиха, че над повърхността на юпитеровата луна Европа има огромно количество водни пари, съобщи Сайънс алърт.</p>
      <p>Те са анализирали данни, получени от обсерваторията Кек в Хавай в рамките на 17 наблюдения със спектрограф за изследване химичния състав на атмосферите на небесни тела.</p>
      <p>Учените заключиха, че изпускането на водни пари не е толкова активно, колкото се смяташе досега, а е под формата на отделни интензивни изригвания.</p>
      <p>Съществуването на вода в течно състояние на луната Европа досега не е доказано. Под повърхността й обаче се отделя достатъчно количество водни пари, за да напълнят за няколко минути басейн с олимпийски размери.</p>
      <p>Предстоящата мисия "Europa Clipper" на НАСА ще позволи да се изследва подробно повърхността на ледената луна на Юпитер през 2023 г. Космическият апарат ще направи 45 обиколки около въпросната юпитерова луна. Той ще е снабден с камери, спектрографи и радари за изследване на ледената й обвивка.</p>
    </article>
  </body>
</html>