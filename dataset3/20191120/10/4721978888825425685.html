<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iphoneitalia.com/718853/investimento-apple-maps"/>
    <meta property="og:site_name" content="iPhone Italia"/>
    <meta property="article:published_time" content="2019-11-20T10:08:48+00:00"/>
    <meta property="og:title" content="Apple ha investito miliardi di dollari per migliorare Mappe"/>
    <meta property="og:description" content="Apple ha svelato al Congresso di aver investito miliardi di dollari per migliorare l'app Apple Maps e tutti i suoi servizi."/>
  </head>
  <body>
    <article>
      <h1>Apple ha investito miliardi di dollari per migliorare Mappe</h1>
      <address>
        <time datetime="2019-11-20T10:08:48+00:00">20 Nov 2019, 10:08</time>
      </address>
      <p>In risposta alle domande su un’indagine del Congresso degli Stati Uniti, Apple ha rivelato di aver investito miliardi di dollari nell’app Mappe e in tutti i servizi relativi, così da poter competere al meglio con Google Maps.</p>
      <p>Apple, Amazon, Facebook e Google hanno fornito risposte alle domande del comitato giudiziario della Camera dei rappresentanti, <a href="https://appleinsider.com/articles/19/11/19/apple-spent-billions-on-revamped-maps-service">presentate</a> come parte di un’indagine antitrust sui rapporti tra le varie società nel mercato digitale.</p>
      <p>Mentre da queste risposte sono emerse poche nuove informazioni, da Apple sono arrivati comunque diversi dettagli sulle sue attività. Tra questi, l’<b>investimento da “miliardi di dollari” in Apple Maps</b>.</p>
      <p>I dirigenti Apple in passato avevano accennato a investimenti elevati per il progetto, che in sostanza prevede la costruzione di un sistema di mappatura da zero, ma i numeri non erano mai stati menzionati.</p>
      <p>Quanti miliardi di dollari sono stati assegnati a Maps non è noto. Per creare il nuovo Apple Maps, che ha debuttato con iOS 12, Apple ha raccolto tantissimi dati cartografici, di navigazione, di routing e immagini da piattaforme dedicate e montate su diverse vetture. Anni di lavoro sono culminati in<b> un prodotto di mappatura esclusivo per iOS</b> che vanta cartografia altamente accurata, nuove mappe stradali, integrazioni con i mezzi pubblici e altro ancora.</p>
      <p>Nuove funzionalità sono state e saranno aggiunte a Maps, come la funzione <a href="https://www.iphoneitalia.com/700018/come-usare-look-around-mappe-apple-iphone">Look Around</a> in iOS 13, che porta su Mappe una vista simile alla famosa Street View di Google.</p>
      <p>Apple è stata in gran parte incoraggiata a creare una soluzione di mappatura completa e da zero dopo l’imbarazzante lancio di Maps nel 2012, quando il servizio era pieno di bug e nettamente inferiore a Google Maps. Da allora, Apple ha apportato tantissimi miglioramenti e il percorso non è ancora concluso.</p>
      <p>
        <a href="https://www.iphoneitalia.com/category/news">News</a>
      </p>
      <ul>
        <li/>
        <li/>
        <li/>
        <li/>
      </ul>
      <p>0</p>
    </article>
  </body>
</html>