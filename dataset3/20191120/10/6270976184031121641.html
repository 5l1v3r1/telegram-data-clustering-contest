<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/20/rada-z-pytan-svobody-slova-pry-prezydentovi-zasudyla-tysk-na-shemy-z-boku-portnova/"/>
    <meta property="og:site_name" content="Рубрика"/>
    <meta property="article:published_time" content="2019-11-20T10:36:11+00:00"/>
    <meta property="og:title" content="Рада з питань свободи слова при президентові засудила тиск на &quot;Схеми&quot; з боку Портнова"/>
    <meta property="og:description" content="Рада з питань захисту свободи слова і прав журналістів при президентові України підтримала журналістів проекту розслідувань “Схеми”, засудила розголошення персональних даних співробітників “Схем”, а також тиск і погрози на їхню адресу з боку колишнього народного депутата і ексзаступника глави Адміністрації Президента Андрія Портнова. Про це ідеться у заяві Ради. Представники Ради також закликали Портнова не […]"/>
  </head>
  <body>
    <article>
      <h1>Рада з питань свободи слова при президентові засудила тиск на "Схеми" з боку Портнова</h1>
      <address><time datetime="2019-11-20T10:36:11+00:00">20 Nov 2019, 10:36</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2018/10/60535-860x580-c-1.jpg"/>
      </figure>
      <p>
        <b>
          <b>Рада з питань захисту свободи слова і прав журналістів при президентові України підтримала журналістів проекту розслідувань “Схеми”, засудила розголошення персональних даних співробітників “Схем”, а також тиск і погрози на їхню адресу з боку колишнього народного депутата і ексзаступника глави Адміністрації Президента Андрія Портнова.</b>
        </b>
      </p>
      <p>Про це ідеться у заяві Ради.</p>
      <p>Представники Ради також закликали Портнова не користуватися журналістським посвідченням, адже він не є журналістом.</p>
      <p>“Оприлюднення персональних даних співробітників медіа ставить під загрозу їхнє життя і здоров’я, а погрози і тиск мають очевидні ознаки перешкоджання законній професійній діяльності журналістів. Журналістами, особливо розслідувачами, рухає суспільний інтерес, і публічні особи мають усвідомлювати і поважати право працівників ЗМІ зосереджуватися на темах можливого зловживання посадовцями владою внаслідок їхніх непублічних контактів із політиками, експолітиками чи бізнесменами.Також ми закликаємо Андрія Портнова не використовувати журналістське посвідчення та не наполягати на захисті його журналістських прав. Насамперед пан Портнов є політиком та фаховим юристом і може у законний спосіб захищати себе, якщо вважає, що його права порушені”.</p>
      <p>Портнов <a href="https://rubryka.com/2019/11/02/portnov-rozgolosyv-personalni-dani-vodiya-shem-kerivnytstvo-radio-svoboda-vidreaguvalo/">оприлюднив особисті дані водія</a> програми “Схеми”, бо журналісти готували про нього розслідування. “Схеми” заявили, що оцінюють це як тиск на редакцію. Після цього Портнов написав у своєму Телеграм-каналі, де пообіцяв <a href="https://rubryka.com/2019/11/02/portnov-oprylyudnyv-dani-shhe-troh-avto-shem-i-zayavyv-shho-nahabnyh-treba-zhorstko-vchyt/">оприлюднювати</a> особисті дані усієї команди “Схем”.</p>
      <p>Також дії Портнова засудив голова Національної спілки журналістів Сергій Томіленко.</p>
    </article>
  </body>
</html>