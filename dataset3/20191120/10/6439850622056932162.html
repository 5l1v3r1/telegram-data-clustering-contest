<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/462013/%E0%A6%B8%E0%A6%BF%E0%A6%B0%E0%A6%BF%E0%A7%9F%E0%A6%BE%E0%A7%9F-%E0%A6%AC%E0%A6%BF%E0%A6%AD%E0%A6%BF%E0%A6%A8%E0%A7%8D%E0%A6%A8-%E0%A6%B8%E0%A6%BE%E0%A6%AE%E0%A6%B0%E0%A6%BF%E0%A6%95-%E0%A6%B2%E0%A6%95%E0%A7%8D%E0%A6%B7%E0%A7%8D%E0%A6%AF%E0%A7%87-%E0%A6%87%E0%A6%B8%E0%A6%B0%E0%A6%BE%E0%A7%9F%E0%A7%87%E0%A6%B2%E0%A6%BF-%E0%A6%B9%E0%A6%BE%E0%A6%AE%E0%A6%B2%E0%A6%BE"/>
    <meta property="og:site_name" content="Daily Janakantha"/>
    <meta property="article:published_time" content="2019-11-20T10:47:00+00:00"/>
    <meta property="og:title" content="সিরিয়ায় বিভিন্ন সামরিক লক্ষ্যে ইসরায়েলি হামলা"/>
    <meta property="og:description" content="অনলাইন ডেস্ক ॥ সিরিয়ার বিভিন্ন সামরিক লক্ষ্যে ও দেশটিতে মোতায়েন ইরানি সামরিক লক্ষ্যে হামলা চালিয়েছে ইসরায়েল। একদিন আগে সিরিয়া থেকে ইসরায়েলে চালানো রকেট হামলার জবাবে বুধবার এসব হামলা চালানো হয় বলে ইসরায়েলের সামরিক বাহিনীর মুখপাত্র লেফটেন্যান্ট কর্নেল আভিচে আদ্রে জানিয়েছেন। সিরিয়ার রাষ্ট্রীয় বার্তা সংস্থা এসএএনএ সামরিক একটি ..."/>
  </head>
  <body>
    <article>
      <h1>সিরিয়ায় বিভিন্ন সামরিক লক্ষ্যে ইসরায়েলি হামলা</h1>
      <address>
        <time datetime="2019-11-20T10:47:00+00:00">20 Nov 2019, 10:47</time>
      </address>
      <figure>
        <img src="http://www.dailyjanakantha.com/files/201911/1574250420_01.jpg"/>
      </figure>
      <p>অনলাইন ডেস্ক ॥ সিরিয়ার বিভিন্ন সামরিক লক্ষ্যে ও দেশটিতে মোতায়েন ইরানি সামরিক লক্ষ্যে হামলা চালিয়েছে ইসরায়েল।</p>
      <p>একদিন আগে সিরিয়া থেকে ইসরায়েলে চালানো রকেট হামলার জবাবে বুধবার এসব হামলা চালানো হয় বলে ইসরায়েলের সামরিক বাহিনীর মুখপাত্র লেফটেন্যান্ট কর্নেল আভিচে আদ্রে জানিয়েছেন।</p>
      <p>সিরিয়ার রাষ্ট্রীয় বার্তা সংস্থা এসএএনএ সামরিক একটি সূত্রের উদ্ধৃতি দিয়ে জানিয়েছে, ইসরায়েলি জঙ্গি বিমানগুলো থেকে ছোড়া অধিকাংশ ক্ষেপণাস্ত্র সিরিয়ার বিমান প্রতিরক্ষা বাহিনী ধ্বংস করে দিয়েছে।</p>
      <p>অপরদিকে ইসরায়েলের সামরিক বাহিনী জানিয়েছে, মঙ্গলবার তাদের ক্ষেপণাস্ত্র প্রতিরক্ষা পদ্ধতি সিরিয়া থেকে ছোড়া চারটি রকেট গুলি করে নামিয়েছে।</p>
      <p>এক টুইটে আদ্রে বলেছেন, “সিরিয়ার ভিতরে সিরীয় সেনাবাহিনী ও ইরানি কুদস বাহিনীর বহু সামরিক লক্ষ্যে (ইসরায়েলি) জঙ্গিবিমানগুলো আঘাত হেনেছে। এসব লক্ষ্যের মধ্যে ভূমি থেকে আকাশে নিক্ষেপযোগ্য ক্ষেপণাস্ত্র, সদরদপ্তর, অস্ত্রশস্ত্র ও সামরিক ঘাঁটি রয়েছে। গতকাল সিরিয়া থেকে ইসরায়েলের দিকে ছোড়া রকেটের জবাবে এ হামলা চালানো হয়।”</p>
      <p>অভিজাত কুদস বাহিনী ইরানি রেভোল্যুশনারি গার্ডের (আইআরজিসি) বৈদেশিক শাখা বলে জানিয়েছে বার্তা সংস্থা রয়টার্স।</p>
      <p>ইসরায়েলি হামলায় তিন জন আহত হয়েছেন বলে এসএএনএ জানিয়েছে।</p>
      <p>আদ্রে আরও বলেন,“গতকাল ক্ষেপণাস্ত্র নিক্ষেপ করে ইসরায়েলি ভূখণ্ডে চালানো ইরানি হামলা সিরিয়ায় ইরানিদের অবস্থানের প্রকৃত কারণ তুলে ধরেছে। ইরানিদের অবস্থান ইসরায়েলের নিরাপত্তা, এই অঞ্চলের ও সিরিয়ার সরকারের স্থিতিশীলতার জন্য একটি হুমকি।”</p>
      <p>ইরানিরা সিরিয়ায় স্থায়ী সামরিক ঘাঁটি গড়তে চায় অভিযোগ করে ইসরায়েল জানিয়েছে, তারা সিরিয়ায় ইরানি উপস্থিতির বিরোধিতা করে ও ইরান-সমর্থিত লেবাননি গোষ্ঠী হিজবুল্লাহকে অত্যাধুনিক অস্ত্র সরবরাহে বাধা দিতে সিরিয়ায় অবস্থিত ইরানি লক্ষ্যস্থলগুলোতে কয়েকশবার হামলা চালিয়েছে।</p>
    </article>
  </body>
</html>