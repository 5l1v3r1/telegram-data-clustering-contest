<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/20/7232506/"/>
    <meta property="og:site_name" content="Українська правда"/>
    <meta property="article:published_time" content="2019-11-20T10:27:42+00:00"/>
    <meta property="og:title" content="Помічник Зеленського Єрмак веде два неофіційні формати переговорів з Росією"/>
    <meta property="og:description" content="Помічник президента Володимира Зеленського Андрій Єрмак відповідає за три міжнародних напрямки і, зокрема, веде два неофіційні формати переговорів з Росією."/>
  </head>
  <body>
    <article>
      <h1>Помічник Зеленського Єрмак веде два неофіційні формати переговорів з Росією</h1>
      <address>
        <time datetime="2019-11-20T10:27:42+00:00">20 Nov 2019, 10:27</time>
      </address>
      <p>Помічник президента Володимира Зеленського Андрій Єрмак відповідає за три міжнародних напрямки і, зокрема, веде два неофіційні формати переговорів з Росією.</p>
      <p>Про це йдеться у <a href="https://www.eurointegration.com.ua/articles/2019/11/20/7103234/">статті </a>"Європейської правди".</p>
      <p>Перший - це "неофіційний канал" <a href="https://www.eurointegration.com.ua/news/2019/11/19/7103209/">взаємодії </a>із США. Перехід переговорів на неофіційний рівень був ініціативою Вашингтона, і це цілком збігалося із прагненнями самого Єрмака. Саме він був головним зв’язковим України на переговорах із адвокатом Трампа Рудольфом Джуліані та із неофіційним зв’язковим – послом США у ЄС Гордоном Сондлендом. Єрмак також вів переговори про те, що має зробити Зеленський задля призначення зустрічі у Білому домі тощо.</p>
      <p>Другий напрямок роботи Андрія Єрмака – переговори з Росією щодо Донбасу та обміну полоненими.</p>
      <p>Єрмак, який має знайомства у московській еліті, веде в ОПУ переговори з РФ; він присутній на телефонних розмовах Зеленського з Путіним.</p>
      <p>І головне: він є відповідальним за <b>два формати переговорів </b>Єрмак – Сурков та Єрмак – Козак. Активним зараз є останній.</p>
      <p>Російський віцепрем’єр Дмитро Козак перебуває під санкціями Євросоюзу та США через свою пряму причетність до анексії Криму; він і досі є відповідальним за питання Криму в уряді РФ. А ще Козак віднедавна відповідає за Молдову (де проросійські сили зрештою взяли під контроль уряд) та значною міро – за Україну.</p>
      <p>Саме він курував переговори про обмін та про передачу Україні захоплених військових кораблів.</p>
      <p>Третій напрямок Єрмака – це "Нормандський формат" і все, що з ним пов’язане – зокрема стратегія дій на Донбасі, розведення тощо.</p>
      <p>На відміну від двох попередніх треків, тут помічник президента діє не самостійно, а у зв’язці з міністром закордонних справ Вадимом Пристайком.</p>
      <p><b>Детальніше читайте у статті</b> <i><b><a href="https://www.eurointegration.com.ua/articles/2019/11/20/7103234/">"Зовнішній Зе: хто формує міжнародну політику президента Зеленського".</a></b></i></p>
      <p>
        <a href="https://www.eurointegration.com.ua/news/2019/11/20/7103261/">Європейська правда</a>
      </p>
      <related>
        <a href="https://www.pravda.com.ua/news/2019/11/20/7232501/"/>
        <a href="https://www.pravda.com.ua/news/2019/11/20/7232490/"/>
        <a href="https://www.pravda.com.ua/news/2019/11/20/7232487/"/>
      </related>
    </article>
  </body>
</html>