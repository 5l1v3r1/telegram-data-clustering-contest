<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_anukovicha-perestav-pidtrimuvati-koli-vijshov-z-partiyi-regioniv-razumkov/939022"/>
    <meta property="og:site_name" content="Gazeta.ua"/>
    <meta property="article:published_time" content="2019-11-20T10:37:00+00:00"/>
    <meta property="og:title" content="Януковича перестав підтримувати, коли вийшов з Партії регіонів — Разумков"/>
    <meta property="og:description" content="Спікер Верховної Ради, депутат від партії &quot;Слуга народу&quot; Дмитро Разумков перестав підтримувати Віктора Януковича як політика після виходу з Партії регіонів у 2010 році. Про це він розповів в інтерв'ю &quot;Українській правді&quot;. &quot;Якщо би я підтримував, то я би залишився в тій політичній ..."/>
  </head>
  <body>
    <article>
      <h1>Януковича перестав підтримувати, коли вийшов з Партії регіонів — Разумков</h1>
      <address><time datetime="2019-11-20T10:37:00+00:00">20 Nov 2019, 10:37</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939022_w_300.jpg?v=0"/>
        <figcaption>"Там були достойні люди. Були фахівці, які чомусь в один момент стали непотрібні після того, як політична сила прийшла до влади", — Разумков. ФОТО: УНІАН</figcaption>
      </figure>
      <p>Спікер Верховної Ради, депутат від партії "Слуга народу" <b>Дмитро Разумков</b> перестав підтримувати <b>Віктора Януковича</b> як політика після виходу з Партії регіонів у 2010 році.</p>
      <p>Про це він розповів в інтерв'ю "<a href="https://www.pravda.com.ua/articles/2019/11/20/7232452/">Українській правді</a>".</p>
      <p>"Якщо би я підтримував, то я би залишився в тій політичній силі".</p>
      <p>Разумков був членом Партії регіонів, один раз брав участь у місцевих виборах.</p>
      <p>На президентських 2010 голосував за Януковича.</p>
      <p>"У мене на той час, мабуть, зіграло ключову роль не хто більше подобався, а зіграв, знаєте, внутрішній протест. Тому що в Києві ти або підтримував <b>Ющенка</b>, або ти був, кажучи російською мовою, "ізгоєм".</p>
      <p>Політику Януковича під час перебування в партії підтримував, бо "було багато ідей, багато людей в цій політичній силі, які заслуговували на повагу".</p>
      <p>"У 2010 році вийшов з Партії регіонів. У мене було розчарування в тих процесах, які почали відбуватися. Тобто задекларована позиція і те, що відбувалося з командою, яка докладала зусилля в ті часи, коли Партія регіонів… Зараз не про Януковича, а про Партію регіонів, яка пройшла усі вибори, багато з них було в опозиції, а після цього вони стали непотрібні та були викинуті на смітник.</p>
      <p>Там були достойні люди. Були фахівці, які чомусь в один момент стали непотрібні після того, як політична сила прийшла до влади. Це неправильно, це призводить до катастрофічних процесів як внутрішніх, так і зовнішніх. І це призвело до, мабуть, тих результатів, які ми побачили".</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/politics/_normalna-robocha-obstanovka-razumkov-pro-konflikti-z-bogdanom/939010"/>
      </related>
      <p>Євромайдан, каже, підтримував: "Особливо після того, як стали відбуватися речі, яких не повинно бути в європейській державі".</p>
      <p>До 2012 Разумков працював з політиком<b> Сергієм Тігіпком</b>.</p>
      <p>"Я був членом штабу і під час президентських виборів (Тігіпко балотувався у 2010 — <a href="https://gazeta.ua/">Gazeta.ua</a>), і в технологічній групі працював. Після цього я фактично виконував функції керівника протоколу, віцепрем'єра. Після того ще була побудова партії "Сильна Україна".</p>
      <p>Злиття "Сильної України", яку очолював Тігіпко, з Партією регіонів не підтримував. Перестав з ним працювати, коли Тігіпко пішов у бізнес.</p>
      <blockquote>Дмитро Разумков потрапив до парламенту за партійним списком "Слуги народу". 29 серпня став головою Верховної Ради, отримавши 382 голоси депутатів.</blockquote>
    </article>
  </body>
</html>