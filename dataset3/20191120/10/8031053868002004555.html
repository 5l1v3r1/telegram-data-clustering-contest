<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%ba%ce%ac%ce%bb%ce%b5%cf%83%ce%bc%ce%b1-%cf%83%ce%b5-%ce%b1%ce%bc%ce%b5%cf%81%ce%b9%ce%ba%ce%b1%ce%bd%ce%b9%ce%ba%ce%ad%cf%82-%ce%b5%cf%80%ce%b9%cf%87%ce%b5%ce%b9%cf%81%ce%ae%cf%83%ce%b5%ce%b9.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-20T10:14:44+00:00"/>
    <meta property="og:title" content="Κάλεσμα σε αμερικανικές επιχειρήσεις να έρθουν στην Ελλάδα – Επενδύστε στην Καινοτομία"/>
    <meta property="og:description" content="Για τη σημαντική συμβολή που μπορεί να έχει η Καινοτομία στη βελτίωση της ανταγωνιστικότητας της ελληνικής οικονομίας μίλησε ο υφυπουργός Ανάπτυξης &amp; Επενδύσεων, Χρίστος Δήμας στο συνέδριο «Νοτιοανατολική Ευρώπη &amp; Ανατολική Μεσόγειος: Νέες στρατηγικές, Νέες Προοπτικές», στην Ουάσιγκτον."/>
  </head>
  <body>
    <article>
      <h1>Κάλεσμα σε αμερικανικές επιχειρήσεις να έρθουν στην Ελλάδα – Επενδύστε στην Καινοτομία</h1>
      <address>
        <time datetime="2019-11-20T10:14:44+00:00">20 Nov 2019, 10:14</time>
      </address>
      <p>
        <b>Για τη σημαντική συμβολή που μπορεί να έχει η Καινοτομία στη βελτίωση της ανταγωνιστικότητας της ελληνικής οικονομίας μίλησε ο υφυπουργός Ανάπτυξης &amp; Επενδύσεων, Χρίστος Δήμας στο συνέδριο «Νοτιοανατολική Ευρώπη &amp; Ανατολική Μεσόγειος: Νέες στρατηγικές, Νέες Προοπτικές», στην Ουάσιγκτον.</b>
      </p>
      <p>«Το πρώτο συμβολικό αλλά συνάμα και ουσιαστικό βήμα ήταν η μεταφορά της Γενικής Γραμματείας Έρευνας και Τεχνολογίας στο Υπουργείο Ανάπτυξης και Επενδύσεων» τόνισε ο κ. Δήμας, υπογραμμίζοντας πως ο προσανατολισμός των δράσεων της ΓΓΕΤ πια, εστιάζει στην έμφαση σε τεχνολογίες αιχμής και τη σύνδεση με την επιχειρηματικότητα.</p>
      <p>Σήμερα, η Ελλάδα είναι μόλις 20η στον Ευρωπαϊκό Δείκτη Καινοτομίας, 41η στον Παγκόσμιο Δείκτη Καινοτομίας και μόλις το 4,39% του προϋπολογισμού των ερευνητικών κέντρων της χώρας καλύπτεται από ιδιωτικά κεφάλαια. Αυτή την πραγματικότητα που παραλάβαμε έχουμε υποχρέωση μέσα από στοχευμένες κινήσεις να τη βελτιώσουμε», τόνισε.</p>
      <p>Ο Υφυπουργός Ανάπτυξης και Επενδύσεων ανέλυσε το σχέδιο της Κυβέρνησης, ώστε η Καινοτομία να συμβάλλει καθοριστικά στη ενίσχυση της ανταγωνιστικότητας της εθνικής οικονομίας και παρουσίασε τρεις βασικούς πυλώνες πολιτικής για τη βελτίωση των σημερινών επιδόσεων της χώρας:</p>
      <p>Προσέλκυση επενδύσεων σε Έρευνα και Ανάπτυξη, μέσα από την παροχή κινήτρων σε κορυφαίες επιχειρήσεις έρευνας και τεχνολογίας να επενδύσουν στη χώρα μας.</p>
      <p>Διαμόρφωση ενός περιβάλλοντος, που θα ευνοεί το μετασχηματισμό των ερευνητικών αποτελεσμάτων σε καινοτόμα προϊόντα και υπηρεσίες.</p>
      <p>Στήριξη των νεοφυών επιχειρήσεων, μέσα από μια εξειδικευμένη πλατφόρμα που θα χαρτογραφεί το ελληνικό οικοσύστημα και θα προσφέρει πρόσβαση σε συγκεκριμένα κίνητρα σε όσες επιχειρήσεις το επιθυμούν και πληρούν τα κριτήρια.</p>
      <p>Στο περιθώριο του συνεδρίου, ο Υφυπουργός Ανάπτυξης κ. Δήμας είχε συνάντηση με τον με τον επικεφαλής του Γραφείου Τεχνολογίας των ΗΠΑ (United States’ Chief Technology officer), Michael Kratsios. Η συνάντηση είχε ως επίκεντρο την εμβάθυνση της συνεργασίας των δύο χωρών στο πεδίο της Καινοτομίας, ιδιαίτερα στην Τεχνητή Νοημοσύνη αλλά σε τεχνολογίες αιχμής που η Ελλάδα μπορεί να πρωταγωνιστήσει. Σ’ αυτό το πλαίσιο συμφωνήθηκε η ανάληψη πρωτοβουλίας για κοινές δράσεις, που αναμένεται να διαμορφωθούν το επόμενο διάστημα.</p>
    </article>
  </body>
</html>