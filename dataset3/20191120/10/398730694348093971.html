<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/sjostrom-en-av-15-os-klara-svenska-idrottare/"/>
    <meta property="og:site_name" content="DN.SE"/>
    <meta property="article:published_time" content="2019-11-20T10:40:13+00:00"/>
    <meta property="og:title" content="Sjöström en av 15 OS-klara svenska idrottare"/>
    <meta property="og:description" content="Stavhopparen Armand Duplantis är uttagen till sitt första OS – och simmaren Sarah Sjöström till sitt fjärde. Sjöström: Målet är att vara i mitt livs form."/>
  </head>
  <body>
    <article>
      <h1>Sjöström en av 15 OS-klara svenska idrottare</h1>
      <address><time datetime="2019-11-20T10:40:13+00:00">20 Nov 2019, 10:40</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Stavhopparen Armand Duplantis är uttagen till sitt första OS – och simmaren Sarah Sjöström till sitt fjärde. Det står klart efter SOK:s första OS-uttagning.<br/>– Målet är att vara i mitt livs form, säger Sjöström.</b>
      </p>
      <p>Sveriges olympiska kommitté, SOK, har nu offentliggjort de första aktiva som är uttagna till OS i Tokyo 2020 är.</p>
      <p>Föga förvånande hamnar Sarah Sjöström, regerande OS-mästare på 100 meter fjäril, på listan, liksom diskusvärldsmästaren Daniel Ståhl samt OS-debutanten och stavhoppstalangen Armand Duplantis.</p>
      <p>– Förberedelserna har redan börjat. Det jobbet görs nu, sen så ska vi vara så snabba som möjligt i Tokyo, säger Sjöström på presskonferensen.</p>
      <p>Daniel Ståhl:</p>
      <p>– Jag ska göra allt för att prestera i Tokyo.</p>
      <p><b>Jenny Fransson, som tog OS-brons 2016 i Rio</b>, är även uttagen i brottning i 68-kilosklassen efter sitt VM-silver i september.</p>
      <p>Skeetskytten Stefan Nilsson, som kom fyra i Rio, är också med, precis som bordtennisspelaren Mattias Falck.</p>
      <p>Fem lag är uttagna – damernas fotboll, herrar bordtennis, dressyr, fälttävlan och hoppning.</p>
      <p>– Det är en tuff turnering med match var tredje dag. Vi fick en bra förberedelse i VM, och fick spela i värmen. Vi passade också på att slå ut Tyskland så de kommer inte att vara med i OS, säger fotbollens förbundskapten Peter Gerhardsson.</p>
      <p>Sverige förlorade OS-finalen mot Tyskland 2016.</p>
      <details>
        <summary>Fakta. Uttagna till OS i Tokyo</summary>
        <p><b>Brottning:</b> Jenny Fransson, 68 kg, Henna Johansson, 62 kg, Alex Kessidis, 77 kg.</p>
        <p><b>Judo:</b> Tommy Macias, 73 kg, Anna Bernholm, 70 kg.</p>
        <p><b>Friidrott:</b> Daniel Ståhl, diskus, Armand Duplantis, stavhopp.</p>
        <p><b>Gång:</b> Perseus Karlström, 20 km.</p>
        <p><b>Kanot:</b> Linnea Stensils, K1.</p>
        <p><b>Simning:</b> Sarah Sjöström.</p>
        <p><b>Skyttesport: </b>Stefan Nilsson, skeet.</p>
        <p><b>Segling:</b> Max Salminen, finnjolle, Anton Dahlberg och Fredrik Bergström, 470.</p>
        <p><b>Bordtennis:</b> Mattias Falck, herrsingel, Lag herrar.</p>
        <p><b>Ridsport:</b> Lag i dressyr, fälttävlan och hoppning.</p>
        <p><b>Fotboll:</b> Damlandslaget.</p>
      </details>
    </article>
  </body>
</html>