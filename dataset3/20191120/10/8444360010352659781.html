<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/kosmos/xongk-kongk-proin-ypallilos-tou-vretanikou-prokseneiou-katiggeile-vasanismo-apo-tin-astynomia/2919675/"/>
    <meta property="og:site_name" content="Newsit.gr"/>
    <meta property="article:published_time" content="2019-11-20T10:45:32+00:00"/>
    <meta property="og:title" content="Χονγκ Κονγκ: Πρώην υπάλληλος του βρετανικού προξενείου κατήγγειλε βασανισμό από την αστυνομία"/>
    <meta property="og:description" content="Άγρια είναι η κατάσταση στο Χονγκ Κονγκ με έναν πρώην υπάλληλο του βρετανικού προξενείου να καταγγέλλει ότι υπέστη ξυλοδαρμό και στέρηση ύπνου από άνδρες της κινεζικής μυστικής αστυνομίας. Οι λεπτομέρειες απ' όσα πέρασε σοκάρουν."/>
  </head>
  <body>
    <article>
      <h1>Χονγκ Κονγκ: Πρώην υπάλληλος του βρετανικού προξενείου κατήγγειλε βασανισμό από την αστυνομία</h1>
      <h2>Άγρια είναι η κατάσταση στο Χονγκ Κονγκ με έναν πρώην υπάλληλο του βρετανικού προξενείου να καταγγέλλει ότι υπέστη ξυλοδαρμό και στέρηση ύπνου από άνδρες της κινεζικής μυστικής αστυνομίας. Οι λεπτομέρειες απ' όσα πέρασε σοκάρουν.</h2>
      <address><time datetime="2019-11-20T10:45:32+00:00">20 Nov 2019, 10:45</time> by <a rel="author">kostas.papadopoulos</a></address>
      <p>Σύμφωνα με το BBC και την Wall Street Journal άνδρες της αστυνομίας στο Χονγκ Κονγκ τον είχαν δέσει πιέζοντάς τον να τους αποκαλύψει πληροφορίες για τους φιλοδημοκρατικούς διαδηλωτές. Πρόκειται για τον Σάιμον Τσενγκ, έναν κάτοικο του Χονγκ Κονγκ, ο οποίος εργαζόταν για την βρετανική κυβέρνηση για σχεδόν δύο χρόνια, παρέμεινε υπό κράτηση επί 15 ημέρες τον Αύγουστο σε μια επίσκεψή του στην ηπειρωτική Κίνα.</p>
      <p>“Μου πέρασαν χειροπέδες, μου έδεσαν τα μάτια και μου έβαλαν κουκούλα”, δήλωσε ο 29χρονος στο BBC.</p>
      <p>Όταν συνελήφθη ο Τσενγκ εργαζόταν για την ομάδα επιχειρησιακής ανάπτυξης της βρετανικής αποστολής. Όπως δήλωσε στην εφημερίδα, ανακρίθηκε επανειλημμένως για τον ρόλο τον οποίο οι ανακριτές του θεωρούσαν ότι διαδραμάτιζε η Βρετανία στην υποκίνηση των ταραχών.</p>
      <p>Από τον φόβο του, όπως είπε ο ίδιος, αποκάλυψε τους κωδικούς πρόσβασης του κινητού του και των λογαριασμών του στα μέσα κοινωνικής δικτύωσης, κατονόμασε δύο βρετανούς αξιωματούχους του προξενείου που θεωρούσε ότι είχαν διασυνδέσεις με τον στρατό και τις μυστικές υπηρεσίες και έδωσε λεπτομέρειες για κάποια πρόσωπα που εμπλέκονταν στις διαδηλώσεις.</p>
      <p>Ο βρετανός υπουργός Εξωτερικών Ντομινίκ Ράαμπ καταδίκασε την μεταχείριση που είχε ο Τσενγκ από την Κίνα λέγοντας ότι αυτή “συνιστά βασανιστήρια”.</p>
      <figure>
        <img src="https://www.newsit.gr/wp-content/uploads/2019/11/hong-kong2-1-1200x780.jpg"/>
      </figure>
      <p>Ο Ράαμπ δήλωσε στην εφημερίδα ότι κάλεσε τον κινέζο πρεσβευτή “για να του εκφράσει την οργή του” και πρόσθεσε: “Έχω καταστήσει σαφές ότι αναμένουμε οι κινεζικές αρχές να ερευνήσουν (την υπόθεση) και να κάνουν όσους ευθύνονται να λογοδοτήσουν”.</p>
      <p>“Ο Σάιμον Τσενγκ ήταν ένα έγκριτο μέλος της ομάδας μας. Μας προκάλεσε σοκ και αποτροπιασμό η κακοποίηση που υπέστη ως κρατούμενος των Κινέζων, κάτι που συνιστά βασανισμό. Κάλεσα τον κινέζο πρεσβευτή για να του εκφράσω την οργή μας απέναντι στην βάρβαρη και επονείδιστη μεταχείριση του Σάιμον κατά παράβαση των διεθνών υποχρεώσεων της Κίνας”, δήλωσε ο Ράαμπ.</p>
      <p>Ο πρεσβευτής της Κίνας στο Λονδίνο κατηγόρησε την Δευτέρα ξένες χώρες, ανάμεσά τους τις ΗΠΑ και τη Βρετανία, ότι επεμβαίνουν στις εσωτερικές υποθέσεις της Κίνας μέσω των αντιδράσεών τους απέναντι στις βίαιες συγκρούσεις που σημειώνονται στο Χονγκ Κονγκ.</p>
      <p>Ο πρεσβευτής Λιου Σιαόμινγκ είπε ότι οι δυτικές χώρες αναμειγνύονται στις υποθέσεις του Χονγκ Κονγκ.</p>
      <figure>
        <img src="https://www.newsit.gr/wp-content/uploads/2019/11/hong-kong1-1-1200x840.jpg"/>
      </figure>
      <p>Πρώην βρετανική αποικία, το Χονγκ Κονγκ παραδόθηκε στην Κίνα το 1997, απολαμβάνει έναν βαθμό αυτονομίας με βάση το μοντέλο “μια χώρα, δύο συστήματα” και έχει βυθιστεί στο χάος εδώ και σχεδόν έξι μήνες.</p>
      <h3>Παραμένουν διαδηλωτές στο Πολυτεχνείο</h3>
      <p>Μερικές δεκάδες άνθρωποι παραμένουν κλεισμένοι στο Πολυτεχνείο του Χονγκ Κονγκ για τέταρτη συνεχή ημέρα, την ώρα που τα μέσα μαζικής μεταφοράς έχουν γίνει στόχος διάφορων ενεργειών προκειμένου οι διαδηλωτές να αποσπάσουν την προσοχή της αστυνομίας από την πολιορκία του πανεπιστημιακού ιδρύματος.</p>
      <p>Περίπου 800 διαδηλωτές είχαν βγει από το Πολυτεχνείο ως χθες Τρίτη στις 11:00 το πρωί τοπική ώρα (17:00 ώρα Ελλάδας), περιλαμβανομένων 300 ανηλίκων, ανακοίνωσε η κυβέρνηση του Χονγκ Κονγκ.</p>
      <figure>
        <img src="https://www.newsit.gr/wp-content/uploads/2019/11/hong-kong5-1200x776.jpg"/>
      </figure>
      <p>Η εφημερίδα του Χονγκ Κονγκ South China Daily εκτιμά σε 60 με 100 τον αριθμό των διαδηλωτών που παραμένουν μέσα στον χώρο του Πολυτεχνείου.</p>
      <p>Μέχρι στιγμής οι διαδηλωτές έχουν απωθήσει τους αστυνομικούς που προσπάθησαν να τους διώξουν ρίχνοντάς τους βόμβες μολότοφ και τούβλα. Η αστυνομία από την πλευρά της προειδοποίησε ότι, αν δεχθεί επίθεση με φονικά όπλα, θα κάνει χρήση πραγματικών σφαιρών.</p>
      <p>«Η αστυνομία καλεί όλους όσοι βρίσκονται στον χώρο του πανεπιστημίου να αποχωρήσουν με ειρηνικό τρόπο και δεσμεύεται ότι η νομική τους αντιμετώπιση θα είναι δίκαιη», τόνισε η αστυνομία σε ανακοίνωσή της.</p>
      <p>Σε μια προσπάθεια να χαλαρώσουν τον αστυνομικό κλοιό γύρω από το Πολυτεχνείο οι διαδηλωτές προχώρησαν σε διάφορες δράσεις με στόχο να εμποδίσουν την ομαλή λειτουργία του μετρό κατά την ώρα αιχμής.</p>
      <figure>
        <img src="https://www.newsit.gr/wp-content/uploads/2019/11/hong-kong4-1-1200x751.jpg"/>
      </figure>
      <p>Διαδηλωτές έκλεισαν τις πόρτες του υπόγειου σιδηρόδρομου προκαλώντας μεγάλες καθυστερήσεις, ενώ με εκκλήσεις τους σε ιστότοπους κοινωνικής δικτύωσης ζητούσαν από τους εργαζόμενους να βγουν στον δρόμο να διαδηλώσουν κατά το μεσημεριανό τους διάλειμμα.</p>
      <p>Εξάλλου σήμερα άνοιξαν τα σχολεία πρωτοβάθμιας και δευτεροβάθμιας εκπαίδευσης τα οποία ήταν κλειστά εδώ και μία εβδομάδα. Ωστόσο κλειστοί παραμένουν οι παιδικοί και οι βρεφονηπιακοί σταθμοί.</p>
    </article>
  </body>
</html>