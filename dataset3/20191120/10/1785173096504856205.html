<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/eveniment/administratorul-si-directorul-unui-hotel-din-bistrita-retinuti-dupa-ce-ar-fi-facilitat-practicarea-prostitutiei-in-unitatea-de-cazare-1922402920492019111019175433"/>
    <meta property="og:site_name" content="News.ro"/>
    <meta property="article:published_time" content="2019-11-20T10:29:49+00:00"/>
    <meta property="og:title" content="Administratorul şi directorul unui hotel din Bistriţa, reţinuţi după ce ar fi facilitat practicarea prostituţiei în unitatea de cazare"/>
    <meta property="og:description" content="Aproape 50 de poliţişti au făcut percheziţii, marţi, într-un hotel din Bistriţa, într-un dosar de proxenetism. Două persoane - administratorul şi directorul hotelului - au fost reţinute, fiind suspectate că ar fi tolerat şi facilitat practicarea prostituţiei în camerele hotelului."/>
  </head>
  <body>
    <article>
      <h1>Administratorul şi directorul unui hotel din Bistriţa, reţinuţi după ce ar fi facilitat practicarea prostituţiei în unitatea de cazare</h1>
      <address><time datetime="2019-11-20T10:29:49+00:00">20 Nov 2019, 10:29</time> by <a rel="author">News.ro</a></address>
      <p>
        <b>Aproape 50 de poliţişti au făcut percheziţii, marţi, într-un hotel din Bistriţa, într-un dosar de proxenetism. Două persoane - administratorul şi directorul hotelului - au fost reţinute, fiind suspectate că ar fi tolerat şi facilitat practicarea prostituţiei în camerele hotelului.</b>
      </p>
      <p>Potrivit Poliţiei Române, poliţiştii Serviciului de Investigaţii Criminale s-au sesizat din oficiu, în 19 februarie, şi au făcut cercetări într-un dosar penal de proxenetism, iar din investigaţiile de până acum a reieşit că un bărbat de 61 de ani, din Bistriţa, în calitate de administrator al unui hotel din Bistriţa, ar fi înlesnit practicarea prostituţiei, prin punerea la dispoziţie a camerelor hotelului unor femei care practică prostituţia, fără a le înregistra în registrul de evidenţă a persoanelor cazate.</p>
      <p>"Totodată, în cursul anului 2019, o femeie în vârstă de 55 de ani, în calitate de director al aceluiaşi hotel, ar fi tolerat şi facilitat practicarea prostituţiei în incinta unităţii de cazare, în sensul că ar fi instruit recepţionerii cu privire la tarifele practicate şi nu ar fi denunţat practicarea prostituţiei în incinta hotelului către autorităţi", se arată într-un comunicat de presă transmis, miercuri, de Poliţia Română.</p>
      <p>În cadrul cercetărilor, poliţişti ai Serviciului de Investigaţii Criminale, de la Investigarea Criminalităţii Economice, Criminalistic şi Acţiuni Speciale au făcut, marţi, percheziţii în hotel, fiind ridicate înscrisuri cu valoare probatorie. Tot la percheziţii, au mai fost găsite două persoane care se aflau sub influenţa substanţelor psihoactive, fapt confirmat în urma testării cu aparatul Drug Test. A fost întocmit dosar penal, care a fost înaintat către DIICOT - Biroul Teritorial Bistriţa-Năsăud.</p>
      <p>Ca urmare, la fost duse la audieri 25 de persoane. Poliţiştii i-au reţinut pentru 24 de ore pe bărbatul de 61 de ani şi pe femeia de 55 de ani, cercetaţi pentru proxenetism, iar miercuri vor fi prezentaţi instanţei, cu propunere de arestare preventivă.</p>
      <p>Totodată, în ceea ce priveşte persoana juridică, poliţiştii urmează a propune instanţei măsura preventivă a suspendării activităţii. Cercetările continuă de către poliţiştii Serviciului de Investigaţii Criminale.</p>
      <p>Activităţile desfăşurate au beneficiat de suportul operaţional al Direcţiei Operaţiuni Speciale din cadrul I.G.P.R.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>