<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/fiscalia-arxive-investigacio-nomdedeu-i-brancal-cas-dels-sobres"/>
    <meta property="og:site_name" content="Diari La Veu"/>
    <meta property="article:published_time" content="2019-11-20T10:30:00+00:00"/>
    <meta property="og:title" content="La Fiscalia demana que s'arxive la investigació contra Nomdedéu i Brancal pel 'cas dels sobres'"/>
    <meta property="og:description" content="La investigació es va iniciar arran d'una querella del PP contra Nomdedéu i Brancal –quan eren regidors de Compromís a la capital de la Plana– per presumptament utilitzar recursos públics per a enviar propaganda electoral del seu partit l'any 2014."/>
  </head>
  <body>
    <article>
      <h1>La Fiscalia demana que s'arxive la investigació contra Nomdedéu i Brancal pel 'cas dels sobres'</h1>
      <h2>La investigació va començar arran d'una querella que va presentar el PP contra els aleshores regidors de Compromís a Castelló de la Plana</h2>
      <address><time datetime="2019-11-20T10:30:00+00:00">20 Nov 2019, 10:30</time> by <a rel="author">DLV</a></address>
      <p>VALÈNCIA (EP, Redacció). La Fiscalia ha demanat l'arxivament de la causa que es va obrir contra el secretari autonòmic d'Ocupació, Enric Nomdedéu, i l'exvicealcaldessa de Castelló de la Plana, Ali Brancal, pel 'cas dels sobres'. Així ho ha avançat el diari Mediterráneo i ho han confirmat a Europa Press fonts coneixedores de la decisió.<br/><br/>La investigació es va <a href="https://www.diarilaveu.com/noticia/81648/Nomdedeu-declarara-arran-querella-PPCV">iniciar arran d'una querella del PP contra Nomdedéu i Brancal</a> –quan eren regidors de Compromís a la capital de la Plana– per presumptament utilitzar recursos públics per a enviar propaganda electoral del seu partit l'any 2014, així com sobres i paperetes.<br/><br/>Ambdós <a href="https://www.diarilaveu.com/noticia/83046/nomdedeu-brancal-declara-jutjat-querella-pp-castello">van declarar com a investigats</a> davant el jutjat d'instrucció número 2 de Castelló després de rebre la querella, en la qual se'ls atribuïen delictes de malversació i falsedat. Aquesta circumstància va provocar que Brancal <a href="https://www.diarilaveu.com/noticia/86642/ple-castello-plana-destitucio-ali-brancal-cas-sobres">fora destituïda en les seues funcions quan era vicealcaldessa</a> després que el ple de l'Ajuntament decidira aplicar-li el codi ètic municipal. A més, després de les eleccions del 26M, qui era número 2 de la formació valencianista a Castelló de la Plana va fer un pas al costat i <a href="https://www.diarilaveu.com/exnumero-2-compromis-a-castello-de-la-plana-no-recollira-acta-de-regidora-i-demanara-baixa-del-partit">va anunciar que no recolliria l'acta de regidora</a>. <br/><br/>Segons avança Radio Castellón aquest dimecres, la Fiscalia demana que s'arxive la causa <a href="https://cadenaser.com/emisora/2019/11/20/radio_castellon/1574254520_378482.html?fbclid=IwAR2cSUhqKGD6xw4kj5uJ7POKVPYpl1fT_G-IwGZh4tmvJIaD8-qSKCPMRmE">perquè entén que no hi ha delicte</a>. Les defenses dels tres investigats –Nomdedéu, Brancal i Miquel Torres– ja van demanar al setembre el sobreseïment i l'arxivament de la causa, tot emparant-se en un informe del consistori que adverteix que no es pot confirmar que Compromís comprara sobres amb diners públics amb finalitats electorals; que no es pot concretar quants sobres va enviar la formació valencianista el maig del 2014, ni quina va ser la despesa o perjudici real per a l'Ajuntament per aquest suposat enviament. Segons el PP, s'haurien enviat 14 sobres; els representants legals apunten que això no suposaria més de 10 euros.</p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/autonomies-llengua-propia-advoquen-cooficialitat-basada-acord-la-convivencia-linguistica"/>
        <a href="https://www.diarilaveu.com/pspv-busca-dreta-desfer-reforma-tributaria-2017-impost-successions-empreses"/>
        <a href="https://www.diarilaveu.com/compromis-comu-podem-mes-pais-mes-formar-grup-propi-senat-geroa-bai"/>
        <a href="https://www.diarilaveu.com/aixi-funcionara-nova-zona-verda-aparcament-valencia-grezzi"/>
        <a href="https://www.diarilaveu.com/campanya-generalitat-aconseguir-la-complicitat-dels-joves-25n-2019"/>
      </related>
    </article>
  </body>
</html>