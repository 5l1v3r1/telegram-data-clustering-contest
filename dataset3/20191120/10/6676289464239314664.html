<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/eveniment/anca-maria-murg-criminala-pantof-toc-arestata-napoli-326420.html"/>
    <meta property="og:site_name" content="Observator"/>
    <meta property="article:published_time" content="2019-11-20T10:49:00+00:00"/>
    <meta property="og:title" content="Tânăra care a ucis un băiat cu un pantof cu toc, într-o discotecă din Braşov, arestată după 12 ani la Napoli"/>
    <meta property="og:description" content="Anca Maria Murg, o româncă în vârstă 30 de ani, plasată pe lista 'Most Wanted' a Interpol după ce a omorât un tânăr cu un pantof cu toc într-o discotecă din Braşov, a fost arestată la Napoli."/>
  </head>
  <body>
    <article>
      <h1>Tânăra care a ucis un băiat cu un pantof cu toc, într-o discotecă din Braşov, arestată după 12 ani la Napoli</h1>
      <address><time datetime="2019-11-20T10:49:00+00:00">20 Nov 2019, 10:49</time> by <a rel="author">Alin Tarnovschi</a></address>
      <p>
        <b>
          <b>Anca Maria Murg, o româncă în vârstă 30 de ani, plasată pe lista 'Most Wanted' a Interpol după ce a omorât un tânăr cu un pantof cu toc într-o discotecă din Braşov, a fost arestată la Napoli.</b>
        </b>
      </p>
      <p>Carabinierii din Napoli au reuşit să o identifice şi să o prindă pe Anca Maria Murg în localitatea Scafati (provincia Salerno).</p>
      <p>Românca în vârstă de 30 de ani era pe lista celor mai căutaţi infractori condamnaţi din Europa pentru o crimă odioasă comisă în anul 2007, într-o discotecă din Braşov.</p>
      <p>Tânăra româncă a fost arestată de autorităţile italienie, iar în prezent aşteaptă să fie extrădată pentru a-şi executa pedeapsa.</p>
      <p>În anul 2013, <a href="https://www.politiaromana.ro/en/fugitives/murg-anca-maria">Anca Maria Murg</a> a fost condamnată de Tribunalul Hunedoara la 20 de ani de închisoare pentru crimă, însă tânăra a reuşit să fugă şi să se ascundă în toţi aceşti ani.</p>
      <figure>
        <img src="https://img.digitalag.ro/?u=https%3A%2F%2Fobservator.tv%2Fuploads%2Fmodules%2Fnews%2F0%2F2019%2F11%2F20%2F326420%2F1574239783e6427d61.jpg"/>
        <figcaption>
          <a href="https://observator.tv/galerie/anca-maria-murg-criminala-pantof-toc-arestata-napoli-id326420-play384216.html">
            <b>Vezi 2 imagini în Galerie</b>
          </a>
        </figcaption>
      </figure>
      <h3>Tânăr ucis cu un pantof cu toc într-o discotecă din Braşov</h3>
      <p>Crima odioasă pentru care Anca Maria Murg îşi va petrece următorii 20 de ani într-o închisoare din România s-a petrecut pe 16 septembrie 2007, notează <a href="https://www.giustizianews24.it/2019/11/20/ricercata-per-omicidio-in-tutta-europa-da-9-anni-30enne-arrestata-nel-salernitano/">giustizianews24.it</a>.</p>
      <p>Tânăra, atunci în vârstă de numai 18 ani, se afla într-un club de noapte din Tâmpa (Braşov), alături de câţiva prieteni.</p>
      <p>La un moment dat, între grupul fetei şi alţi tineri din discotecă a izbucnit un scandal.</p>
      <p>Un tânăr de 18 ani, din grupul rival, a căzut la pământ în timpul bătăii generale, fiind lovit cu pumnii şi cu picioarele, cu o piatră, dar şi cu o bâtă de baseball.</p>
      <p>La final, Anca Maria Murg, încălţată cu pantofi cu toc, l-a călcat pe tânăr pe cap atât de puternic încât tocul i-a străpuns craniul.</p>
      <p>Medicii legişti au stabilit că lovitura aplicată cu pantoful a fost cea care i-a fost fatală tânărului de 18 ani.</p>
    </article>
  </body>
</html>