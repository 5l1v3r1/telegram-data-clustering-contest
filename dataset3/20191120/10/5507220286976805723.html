<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187350/"/>
    <meta property="og:site_name" content="Janam TV"/>
    <meta property="article:published_time" content="2019-11-20T10:10:09+00:00"/>
    <meta property="og:title" content="സംസ്ഥാനത്ത് ഹെല്‍മറ്റ് പരിശോധന കര്‍ശനമാക്കുമെന്ന് ഗതാഗത മന്ത്രി"/>
    <meta property="og:description" content="തിരുവനന്തപുരം: ഹെല്‍മറ്റ് പരിശോധന കര്‍ശനമാക്കുമെന്ന് ഗതാഗത മന്ത്രി എ കെ ശശീന്ദ്രന്‍. വാഹന പരിശോധനയുടെ പേരില്‍ പ്രാകൃതമായ വേട്ടയാടല്‍ ഉണ്ടാകില്ലെന്നും"/>
  </head>
  <body>
    <article>
      <h1>സംസ്ഥാനത്ത് ഹെല്‍മറ്റ് പരിശോധന കര്‍ശനമാക്കുമെന്ന് ഗതാഗത മന്ത്രി</h1>
      <address><time datetime="2019-11-20T10:10:09+00:00">20 Nov 2019, 10:10</time> by <a rel="author">Janam TV Web Desk</a></address>
      <p>തിരുവനന്തപുരം: ഹെല്‍മറ്റ് പരിശോധന കര്‍ശനമാക്കുമെന്ന് ഗതാഗത മന്ത്രി എ കെ ശശീന്ദ്രന്‍. വാഹന പരിശോധനയുടെ പേരില്‍ പ്രാകൃതമായ വേട്ടയാടല്‍ ഉണ്ടാകില്ലെന്നും ബോധവല്‍ക്കരണത്തിലൂടെയാകും നിയമം നടപ്പിലാക്കാന്‍ ശ്രമിക്കുമെന്നും മന്ത്രി വ്യക്തമാക്കി. പരിശോധനയ്ക്കായി മെച്ചപ്പെട്ട ക്യാമറകള്‍ സ്ഥാപിച്ചെന്നും ബോധവല്‍ക്കരണത്തിന് നിര്‍ദ്ദേശം നല്‍കിയെന്നും അദ്ദേഹം പറഞ്ഞു.</p>
      <p>ഹെല്‍മറ്റ് ധരിക്കാത്ത ബൈക്ക് യാത്രികരെ ഓടിച്ചിട്ട് പിടിക്കരുതെന്ന ഹൈക്കോടതി നിര്‍ദ്ദേശത്തിന് പിന്നാലെയാണ് മന്ത്രി ഇക്കാര്യങ്ങള്‍ വ്യക്തമാക്കിയത്. റോഡിലേക്ക് കയറിനിന്ന് ഗതാഗതം തടയുന്ന സമ്പ്രദായം ഒഴിവാക്കണമെന്നും നിയമലംഘകരെ പിടിക്കാന്‍ സാങ്കേതിക സംവിധാനങ്ങള്‍ ഉപയോഗിക്കണമെന്നും ഹൈക്കോടതി പൊലീസുകാര്‍ക്ക് നിര്‍ദേശം നല്‍കിയിരുന്നു.</p>
      <p>2012 ലെ ഡിജിപിയുടെ സര്‍ക്കുലര്‍ ചൂണ്ടിക്കാട്ടിയായിരുന്നു ഹൈക്കോടതി നിര്‍ദ്ദേശം. ട്രാഫിക് നിയമലംഘകരെ പിടികൂടാനായി നൂതന മാര്‍ഗങ്ങള്‍ ഉപയോഗിക്കണമെന്നും ക്യാമറകള്‍ ഉപയോഗിച്ച് ഇവരെ കണ്ടെത്താനും ഇവരില്‍ നിന്ന് പിഴ ഈടാക്കാനും കഴിയുമെന്നും ഹൈക്കോടതി വ്യക്തമാക്കിയിരുന്നു.</p>
    </article>
  </body>
</html>