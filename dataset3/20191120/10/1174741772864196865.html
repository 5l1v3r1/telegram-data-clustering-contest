<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mambiznes.pl/wlasny-biznes/projekt-ustawy-podniesienia-kwoty-wolnej-podatku-30-tys-zl-96073"/>
    <meta property="og:site_name" content="MamBiznes.pl"/>
    <meta property="article:published_time" content="2019-11-20T10:06:21+00:00"/>
    <meta property="og:title" content="Jest projekt ustawy podniesienia kwoty wolnej od podatku do 30 tys. zł"/>
    <meta property="og:description" content="Posłowie Konfederacji zaproponowali pierwszy projekt ustawy w nowej kadencji Sejmu. Dotyczy ona podniesienia kwoty wolnej od podatku do ponad 12-krotności miesięcznej płacy minimalnej. Zatem po zmianie miałaby ona wynosić blisko 30 tys. zł. Kwota wolna od podatku zmienia się bardzo rzadko. Obecnie w Polsce wynosi ona maksymalnie 8 tys. zł, co jest jedną z najmniejszych […]"/>
  </head>
  <body>
    <article>
      <h1>Jest projekt ustawy podniesienia kwoty wolnej od podatku do 30 tys. zł</h1>
      <address><time datetime="2019-11-20T10:06:21+00:00">20 Nov 2019, 10:06</time> by <a rel="author" href="https://mambiznes.pl/author/bartek-godziszewski" target="_blank">Bartłomiej Godziszewski</a></address>
      <h3>Posłowie Konfederacji zaproponowali pierwszy projekt ustawy w nowej kadencji Sejmu. Dotyczy ona podniesienia kwoty wolnej od podatku do ponad 12-krotności miesięcznej płacy minimalnej. Zatem po zmianie miałaby ona wynosić blisko 30 tys. zł.</h3>
      <figure>
        <img src="https://mambiznes.pl/wp-content/uploads/2019/11/fa57cdca7c86e1-thumb-1200.jpg"/>
        <figcaption>fot. Rafał Kuźma / FORUM</figcaption>
      </figure>
      <p><a href="https://mambiznes.pl/wlasny-biznes/wiadomosci/w-polsce-bez-zmian-a-w-uk-znowu-wyzsza-kwota-wolna-9118">Kwota wolna od podatku</a> zmienia się bardzo rzadko. Obecnie w Polsce wynosi ona maksymalnie 8 tys. zł, co jest jedną z najmniejszych kwot wolnych od podatku w regionie. Natomiast, gdy przyjrzymy się zmianom wartości, można zaobserwować, że w Polsce Na przestrzeni ostatnich 19 lat kwota wolna od podatku wzrosła zaledwie o 35 proc. Dla porównania w <a href="https://mambiznes.pl/wlasny-biznes/polska-spadla-rankingu-doing-busines-najlepiej-prowadzic-biznes-95609">Wielkiej Brytanii</a> wzrosła  o 185 proc.</p>
      <p>– Jest skandalem, ogromną niesprawiedliwością społeczną, podatkową, żeby osoby w Polsce, które nie zarabiają minimum egzystencjalnego, nie zarabiają nawet tej pensji minimalnej, płaciły podatek dochodowy — podkreślił szef koła Konfederacja Jakub Kulesza podczas konferencji prasowej w <a href="https://mambiznes.pl/wlasny-biznes/sejm-pracuje-nad-50-ulatwieniami-dla-przedsiebiorcow-87765">Sejmie</a>.</p>
      <p>Dlatego też posłowie tego koła zdecydowali się zaproponować własny projekt ustawy zmieniającej kwotę wolną od podatku, podkreślając przy tym, iż jest to pierwszy projekt ustawy w IX kadencji Sejmu. Zgodnie z projektem, kwota wolna od podatku miałaby zostać powiązana z <a href="https://mambiznes.pl/wlasny-biznes/placa-minimalna-gore-koszty-zatrudnienia-wzrosna-o-180-zl-87011">miesięczną płacą minimalną</a> i stanowiłaby jej 12-krotność. Oznaczałoby to, że jeśli ustawa weszłaby w życie, to już w 2020 roku kwota wolna od podatku wyniosłaby blisko 30 tys. zł.</p>
      <p>Pod projektem ustawy podpisali się wszyscy posłowie Konfederacji, czyli 11 osób. Jednak, aby projekt mógł być procedowany przez Sejm, podpisów musi być co najmniej 15. – Liczymy na to, że w Sejmie jest więcej wolnościowców, więcej zwolenników niższych podatków — powiedział Kulesza.</p>
    </article>
  </body>
</html>