<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sumy.today/na-sumshchyni-agrariyi-pid-chas-polovyh-robit-vyoraly-snaryad"/>
    <meta property="og:site_name" content="Суми Сьогодні"/>
    <meta property="article:published_time" content="2019-11-20T10:23:00+00:00"/>
    <meta property="og:title" content="На Сумщині аграрії під час польових робіт виорали снаряд"/>
    <meta property="og:description" content="19 листопада до Служби порятунку “101” надійшла інформація про виявлення предмету, схожого на боєприпас поблизу с. Подільки, Липоводолинського району. На місце виклику прибули працівники районних підрозділів Державної служби України з надзвичайних ситуацій та Національної поліції."/>
  </head>
  <body>
    <article>
      <h1>На Сумщині аграрії під час польових робіт виорали снаряд</h1>
      <address>
        <time datetime="2019-11-20T10:23:00+00:00">20 Nov 2019, 10:23</time>
      </address>
      <p>19 листопада до Служби порятунку “101” надійшла інформація про виявлення предмету, схожого на боєприпас поблизу с. Подільки, Липоводолинського району. На місце виклику прибули працівники районних підрозділів Державної служби України з надзвичайних ситуацій та Національної поліції.</p>
      <p>Як було встановлено, працівники місцевого агропідприємства у полі виорали трактором вибухонебезпечний предмет. Попередньо знахідку ідентифіковано, як 152 мм артилерійський снаряд часів Другої світової війни. Навколишню територію взяли під охорону поліцейські, надано заявку на знешкодження до Міжрегіонального центру швидкого реагування Державної служби України з надзвичайних ситуацій (м.Ромни).</p>
      <p>Рятувальники наголошують, що при знаходженні вибухонебезпечних або схожих на них предметів не можна їх навіть торкатися, а тим більше намагатися перенести. У жодному разі не користуватися поблизу засобами зв’язку, це може спровокувати вибух. Про можливу небезпеку треба повідомити оточуючих та негайно поінформувати оперативні служби за телефонними номерами «101» та «102», повідомляє Управління ДСНС України у Сумській області.</p>
    </article>
  </body>
</html>