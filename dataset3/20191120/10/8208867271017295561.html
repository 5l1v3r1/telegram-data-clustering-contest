<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/solidarieta/diritti-umani/2019/11/20/news/i_30_anni_della_convenzione_sui_diritti_dell_infanzia-241474708/"/>
    <meta property="og:site_name" content="Repubblica.it"/>
    <meta property="article:published_time" content="2019-11-20T10:08:00+00:00"/>
    <meta property="og:title" content="I 30 anni della Convenzione sui diritti dell'infanzia, ma i bambini afghani hanno paura di andare a scuola"/>
    <meta property="og:description" content="La guerra civile che incombe da 18 anni sulla Giornata che ricorda la firma su una Carta che, in certe parti del mondo, non tutela i diritti di nessuno,"/>
  </head>
  <body>
    <article>
      <h1>I 30 anni della Convenzione sui diritti dell'infanzia, ma i bambini afghani hanno paura di andare a scuola</h1>
      <h2>La guerra civile che incombe da 18 anni sulla Giornata che ricorda la firma su una Carta che, in certe parti del mondo, non tutela i diritti di nessuno, meno che mai dei minori. I dossier di Save The Children e SOS Villaggi dei Bambini<br/><br/> </h2>
      <address>
        <time datetime="2019-11-20T10:08:00+00:00">20 Nov 2019, 10:08</time>
      </address>
      <p><b>ROMA</b> - In questa giornata del 20 novembre si celebrano i primi 30 anni di vita della <a href="https://www.unicef.it/doc/599/convenzione-diritti-infanzia-adolescenza.htm">Convenzione ONU sui diritti dell'infanzia e dell'adolescenza</a>, approvata dall'Assemblea Generale delle Nazioni Unite in questo stesso giorno del 1989, poi ratificata dal Parlamento italiano il 27 maggio del 1991, con la legge n. 176. al di là delle legittime celebrazioni, vogliamo però aprire questo articolo con una notizia da Kabul, riportata da <a href="http://asianews.it/">Asianews</a>, che ci ricorda come, in Afghanistan, ben due terzi dei bambini soffra per un conflitto civile, che sconvolge e insanguina il Paese dal 2001, dopo la caduta - mai avvenuta davvero - dei talebani.<br/><br/><b>Il dossier di Save The Children.</b> A rivelare questa verità è l’ultimo rapporto di <a href="https://www.savethechildren.it/">Save the Children</a> e pubblicato ieri, alla vigilia della Giornata internazionale per i diritti dell’infanzia e dell’adolescenza. Ad AsiaNews, Bacha Khan Muladad, responsabile delle pubbliche relazioni del <i>People’s Peace Movement</i> (Ppm), un gruppo pacifista sorto in modo spontaneo nella società civile, dichiara: “Un padre ucciso di fronte al proprio figlio non ha niente a che vedere con l’islam. È l’estremismo che agisce. Tali azioni non hanno legami con la religione. L’islam non ce lo consente”.<br/><br/><b>Vivere con la paura andando a scuola, o giocando all’aperto.</b> Secondo la Missione Onu in Afghanistan (<a href="https://unama.unmissions.org/">Unama</a>), dall’inizio della guerra sono morti 927 bambini e più di 2.100 sono rimasti feriti. Lo studio di <i>Save the Children</i> riporta uno scenario tragico per i minori afghani. Il conflitto civile piomba nelle loro vite nei modi più disparati: con le bombe, oppure con la notizia di un parente o un amico ferito e ucciso, con la paura, le forme di ansia e depressione che conducono anche ad atti di autolesionismo. Il sondaggio è stato condotto su circa 600 adulti e 90 minori in quattro province del Paese. Il 95% degli intervistati nelle aree fuori Kabul dichiara che i propri figli hanno avuto contatti con il conflitto; nella capitale, circa il 65%. La maggior parte dei bambini sostiene di avere paura quando si reca a scuola, al mercato, o gioca all’aperto, luoghi privilegiati per gli attacchi degli estremisti, che di solito colpiscono obiettivi simbolo per massimizzare l’attenzione e lo shock.<br/><br/><b>Il quadro rappresentato da SOS Villaggi dei bambini</b>. In Italia - si legge in una nota diffusa da <a href="https://www.sositalia.it/">SOS Villaggi dei Bambini</a> - vivono senza cure familiari 27mila bambini, di cui oltre 14mila sono in affidamento e 12.600 nei servizi residenziali per minorenni. Le vittime di una qualche forma di maltrattamento in carico ai servizi sociali superano quota 91.200: la trascuratezza materiale e/o educativo-affettiva primeggia col 47% dei casi, seguita dalla violenza assistita dentro le mura domestiche (19%).  <br/><br/><b>Il libro "In questo mondo distorto".</b> Sempre in occasione del 30° anniversario della Convenzione sui diritti dell’infanzia e dell’adolescenza, <i>SOS Villaggi dei Bambini</i>, organizzazione impegnata da oltre 70 anni nel sostegno di più piccoli e dei ragazzi privi di cure familiari o a rischio di perderle, presenta “<a href="http://regali.sosvillaggideibambini.org/prodotto/libro-in-questo-mondo-storto/"><i>In questo mondo storto</i></a>”, raccolta di 21 testimonianze di bambini diventati adulti grazie alle cure dell’organizzazione attiva in Italia da 56 anni. Il volume, pubblicato dalla casa editrice <i>Il Mulino</i>, è disponibile nelle librerie e nei bookstore online, a partire dal 5 dicembre e il ricavato della vendita servirà a sostenere le attività dell’organizzazione a favore di bambini e ragazzi privi di cure familiari o vittime di violenza domestica.<br/><br/><b>L'impegno nell'accoglienza residenziale.</b> «Non servono, lo ribadiamo, misure spot - commenta Samantha Tedesco, responsabile dei programmi dell’organizzazione - SOS Bambini è impegnata nell’accoglienza residenziale (a questo proposito, <a href="https://www.repubblica.it/solidarieta/cooperazione/2018/03/26/news/damasco-192281029/">leggi il reportage da Damasco di Mondo Solidale</a>, firmato da Carlo Ciavoni e Marco Palombi) da anni avanziamo richieste che finora il legislatore ha disatteso. Parliamo dei livelli essenziali delle prestazioni, strumento indispensabile per garantire omogeneità del servizio da Nord a Sud, delle banche dati uniche (per minorenni, strutture di accoglienza e affidatari), dell’Osservatorio Nazionale Infanzia e Adolescenza, da convocare al più presto per definire il nuovo Piano Nazionale Infanzia. E per contrastare possibili abusi - ha concluso Samantha Tedesco - chiediamo azioni più rigorose di controllo e ispezione delle strutture di accoglienza, assegnando risorse alle istituzioni già preposte come le Procure presso i Tribunali per i Minorenni». Da ricordare, infine, che SOS Villaggi dei Bambini lo scorso anno in Italia ha dato accoglienza e protezione a oltre 350 tra bambini e ragazzi.<br/><br/><b>Sergio Mattarella riceve una delegazione UNICEF.</b> Il Presidente della Repubblica, Sergio Mattarella, ha ricevuto al Quirinale una delegazione dell’<a href="https://www.unicef.it/">UNICEF Italia</a>, guidata dal presidente Francesco Samengo. Bambini e ragazzi di età, città e contesti di provenienza differenti hanno simbolicamente consegnato al Presidente Mattarella una speciale edizione della Convenzione sui diritti dell’infanzia e dell’adolescenza realizzata dall’UNICEF Italia, di cui oggi si celebra il trentennale dell’approvazione da parte dell’Assemblea generale delle Nazioni Unite.<br/><br/><b>L'incontro con il Presidente della Repubblica.</b>  La delegazione dell’UNICEF Italia era composta, oltre che dai bambini e dai ragazzi, dagli Ambasciatori di Buona Volontà Samantha Cristoforetti e Michele Affidato, da tre membri del Consiglio Direttivo dell’UNICEF Italia Anna Miccoli, Patrizia Surace e Matteo De Mitri, dal Direttore Generale Paolo Rozera e dal Portavoce Andrea Iacomini. Per l’occasione, il Maestro orafo Affidato ha consegnato una sua scultura originale al Presidente Mattarella.<br/><br/><b>"Ma la Convenzione non è ancora attuata".</b> “La Convenzione sui diritti dell’infanzia e dell’adolescenza - ha ricordato il presidente dell’UNICEF Italia Francesco Samengo - è il trattato sui diritti umani maggiormente ratificato al mondo e in 30 anni è stata determinante nel migliorare la vita di bambini, bambine e adolescenti. Ha ispirato i Governi ad adottare nuove leggi e stanziare nuovi fondi per aumentare l’accesso ai servizi loro destinati e godere dei propri diritti. Ha contribuito a cambiare la percezione sull’infanzia e l’adolescenza, garantendo a bambini e ragazzi un nuovo protagonismo. Nonostante questo, la Convenzione non è ancora pienamente attuata, conosciuta e capita. Inoltre, la condizione dell’infanzia e dell’adolescenza è in continua evoluzione, bisogna quindi attualizzare quanto previsto in materia di diritti affinché per ogni bambino, ogni diritto sia garantito e realizzato”.<br/><br/> </p>
    </article>
  </body>
</html>