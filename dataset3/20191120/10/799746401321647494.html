<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/20/7103262/"/>
    <meta property="og:site_name" content="Європейська правда"/>
    <meta property="article:published_time" content="2019-11-20T10:23:09+00:00"/>
    <meta property="og:title" content="Фахівці ІНП Польщі починають перші після перерви пошуки поховань в Україні"/>
    <meta property="og:description" content="Фахівці польського Інституту національної пам’яті та українські спеціалісти починають у Львові пошук могил польських солдатів, які загинули у вересні 1939 року."/>
  </head>
  <body>
    <article>
      <h1>Фахівці ІНП Польщі починають перші після перерви пошуки поховань в Україні</h1>
      <address>
        <time datetime="2019-11-20T10:23:09+00:00">20 Nov 2019, 10:23</time>
      </address>
      <p>Фахівці польського Інституту національної пам’яті та українські спеціалісти починають у Львові пошук могил польських солдатів, які загинули у вересні 1939 року.</p>
      <p>Про це повідомляє "Європейська правда" з посиланням на "<a href="https://www.radiosvoboda.org/">Радіо Свобода</a>".</p>
      <p>Це перші пошуково-ексгумаційні роботи, які польські фахівці проводять в Україні згідно з домовленостями між президентами двох держав.</p>
      <p>Пошук запланований на двох старих цвинтарях – на Збоїщах і на Голосках. Серед загиблих можуть бути і українці, які служили у польській армії і обороняли Львів від німецького війська.</p>
      <p>Представник Інституту національної пам’яті Польщі Томаш Тшаска наголосив, що польські і українські фахівці працюватимуть у Львові протягом тижня. За його словами, це лише оглядові роботи.</p>
      <p>"На цьому етапі наших робіт ми не плануємо ексгумації і глибоких розкопок. Ми хочемо лише перевірити, чи справді тут є межі могильної ями солдатів, які загинули у вересні 1939 року. Попередньо маємо інформацію, що там навіть може бути до ста польських вояків", – сказав Томаш Тшаска.</p>
      <p>Земляні роботи на Збоїщах мають розпочати 20 листопада після надання дозволу від міської ради. Необхідний дозвіл від Міністерства культури вже є. У мерії Львова запевняють, що роботи у двох місцях будуть погоджені.</p>
      <p>ІНП Польщі звернувся до української сторони з проханням провести пошуково-ексгумаційні роботи у 12 місцях в Україні, що пов’язані з різними сторінками історії.</p>
      <p>Як повідомлялося наприкінці вересня, Україна <b><a href="https://www.eurointegration.com.ua/news/2019/09/27/7101294/">надала Польщі формальну згоду</a></b> на відновлення пошуково-ексгумаційних робіт на території нашої країни.</p>
      <p>Це сталося після візиту до Польщі Володимира Зеленського, під час якого він заявив про готовність <b><a href="https://www.eurointegration.com.ua/news/2019/08/31/7100272/">скасувати мораторій</a></b> на пошуково-ексгумаційні роботи.</p>
      <p>Українська влада впровадила заборону у 2017 році, коли у Польщі в селі Грушовичі знесли український пам’ятник воякам УПА.</p>
      <related>
        <a href="https://www.eurointegration.com.ua/news/2019/09/27/7101294/"/>
      </related>
    </article>
  </body>
</html>