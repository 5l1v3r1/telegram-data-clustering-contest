<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/kleinei-i-moria-kai-metaferontai-20-chil-metanastes-kai-prosfyges-apo-ta-nisia-stin-endochora-oyte-koyventa-apo-toys-armodioys-ypoyrgoys-gia-to-poy-tha-egkatastathoyn-stin-ipeirotiki-ellada-vrazoyn-oi/"/>
    <meta property="og:site_name" content="europost.gr"/>
    <meta property="article:published_time" content="2019-11-20T10:38:47+00:00"/>
    <meta property="og:title" content="Κλείνει η Μόρια και μεταφέρονται 20 χιλ. μετανάστες και πρόσφυγες από τα νησιά στην ενδοχώρα. Ούτε κουβέντα από τους αρμόδιους υπουργούς για το που θα εγκατασταθούν στην ηπειρωτική Ελλάδα. «Βράζουν» οι τοπικές κοινωνίες στην ενδοχώρα!"/>
    <meta property="og:description" content="Οι κυβερνητικές ανακοινώσεις για το νέο σχέδιο αντιμετώπισης του μεταναστευτικού-προσφυγικού, που έγιναν από τους υφυπουργούς Αλκιβιάδη Στεφανή και Στέλιο Πέτσα, περισσότερο ενίσχυσαν, παρά μείωσαν, τον αναβρασμό που επικρατεί στις τοπικές κοινωνίες της ηπειρωτικής Ελλάδας (ενδοχώρα)."/>
  </head>
  <body>
    <article>
      <h1>Κλείνει η Μόρια και μεταφέρονται 20 χιλ. μετανάστες και πρόσφυγες από τα νησιά στην ενδοχώρα. Ούτε κουβέντα από τους αρμόδιους υπουργούς για το που θα εγκατασταθούν στην ηπειρωτική Ελλάδα. «Βράζουν» οι τοπικές κοινωνίες στην ενδοχώρα!</h1>
      <address>
        <time datetime="2019-11-20T10:38:47+00:00">20 Nov 2019, 10:38</time>
      </address>
      <p>Οι κυβερνητικές ανακοινώσεις για το νέο σχέδιο αντιμετώπισης του μεταναστευτικού-προσφυγικού, που έγιναν από τους υφυπουργούς Αλκιβιάδη Στεφανή και Στέλιο Πέτσα, περισσότερο ενίσχυσαν, παρά μείωσαν, τον αναβρασμό που επικρατεί στις τοπικές κοινωνίες της ηπειρωτικής Ελλάδας (ενδοχώρα). Και αυτό γιατί, ναι μεν περιλαμβάνουν το κλείσιμο της Μόριας και την αντικατάσταση των Hot Spots στα νησιά του Αιγαίου με κλειστά κέντρα υποδοχής, από την άλλη πλευρά όμως δεν έχουν ούτε μια κουβέντα, ούτε την παραμικρή διευκρίνιση, για το που ακριβώς θα μεταφερθούν και θα φιλοξενηθούν 20 χιλ. μετανάστες και πρόσφυγες, που θα φύγουν από τα νησιά και θα διασπαρούν στην υπόλοιπη Ελλάδα!</p>
      <p>Υπάρχει ένα δεύτερο μέρος του κυβερνητικού σχεδίου, το οποίο εκρίθη σκόπιμο να μην ανακοινωθεί σήμερα?…</p>
      <p>Επειδή είναι βέβαιον ότι υπάρχει, το κρίσιμο ερώτημα είναι, γιατί δεν ανακοινώνεται?…</p>
      <p>Δεν αντιλαμβάνονται οι αρμόδιοι στο Μέγαρο Μαξίμου, ότι έτσι πολλαπλασιάζονται οι ανησυχίες στις τοπικές κοινωνίες σε όλη την ηπειρωτική Ελλάδα, για το τι ακριβώς θα γίνει?…</p>
      <p>Σε τελευταία ανάλυση έχουν όλοι το αναφαίρετο δικαίωμα να ενημερωθούν, για το αν, τα νέα κέντρα φιλοξενίας στην ενδοχώρα θα είναι ανοιχτού ή κλειστού τύπου και για το που θα εγκατασταθούν. Αυτό είναι το κομβικό ζήτημα, που πρέπει άμεσα να διευκρινιστεί! Και όσο αυτό δεν γίνεται, θα εντείνεται η υπόγεια βοή στις τοπικές κοινωνίες και θα δημιουργείται άπλετος χώρος για να δρομολογούν διάφοροι ακραίοι κύκλοι περίεργες φήμες, που τρομάζουν την τοπική κοινή γνώμη από πόλη σε πόλη και από περιοχή σε περιοχή σε όλη την Ελλάδα.</p>
      <p>Όσο πιό γρήγορα η κυβέρνηση κάνει αυτές τις ανακοινώσεις, τόσο το καλύτερο!</p>
      <p><b>Το κυβερνητικό σχέδιο</b><br/>Οι ανακοινώσεις που έγιναν από τους κ.κ. Στεφανή και Πέτσα περιλαμβάνουν τα ακόλουθα σημεία:</p>
      <p>Αυστηρότερα μέτρα στα σύνορα</p>
      <p>Το σχέδιο που ανακοινώθηκε προβλέπει αυστηρότερη φύλαξη συνόρων με συγκρότηση ενιαίου φορέα, κλειστά κέντρα στα νησιά του Αιγαίου, αποσυμφόρηση των δομών και αντισταθμιστικά οφέλη για τις τοπικές κοινωνίες, όπου φιλοξενούνται πρόσφυγες και μετανάστες.</p>
      <p>20 χιλιάδες μετανάστες μεταφέρονται στην ενδοχώρα<br/>Συγκεκριμένα, σύμφωνα με τις ανακοινώσεις του κ. Στεφανή το σχέδιο θα υλοποιηθεί σε δύο φάσεις. Στην πρώτη μέσω της επαναφοράς του ελέγχου και της ασφάλειας και παράλληλα την αποσυμφόρηση των νησιών του Αιγαίου με την μεταφορά 20 χιλιάδων προσφύγων και μεταναστών στην ενδοχώρα. Όπως ανακοίνωσε ο κ. Στεφανής 5 χιλιάδες θα μεταφερθούν σε ξενοδοχεία και 15 χιλιάδες σε δομές στην ενδοχώρα. Στόχος είναι η μεταφορά των 20 χιλιάδων προσφύγων και μεταναστών να ολοκληρωθεί στις αρχές του 2020.</p>
      <p>Παράλληλα, στη δεύτερη φάση του σχεδιασμού δίνεται ιδιαίτερη βαρύτητα στην αποτροπή. Ανακοινώθηκε ότι καθορίζεται εθνικός συντονιστής για τα ασυνόδευτα παιδιά, νέο πλαίσιο υποχρεώσεων και λειτουργίας των ΜΚΟ, επιτάχυνση των διαδικασιών και πρόσληψη 500 ατόμων για τις υπηρεσίες.</p>
      <p>Επιπλέον, ο κ. Στεφανής ανακοίνωσε ότι κλείνει η Μόρια και δημιουργείται νέα κλειστή δομή χωρητικότητα 5 χιλιάδων ατόμων. Το ίδιο θα ισχύσει και για τις δομές σε Χίο και Σάμο ενώ σε Κω και Λέρο οι υπάρχουσες δομές μετατρέπονται σε κλειστά κέντρα.</p>
      <p>Ανταποδοτικά μέτρα για τα νησιά με hot spot<br/>Ανταποδοτικά μέτρα για την ανακούφιση των τοπικών κοινωνιών στα νησιά του ανατολικού Αιγαίου ανακοίνωσε το πρωί της Τετάρτης ο υφυπουργός Επικρατείας Στέλιος Πέτσας στο πλαίσιο των ανακοινώσεων των μέτρων για την αντιμετώπιση του μεταναστευτικού.</p>
      <p>Το πιο σημαντικό αφορά την παράταση έως τις 31 Δεκεμβρίου 2020 των μειωμένων κατά 30% συντελεστών ΦΠΑ για τα νησιά Λέρο, Λέσβο, Κω, Σάμο, Χίο.</p>
      <p>Παράλληλα ο κ. Πέτσας ανακοίνωσε τη δέσμευση της κυβέρνησης για βελτίωση των δομών Υγείας, Παιδείας, Κοινής Ωφέλειας και Τουρισμού στις περιοχές που υποδέχονται μετανάστες και πρόσφυγες αλλά και την αξιοποίηση προς όφελος των τοπικών κοινωνιών των δομών που θα κλείσουν και θα αντικασταθούν από τα νέα κλειστά προαναχωρησιακά κέντρα.</p>
      <p>Επίσης, η κυβέρνηση δεσμεύεται να λάβει υπόψη την εντοπιότητα κατά τις αναγκαίες προσλήψεις στις Δομές/ΚΥΤ.</p>
      <p>Τέλος, κατ’ εντολή του Κυριάκου Μητσοτάκη δημιουργείται Ειδικό Ταμείο που προικίζεται με 50 εκατομμύρια ευρώ για το 2020 το οποίο θα χρηματοδοτήσει το «Πρόγραμμα Αλληλεγγύη» που θα υλοποιήσει το Υπουργείο Εσωτερικών για την στήριξη των δήμων που θα επιβαρυνθούν από τη φιλοξενία προσφύγων και μεταναστών.</p>
      <p>Οι ανακοινώσεις Στεφανή για το μεταναστευτικό -Κλείνουν Μόρια, ΒΙΑΛ<br/>Στην εισαγωγική τοποθέτηση του ο υφυπουργός Εθνικής Άμυνας Αλκιβιάδης Στεφανής ανέφερε:<br/>Από τις πρώτες δράσεις της νέας Κυβέρνησης, προτεραιότητα αποτέλεσε, η εκπόνηση ενός Στρατηγικού Σχεδίου για την αντιμετώπιση της μεταναστευτικής – προσφυγικής κρίσης. Το Σχέδιο εκπονήθηκε σύμφωνα με τις κατευθύνσεις του κ. Πρωθυπουργού και βρίσκεται σε πλήρη εξέλιξη.</p>
      <p>Τι προβλέπει το σχέδιο της κυβέρνησης<br/>Φύλαξη των συνόρων με τη συγκρότηση ενός Ενιαίου Φορέα Επιτήρησης Συνόρων,<br/>Επιτάχυνση των διαδικασιών χορήγησης ασύλου,<br/>Λειτουργία κλειστών κέντρων σε Νησιά και<br/>Άμεσες επιστροφές.<br/>Προτεραιότητα στην παρούσα φάση σε επίπεδο διαχείρισης της κρίσης αποτελεί, η αποσυμφόρηση των νησιών.</p>
      <p>Γενικότερα, το Σχέδιο προβλέπει δύο φάσεις υλοποίησης.<br/>Βραχυπρόθεσμα επαναφέρουμε τον έλεγχο και την ασφάλεια στις περιοχές που επηρεάζονται από την κρίση, ενώ μεσοπρόθεσμα υλοποιούμε αριθμό δράσεων με σκοπό, όχι μόνο να επανέλθει η κανονικότητα σε όλες τις πτυχές της ζωής του Ελληνικού λαού, αλλά να δημιουργηθούν οι προϋποθέσεις εκείνες, ώστε να θωρακιστεί η χώρα, από παρόμοιες μελλοντικές απειλές, δίνοντας ιδιαίτερη βαρύτητα στην αποτροπή.</p>
      <p>Σε ό,τι αφορά λοιπόν στην πρώτη φάση και στον βραχυπρόθεσμο σχεδιασμό, υλοποιείται ήδη, όπως έχει προγραμματιστεί με ταυτόχρονες δυναμικές και ευέλικτες παρεμβάσεις όπου απαιτείται και προβλέπει την αποσυμφόρηση των νησιών του Ανατολικού Αιγαίου, με μεταφορά 5.000 μεταναστών σε Ξενοδοχεία και 15.000 μεταναστών σε ήδη υπάρχουσες δομές και σε νέες που δημιουργούνται τώρα. Στόχος, η μεταφορά 20.000 μεταναστών από τα νησιά του Αιγαίου, μέχρι τις αρχές του 2020.</p>
      <p>Οι 5+1 δράσεις για το μεταναστευτικό<br/>Στη δεύτερη φάση και στο μεσοπρόθεσμο σχεδιασμό, προγραμματίσθηκαν οι ακόλουθες 5 +1 δράσεις:</p>
      <p>1η: Ασυνόδευτα παιδιά<br/>Σήμερα την παγκόσμια ημέρα για τα δικαιώματα του παιδιού, σας ανακοινώνουμε μια ειδική δράση. Καθορίζεται Εθνικός Συντονιστής μέσω της Προεδρίας της Κυβέρνησης, σε συνεργασία με το Υπουργείο Εργασίας και το Υπουργείο Προστασίας του Πολίτη. Να αναμένετε ανακοινώσεις από τον ίδιον τον κ. Πρωθυπουργό.</p>
      <p>2η: ΜΚΟ<br/>Καθορισμός πλαισίου υποχρεώσεών τους και συγκεκριμένων κριτηρίων που απαιτείται να έχουν. Παραμονή και λειτουργία στη χώρα, μόνο όσων πληρούν τις προϋποθέσεις.</p>
      <p>3η: Άσυλο και Επιστροφές<br/>Η ψήφιση του νέου νόμου, παρέχει το πλαίσιο που απαιτείται ώστε, να επιταχυνθούν οι διαδικασίες και είτε να εγκριθεί το άσυλο, είτε να επιστρέψουν όσοι δεν πληρούν τις προϋποθέσεις, στη χώρα προέλευσης ή εισόδου. Παράλληλα, είναι σε εξέλιξη η πρόσληψη 500 ατόμων, τα οποία θα ενισχύσουν τις Υπηρεσίες Ασύλου.</p>
      <p>4η: Κατασκευή και Επέκταση Κλειστών Δομών σε Νησιά<br/>Ο σχεδιασμός προβλέπει:<br/>Λέσβος :Στη Λέσβο, θα κλείσει σταδιακά η υπάρχουσα Δομή στη Μόρια, ενώ θα δημιουργηθεί νέα κλειστή Δομή, η οποία θα χρησιμοποιηθεί ως Προαναχωρησιακό Κέντρο και Κέντρο Υποδοχής και Ταυτοποίησης (ΚΥΤ), χωρητικότητας: 5.000+<br/>Χίος : Στη Χίο, θα κλείσει η υπάρχουσα Δομή στη ΒΙΑΛ (κοντά στο χ. Χαλκείο), ενώ θα δημιουργηθεί νέα κλειστή Δομή, η οποία θα χρησιμοποιηθεί ως Προαναχωρησιακό Κέντρο και Κέντρο Υποδοχής και Ταυτοποίησης (ΚΥΤ), χωρητικότητας: 5.000+<br/>Σάμος: Στη Σάμο, θα κλείσει η υπάρχουσα Δομή – ΚΥΤ, στο Βαθύ, ενώ η υπό κατασκευή Δομή, θα επεκταθεί και θα χρησιμοποιηθεί ως Προαναχωρησιακό Κέντρο και Κέντρο Υποδοχής και Ταυτοποίησης (ΚΥΤ), χωρητικότητας: 5.000+<br/>Κως: Στην ΚΩ, θα μετατραπεί η υπάρχουσα Δομή σε Κλειστή, ως Προαναχωρησιακό Κέντρο και Κέντρο Υποδοχής και Ταυτοποίησης (ΚΥΤ), χωρητικότητας: 2.000+<br/>Λέρος: Στη ΛΕΡΟ, θα μετατραπεί η υπάρχουσα Δομή σε Κλειστή, ως Προαναχωρησιακό Κέντρο και Κέντρο Υποδοχής και Ταυτοποίησης (ΚΥΤ), χωρητικότητας: 1.000+<br/>Στο σημείο αυτό θα ήθελα να σας δείξω που είμαστε τώρα και ποια είναι η επιθυμητή κατάσταση.</p>
      <p>5η + δράση.<br/>Η επιπλέον δράση αφορά στην Εξασφάλιση – Στεγανοποίηση των Διόδων των μεταναστών, με την συγκρότηση ενός Ενιαίου Φορέα Επιτήρησης Συνόρων.<br/>Δυνάμεις και μέσα, σε ένα ενιαίο σύνολο, υπό ενιαία διοίκηση και με εφαρμογή κοινών διαδικασιών, και στο πλαίσιο ενός κοινού επιχειρησιακού σχεδίου, θα υλοποιήσουν τη δράση.</p>
      <p>Ορισμένες από τις πτυχές της δράσης:<br/>Το νομικό πλαίσιο είναι σε εξέλιξη, η ενίσχυση σε προσωπικό έχει προγραμματιστεί με την πρόσληψη 400 συνοριοφυλάκων για τον Έβρο και 800 για τα νησιά, έχουν ήδη διατεθεί (την 08 Νοε 19) 14 εκ. Ευρώ για την επίλυση άμεσων αναγκών, έχουν επιταχυνθεί οι διαδικασίες για την απεμπλοκή του Εθνικού Συστήματος Ολοκληρωμένης Θαλάσσιας Επιτήρησης (ΕΣΟΘΕ) (το έργο ξεκίνησε το 2014 και η αρχική πρόβλεψη είναι να ολοκληρωθεί τον Αύγουστο 2022, κάτι που δεν είναι αποδεκτό), ενώ με προσωπική παρέμβαση του κ. Πρωθυπουργού, η ένωση εφοπλιστών προσφέρει, 10 σύγχρονα ταχέα σκάφη στο ΛΣ, τα οποία πληρούν τις απαιτούμενες προδιαγραφές για την εκπλήρωση της αποστολής τους, ενώ η παράδοση τους θα πραγματοποιηθεί στους επόμενους μήνες, και πολλά άλλα.</p>
      <p>Σύμφωνα με την υφιστάμενη σχεδίαση, κάθε Δράση ενώ υλοποιείται ανεξάρτητα, διαλειτουργεί συνεχώς με τις υπόλοιπες μέσα στο πολύπλοκο περιβάλλον που έχει δημιουργηθεί, με σκοπό την επίτευξη της μέγιστης αποτελεσματικότητας. Ενώ προτεραιότητα στην παρούσα φάση αποτελεί η αποσυμφόρηση των νήσων, το σύνολο των δράσεων έχει σχεδιασθεί με σκοπό να καταδείξει τη δυναμική και την αποφασιστικότητα που μας διακατέχει στην αντιμετώπιση του μεταναστευτικής – προσφυγικής κρίσης.</p>
      <p>Πέραν της πρώτης και δεύτερης φάσης, που αφορούν στο βραχυπρόθεσμο και μεσοπρόθεσμο πλάνο, στον Στρατηγικό Σχεδιασμό της Κυβέρνησης, περιλαμβάνεται επίσης, μία εξίσου σημαντική και αναπόσπαστη φάση, που αφορά στο μακροπρόθεσμο σχεδιασμό, όπου εξετάζονται πολλαπλές εναλλακτικές επιλογές και σενάρια.</p>
    </article>
  </body>
</html>