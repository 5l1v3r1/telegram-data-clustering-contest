<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/latvija/pieaudzis-izdalito-partikas-paku-skaits.a338995/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-20T10:23:00+00:00"/>
    <meta property="og:title" content="Pieaudzis izdalīto pārtikas paku skaits"/>
    <meta property="og:description" content="Šogad pieaudzis izdalīto pārtikas paku skaits, liecina Labklājības ministrijas (LM) līdz septembra beigām pieejamie dati. No šī gada mainījies pārtikas paku saturs. Tāpat, piemēram, ziepes, šampūnu, veļas mazgāšanas līdzekli un zobu birsti no šī gada neizsniedz vienīgi ģimenēm ar bērniem, bet higiēnas preces var saņemt visi, kam vajadzīgs atbalsts. Kas mainījies pārtikas paku saturā, un kas ietekmējis to izsniegšanas palielināšanos?"/>
  </head>
  <body>
    <article>
      <h1>Pieaudzis izdalīto pārtikas paku skaits</h1>
      <address><time datetime="2019-11-20T10:23:00+00:00">20 Nov 2019, 10:23</time> by <a rel="author" href="https://www.lsm.lv/autors/annija-petrova/" target="_blank">Annija Petrova</a></address>
      <p>
        <b>Šogad pieaudzis izdalīto pārtikas paku skaits, liecina Labklājības ministrijas (LM) līdz septembra beigām pieejamie dati. No šī gada mainījies pārtikas paku saturs. Tāpat, piemēram, ziepes, šampūnu, veļas mazgāšanas līdzekli un zobu birsti no šī gada neizsniedz vienīgi ģimenēm ar bērniem, bet higiēnas preces var saņemt visi, kam vajadzīgs atbalsts. Kas mainījies pārtikas paku saturā, un kas ietekmējis to izsniegšanas palielināšanos?</b>
      </p>
      <figure>
        <audio src="https://static.lsm.lv/media/2019/11/c4pl.mp3"/>
        <figcaption>Pieaudzis izdalīto pārtikas paku skaits<cite>Annija Petrova</cite></figcaption>
      </figure>
      <p>Uz Sarkanā Krusta pārtikas izdales punktu Rīgā pie Centrāltirgus ik pa brīdim kāds atnāk. Pārsvarā pēc pārtikas pakām. No kartona kastēm, kurās ir produkti, cilvēki bieži izvēlas pārkraut tos savās somās, piemēram, stumjamajos ratiņos. Kāda sieviete stāsta, ka pārtikas pakas saturs ļoti apmierina. Pērn tās saturs gan nav paticis. Viņa nākot reizi trīs mēnešos. Kopā ar vīru ģimenes ienākumi ir 250 eiro.</p>
      <p>Vairāki Latvijas Radio uzrunātie labi novērtē pārtikas paku saturu. Nāk arī pēc cita atbalsta. Neliela telpa atbalsta saņemšanas punktā ir pilna ar kartona kastēm, kas sakrautas viena otrai virsū. Punkta vadītāja Inita Ozoliņa šeit  izsniedz produktus. "Šeit mums ir atsevišķi higiēnas [preces], tad ir atsevišķi pārtika, bērnu pārtika. Tad ir skolas piederumi un mazajiem bērniem līdz divu gadu vecumam pamperi."</p>
      <slideshow>
        <figure>
          <img src="https://static.lsm.lv/media/2019/11/large/1/c4oz.jpg"/>
          <figcaption>
            <cite>Foto: Annija Petrova</cite>
          </figcaption>
        </figure>
        <figure>
          <img src="https://static.lsm.lv/media/2019/11/large/1/c4p2.jpg"/>
        </figure>
        <figure>
          <img src="https://static.lsm.lv/media/2019/11/large/1/c4p3.jpg"/>
          <figcaption>
            <cite>Foto: Annija Petrova</cite>
          </figcaption>
        </figure>
        <figure>
          <img src="https://static.lsm.lv/media/2019/11/large/1/c4p5.jpg"/>
          <figcaption>
            <cite>Foto: Annija Petrova</cite>
          </figcaption>
        </figure>
        <figure>
          <img src="https://static.lsm.lv/media/2019/11/large/1/c4p6.jpg"/>
          <figcaption>
            <cite>Foto: Annija Petrova</cite>
          </figcaption>
        </figure>
        <figure>
          <img src="https://static.lsm.lv/media/2019/11/large/1/c4p7.jpg"/>
          <figcaption>
            <cite>Foto: Annija Petrova</cite>
          </figcaption>
        </figure>
        <figure>
          <img src="https://static.lsm.lv/media/2019/11/large/1/c4p8.jpg"/>
          <figcaption>
            <cite>Foto: Annija Petrova</cite>
          </figcaption>
        </figure>
        <figure>
          <img src="https://static.lsm.lv/media/2019/11/large/1/c4pa.jpg"/>
          <figcaption>
            <cite>Foto: Annija Petrova</cite>
          </figcaption>
        </figure>
        <figure>
          <img src="https://static.lsm.lv/media/2019/11/large/2/c4pb.jpg"/>
          <figcaption>
            <cite>Foto: Annija Petrova</cite>
          </figcaption>
        </figure>
        <figure>
          <img src="https://static.lsm.lv/media/2019/11/large/1/c4pc.jpg"/>
          <figcaption>
            <cite>Foto: Annija Petrova</cite>
          </figcaption>
        </figure>
      </slideshow>
      <p>Izsniegto pārtikas paku skaits šogad pieaudzis. Tam ir vairāki iemesli, skaidro ministrijā.</p>
      <blockquote>Auzu pārslām, griķiem, sautētai cūkgaļai un citiem produktiem klāt nācis arī iebiezinātais piens ar cukuru,</blockquote>
      <p>stāsta Eiropas Atbalsta fonda vistrūcīgākajām personām vadošās iestādes eksperte Aurika Stratane.</p>
      <p>"Ir šķeltie zirņi pievienoti klāt un nomainīta eļļa. Ja iepriekš mums bija nerafinēta rapšu eļļa, tagad uz rafinēto nomainījām. Tie paradumi ir tādi, ka to nerafinēto tomēr mazāk lieto, kaut gan tā ir veselīgāka eļļa. Mēs ieklausījāmies [cilvēku vēlmēs] un samainījām," teica Stratane.</p>
      <p>Pārtikas paku saturs ietekmējis to saņemšanu, stāsta Latvijas Sarkanā Krusta ģenerālsekretārs Uldis Līkops. "Pēdējā iepirkumā, ar kuru tika pārtikas pakas gādātas, tās ir jūtami pilnākas, pilnīgākas, interesantākas šiem cilvēkiem. Ja kādreiz varbūt kāds atnāca, kāds neatnāca, tagad visi tie, kam ir tiesības saņemt šīs pakas, viņi visi arī atnāk."</p>
      <p>Ministrijas eksperte Stratane stāsta – no šī gada ir plašāks atbalsta saņēmēju loks, jo par dažiem desmitiem eiro pacelts ienākumu slieksnis atbalsta saņemšanai. "Šo atbalstu var saņemt trūcīgas personas ar statusu, ko piešķīra sociālais dienests, un maznodrošinātas personas ar ienākumiem līdz 242 iero."</p>
      <p>Tāpat atbalstu var gūt krīzes situācijā nonākuši cilvēki, par ko no sociālā dienesta jāsaņem izziņa. Savukārt zupas virtuves apmeklēšanai izziņas nav vajadzīgas, papildina Stratane.</p>
      <p>Tāpat tagad cilvēkam ar izziņu, piemēram, uz pusgadu vairs nevajag izņemt pārtikas pakas pa daļām. "Tagad šajā datumā var izņemt visu paku skaitu uz sešiem mēnešiem uz priekšu," piebilst Stratane.</p>
      <p>Ministrijā gan aicina neizņemt pārāk daudz pārtikas uzreiz, lai tā nesabojātos.</p>
      <blockquote>Līdz 30. septembrim izdalīja nedaudz vairāk par 92 000 pārtikas paku, informē ministrijā. Tas ir apmēram par 17 000 vairāk nekā šajā periodā pērn. </blockquote>
      <p>Cilvēku skaits, kas saņem jebkāda veida palīdzību, kopumā samazinās, norāda Sarkanā Krusta ģenerālsekretārs Līkops. To saista ar iedzīvotāju skaita samazināšanos. Pārtikas pakas ir tikai viens no atbalsta veidiem, uzsver Līkops. Izdalīto pārtikas paku apjoms ir mainīgs: "Pieauga tagad rudenī. Samazinājās vasarā, tāpēc kā vasarā šie paku saņēmēji atradās kaut kādos sezonas darbos un nebija savās vietās."</p>
      <p>Secināt par šī gada datiem vēl pāragri, norāda speciālisti. Ministrijā stāsta – tāpat kā iepriekš par vajadzību pēc izmaiņām nākotnē lems pēc šī gada rezultātu izvērtēšanas.</p>
      <related>
        <h4>Saistītie raksti</h4>
        <a href="https://www.lsm.lv/raksts/zinas/ekonomika/garanteto-minimalo-ienakumu-plano-palielinat-lidz-64-eiro.a333764/"/>
        <a href="https://www.lsm.lv/raksts/zinas/latvija/robezsardzes-koledzas-kadeti-diennakti-ilga-spele-iejutisies-begla-ada.a319273/"/>
        <a href="https://www.lsm.lv/raksts/zinas/latvija/partikas-paku-sanemejiem-stastis-ka-gatavot-edienu-daudzveidigak.a316513/"/>
        <a href="https://www.lsm.lv/raksts/zinas/latvija/es-palidzibas-pakas-liepaja-sogad-sanems-vairaki-tukstosi-personu.a308002/"/>
        <a href="https://www.lsm.lv/raksts/zinas/latvija/ari-ekonomikas-augsupejas-laika-zupas-virtuves-arvien-pieprasitas.a304532/"/>
        <a href="https://www.lsm.lv/raksts/arpus-etera/arpus-etera/video-blogs-ko-svinam-valsts-veseliba.a303581/"/>
        <a href="https://www.lsm.lv/raksts/zinas/latvija/rezekne-tradicionali-darbojas-ziemassvetku-virtuve-trucigajiem.a304095/"/>
        <a href="https://www.lsm.lv/raksts/zinas/latvija/akcija-paedusai-latvijai-saziedotais-palidzes-2450-gimenem.a299913/"/>
      </related>
    </article>
  </body>
</html>