<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/politikh/etsi-tha-einai-oi-nees-taytotites-me-enan-monadiko-arithmo/2919669/"/>
    <meta property="og:site_name" content="Newsit.gr"/>
    <meta property="article:published_time" content="2019-11-20T10:57:48+00:00"/>
    <meta property="og:title" content="Έτσι θα είναι οι νέες ταυτότητες – Με έναν μοναδικό αριθμό"/>
    <meta property="og:description" content="Το πως θα είναι οι πολυπόθητες νέες ταυτότητες περιέγραψε ο υπουργός Επικρατείας και Ψηφιακής Διακυβέρνηση, Κυριάκος Πιερρακάκης."/>
  </head>
  <body>
    <article>
      <h1>Έτσι θα είναι οι νέες ταυτότητες – Με έναν μοναδικό αριθμό</h1>
      <h2>Το πως θα είναι οι πολυπόθητες νέες ταυτότητες περιέγραψε ο υπουργός Επικρατείας και Ψηφιακής Διακυβέρνηση, Κυριάκος Πιερρακάκης.</h2>
      <address><time datetime="2019-11-20T10:57:48+00:00">20 Nov 2019, 10:57</time> by <a rel="author">Newsit Newsroom</a></address>
      <p>Όπως είπε ο κ. Πιερρακάκης μιλώντας στον RealFm, μέσα στις επόμενες εβδομάδες θα προκηρυχθεί ένας διαγωνισμός από το υπουργείο Προστασίας του Πολίτη με στόχο οι νέες ταυτότητες να είναι έτοιμες μέσα στο 2021.</p>
      <p>Περιγράφοντας το πως θα είναι ο κ. Πιερρακάκης είπε ότι θα έχουν μια φωτογραφία, η οποία θα είναι έγχρωμη, όπως είναι σε άλλες χώρες. Επίσης, θα μοιάζουν με πιστωτικές κάρτες και σε αυτές αναγράφονται τα στοιχεία που έχουμε σήμερα και θα προστεθεί και ένας αριθμός. Πρόκειται για τον έναν μοναδικό αριθμό για τον οποίο έχει ήδη μιλήσει η κυβέρνηση.</p>
      <p>«Αυτή τη στιγμή έχουμε και ΑΦΜ και ΑΜΚΑ, πρέπει κανείς να θυμάται και μια σειρά άλλων αριθμών και ο στόχος που έχουμε είναι μέσα σε ένα συγκεκριμένο χρονικό διάστημα να τους ενοποιήσουμε όλους. Θα ανακοινώσουμε σύντομα ποιος θα είναι αυτός ο αριθμός», είπε ο υπουργός.</p>
      <p>Έτσι, αυτός ο αριθμός θα γράφεται και στην ταυτότητα και θα αλληλεπιδρούμε με το Δημόσιο με αυτόν τον αριθμό. Κι αυτό, γιατί ο αριθμός της ταυτότητας, στην Ελλάδα πολλές φορές αλλάζει αν χαθεί ή καταστραφεί η ταυτότητα.</p>
      <p>«Θα πρέπει να έχουμε έναν αριθμό και να τον θυμόμαστε. Ο ΑΦΜ δεν αλλάζει, μένει σταθερός. Πρέπει να έχουμε έναν αριθμό και με αυτόν να αλληλεπιδρούμε, τον οποίο θα παίρνουμε όταν γεννιόμαστε», κατέληξε ο υπουργός.</p>
    </article>
  </body>
</html>