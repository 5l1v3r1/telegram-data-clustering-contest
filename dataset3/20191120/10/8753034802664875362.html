<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/lokalt/i/VbXO6d/ap-ropstad-tar-feil-naar-han-sier-homoterapi-er-forbudt"/>
    <meta property="og:site_name" content="Aftenbladet"/>
    <meta property="article:published_time" content="2019-11-20T10:02:41+00:00"/>
    <meta property="og:title" content="Ap: Ropstad tar feil når han sier homoterapi er forbudt"/>
    <meta property="og:description" content="Statsråd Kjell Ingolf Ropstad mener det ikke er behov for å utrede et forbud mot homoterapi, fordi praksisen rammes av dagens lover. Ikke riktig, mener Ap."/>
  </head>
  <body>
    <article>
      <h1>Ap: Ropstad tar feil når han sier homoterapi er forbudt</h1>
      <h2>Statsråd Kjell Ingolf Ropstad mener det ikke er behov for å utrede et forbud mot homoterapi, fordi praksisen rammes av dagens lover. Ikke riktig, mener Ap.</h2>
      <address><time datetime="2019-11-20T10:02:41+00:00">20 Nov 2019, 10:02</time> by <a rel="author">NTB</a></address>
      <p>– Det statsråden sier er feil, det vi har sett i for eksempel VGs dokumentar. Organisert praksis av homoterapi, det er i dag lov. Og det må slutte. Det er livsfarlig for barn og unge. Det er derfor må vi ha et forbud, sa Arbeiderpartiets Kari Henriksen i Stortingets muntlige spørretime onsdag.</p>
      <p>Hun ville vite hvorfor barne- og familieministeren ikke vil støtte en utredning om å forby såkalt konverteringsterapi.</p>
      <p>– Jeg tar sterkt avstand fra konverteringsterapi. Jeg mener det er forbudt i dag. De overgrepene, den volden, terapien og behandlingen som skader folk, er forbudt. Det må vi bekjempe, sa Ropstad (KrF).</p>
      <p>Han understreket at han er opptatt av å løfte trosfriheten, og viste dessuten til at ingen trossamfunn som har ytret seg i saken, har sagt at de ønsker å gjennomføre terapi for å få folk til å endre legning.</p>
      <p>– Grunnen til at vi ikke ønsker et forbud mot konverteringsterapi, er at det er forbudt i dag.</p>
      <p>Bakgrunnen for debatten er et forslag fra Ap i Stortinget om å forby homoterapi.</p>
      <aside>
        <a href="https://www.aftenbladet.no/article/sa-nal3bd.html">Regjeringen vil utrede forbud mot homoterapi – uenighet i KrF</a>
      </aside>
      <aside>
        <a href="https://www.aftenbladet.no/article/sa-vQGpbl.html">Ropstad: Unødvendig å utrede forbud mot homoterapi</a>
      </aside>
    </article>
  </body>
</html>