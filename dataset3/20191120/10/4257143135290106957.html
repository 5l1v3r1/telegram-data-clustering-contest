<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/20/nagy-valtozast-jelentett-be-a-bkk-a-kozossegi-kozlekedesben"/>
    <meta property="og:site_name" content="infostart"/>
    <meta property="article:published_time" content="2019-11-20T10:55:00+00:00"/>
    <meta property="og:title" content="Nagy változást jelentett be a BKK a közösségi közlekedésben"/>
    <meta property="og:description" content="A Budapesti Közlekedési Központ az elmúlt évekhez hasonlóan idén is több nagy forgalmú fővárosi vonalán biztosít kedvezőbb járatsűrűséget, kényelmesebb eljutási lehetőséget az adventi időszakban."/>
  </head>
  <body>
    <article>
      <h1>Nagy változást jelentett be a BKK a közösségi közlekedésben</h1>
      <address><time datetime="2019-11-20T10:55:00+00:00">20 Nov 2019, 10:55</time> by <a rel="author">Infostart</a></address>
      <h3>A Budapesti Közlekedési Központ az elmúlt évekhez hasonlóan idén is több nagy forgalmú fővárosi vonalán biztosít kedvezőbb járatsűrűséget, kényelmesebb eljutási lehetőséget az adventi időszakban.</h3>
      <p>December 2-ától 2020. január 3-áig az M3-as metró minden nap, hétvégén is Újpest-központ és a Nagyvárad tér között közlekedik. A Nagyvárad tér és Kőbánya-Kispest között ebben az időszakban továbbra is metrópótló busz viszi az utasokat.</p>
      <p>Az adventi hétvégéken sűrűbben közlekedik majd a 2-es, a 4-es és 6-os, valamint a 17-es villamos, továbbá a 80-as trolibusz.</p>
      <p>December 24-én a belvárosból délután 3 óra és délután fél 4 között indulnak az utolsó metrószerelvények, és a metróállomásoktól a legtöbb nappali járat utolsó indulása ezekhez csatlakozik. Ezt követően – ahogy az elmúlt években is – az éjszakai hálózat járataival lehet közlekedni. A repülőteret kiszolgáló 200E járat ezen a napon is 0-24 óráig közlekedik a Nagyvárad tér és a Liszt Ferenc Airport 2 között, valamint a 100E busz is egész nap jár.</p>
      <p>Az év végi időszakban nemcsak szilveszterkor, hanem az azt megelőző éjszakákon is hosszabb lesz az üzemidő. A december 27-éről 28-ára virradó éjszakától kezdve a 30-áról 31-ére virradó éjszakáig az M2-es és az M4-es metró hosszabb üzemidővel közlekedik. Ahogyan a belvárost érintő kiemelt nappali autóbuszjáratokat – az 5-ös, 7-es, 8E és 9-es buszt – december 27-e és 30-a közötti időszakban is éjjel–nappal közlekedtetik.</p>
      <p>Szilveszter éjjel egész éjszaka jár majd az M2-es, az M3-as (Nagyvárad tér és Újpest központ között) és az M4-es, valamint éjjel 1 óráig közlekedik az M1-es metró. Egész éjjel jár továbbá a belvárost érintő 5-ös, 7-es, 8E és 9-es autóbusz, az éjszakai buszok többségén pedig sűrűbb menetrend lép életbe vagy nagyobb befogadóképességű járművek közlekednek.</p>
      <p>Decemberben több ünnepi jármű is útra kel: lesz többek között karácsonyi fényvillamos, Mikulástroli és adventi hajó is – <a href="https://bkk.hu/2019/11/kibovitett-szolgaltatas-kozossegi-kozlekedesben-az-ev-vegi-unnepi-idoszakban/">olvasható a BKK oldalán</a>.</p>
      <p>
        <i>Nyitókép: MTI/Illyés Tibor</i>
      </p>
    </article>
  </body>
</html>