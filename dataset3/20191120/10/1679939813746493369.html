<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/fiul-unui-fost-presedinte-german-injunghiat-mortal-in-timp-ce-sustinea-o-conferinta_3059669.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-20T10:43:16+00:00"/>
    <meta property="og:title" content="Fiul unui fost preşedinte german, înjunghiat mortal în timp ce susţinea o conferință"/>
    <meta property="og:description" content=" Fritz von Weizsäcker, fiul unui fost preşedinte german, a fost înjunghiat mortal marţi seara, informează DPA.Von Weizsäcker, de profesie doctor, susţinea o prelegere la spitalul Schlosspark din Berlin, când un bărbat din sală a venit către el şi l-a înju"/>
  </head>
  <body>
    <article>
      <h1>Fiul unui fost preşedinte german, înjunghiat mortal în timp ce susţinea o conferință</h1>
      <address><time datetime="2019-11-20T10:43:16+00:00">20 Nov 2019, 10:43</time> by <a rel="author">PUBLIKA.MD</a></address>
      <p><b>Fritz von Weizsäcker, fiul unui fost preşedinte german, a fost înjunghiat mortal marţi seara, informează DPA.</b><br/><br/>Von Weizsäcker, de profesie doctor, susţinea o prelegere la spitalul Schlosspark din Berlin, când un bărbat din sală a venit către el şi l-a înjunghiat, a declarat o purtătoare de cuvânt a poliţiei.<br/><br/>Victima, în vârstă de 59 de ani, a murit la faţa locului, iar un bărbat a fost reţinut în acest caz.<br/><br/>Se crede că presupusul atacator era un ofiţer de poliţie aflat la prelegere în calitate de membru al publicului.<br/><br/>Circa 20 de persoane participau la prelegere în momentul atacului, într-o sală din aripa de psihiatrie a spitalului. Mai multe persoane au ajutat la reţinerea suspectului şi la predarea sa poliţiei, scrie <a href="https://www.agerpres.ro/mondorama/2019/11/20/fiul-unui-fost-presedinte-german-injunghiat-mortal-in-timp-ce-sustinea-o-prelegere-intr-un-spital--405979">agerpres.ro</a>.<br/><br/><b>Cazul este investigat ca o crimă.</b><br/><br/>Poliţia investighează toate posibilităţile, a declarat purtătoarea de cuvânt a forţelor de ordine.<br/><br/>De asemenea, oficialii intenţionează să întrebe familia von Weizsäcker dacă au existat ameninţări la adresa acestuia.<br/><br/>Spitalul privat Schlosspark organizează frecvent evenimente la care cetăţenii iau parte pentru a se informa despre boli, diagnostice şi oportunităţi de terapie, potrivit site-ului instituţiei.<br/><br/>Von Weizsäcker avea o lungă carieră medicală şi era specialist în medicină internă, potrivit site-ului menţionat. Prelegerea doctorului era dedicată bolii ficatului gras.<br/><br/>Tatăl său, Richard von Weizsäcker, decedat în 2015, a fost primar al Berlinului între 1981 şi 1984, şi preşedinte al Germaniei din 1984 până în 1994.</p>
    </article>
  </body>
</html>