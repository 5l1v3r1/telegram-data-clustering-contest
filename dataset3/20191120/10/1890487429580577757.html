<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520632-kvuli-drahemu-bydleni-a-konzervatismu-cechum-utikaji-svetove-technologicke-trendy/"/>
    <meta property="og:site_name" content="KurzyCZ"/>
    <meta property="article:published_time" content="2019-11-20T10:17:46+00:00"/>
    <meta property="og:title" content="Kvůli drahému bydlení a konzervatismu Čechům utíkají světové technologické trendy"/>
    <meta property="og:description" content="Podíl chytrých domácností na tuzemském rezidenčním trhu dosahuje řádově jednotek procent. Podle developerů a architektů mají tyto systémy budoucnost, ale Češi dnes do moderního bydlení investují poměrně málo, kvůli svým omezeným finančním možnostem a konzervatismu. Mezitím v USA už funguje skoro tolik hlasových asistentů, pomocí kterých lze ovládat celý dům hlasovými pokyny, kolik tam hospodaří domácností."/>
  </head>
  <body>
    <article>
      <h1>Kvůli drahému bydlení a konzervatismu Čechům utíkají světové technologické trendy</h1>
      <address><time datetime="2019-11-20T10:17:46+00:00">20 Nov 2019, 10:17</time> by <a rel="author">Petr Woff</a></address>
      <p>
        <b>Podíl chytrých domácností na tuzemském rezidenčním trhu dosahuje řádově jednotek procent. Podle developerů a architektů mají tyto systémy budoucnost, ale Češi dnes do moderního <a href="https://www.bydlet.cz/">bydlení</a> investují poměrně málo, kvůli svým omezeným finančním možnostem a konzervatismu. Mezitím v USA už funguje skoro tolik hlasových asistentů, pomocí kterých lze ovládat celý dům hlasovými pokyny, kolik tam hospodaří domácností.</b>
      </p>
      <p>Od <a href="https://www.kurzy.cz/finance/2020/">roku 2020</a> se v <a href="https://www.kurzy.cz/tema/evropa/">Evropské unii</a> budou moci stavět jenom nízkoenergetické domy, což podle některých odborníků může mít negativní vizuální důsledky. <i>„Legislativa nás nutí, abychom stále navyšovali objemy tepelné izolace v konstrukcích, a také podle toho vypadá výsledný objekt,”</i> uvádí příklad architekt <b>Milan Joja</b>. Podle jiných odborníků <a href="https://www.kurzy.cz/tema/evropa/">Evropská unie</a> pouze formalizuje přirozený vývoj.</p>
      <p><i>„Jde především o technickou záležitost, o čísla a výpočty. Je tady spousta šikovných lidí, kteří vědí, jak se s touto výzvou vypořádat. Architektura se pasivním domům (kde jsou roční náklady na vytápění v řádu nižších tisíců <a href="https://www.kurzy.cz/kurzy-men/">Kč</a>, pozn red.) přizpůsobila už před 10 – 15 <a href="https://www.kurzy.cz/obec/lety-okres-praha-zapad/">lety</a>,”</i> říká o nových stavebních pravidlech architekt <b>Vlado Hrivňák</b>. <i>„Zákazníci často výslovně chtějí energeticky úsporné stavby, včetně patřičných technologií – moderní vytápění, například tepelné čerpadlo, dále rekuperaci (větrací a zároveň vytápěcí systém, pozn. red.), fotovoltaiku, chytré řízení…,”</i> říká architekt <b>Tomáš Valeský</b>.</p>
      <p>Jednotlivé přístroje potom mohou fungovat integrovaně, takže například osvětlení, topení nebo žaluzie automaticky a koordinovaně reagují na změnu <a href="https://meteobox.cz/">počasí</a>. Propojená domácnost bývá nazývaná <i>„chytrým domovem”</i>, anglicky <i>„Smart Home”</i>, mimo jiného díky svojí lehké a intuitivní ovladatelnosti – prostřednictvím nástěnného tlačítka, mobilní aplikace či hlasových povelů. V ideálním případě funguje maximálně automaticky a vyžaduje jenom minimální lidskou obsluhu, takže svým obyvatelům šetří <a href="https://www.kurzy.cz/energie/">energii</a> a čas. <i>„Tyto technologie však něco stojí, takže klienti sami od sebe začínají některé položky osekávat. Obvykle končíme nějakým kompromisem,”</i> shrnuje Tomáš Valeský.</p>
      <p>Dílčí technologie jsou obvykle integrovány specializovanými firmami, ve kterých kromě elektrikářů pracují také konzultanti a programátoři. <i>„Ještě se nestalo, že by si někdo v našem showroomu vyzkoušel chytrou domácnost a řekl ‚tohle nechci‘. Naprostá většina klientů odchází fascinovaná tím, co už dnes moderní domy dokážou a chtějí Smart <a href="https://akcie-cz.kurzy.cz/akcie/home-425/">Home</a> do své stavby zakomponovat, byť by to s ohledem na <a href="https://www.kurzy.cz/">finance</a> bylo třeba jen v omezené výbavě,”</i> říká <b>Jan Páral</b>, projektový manažer společnosti Smarteon Systems, která instaluje a programuje chytré domy v České republice a Spojených arabských emirátech. <i>„Inteligentní elektroinstalaci si nakonec objedná zhruba třetina až polovina návštěvníků. Ostatní tuto investici odkládají, například z finančních důvodů. Nebo přicházejí v době, kdy už mají stavbu v pokročilém stadiu a developer nebo stavební firma nepovolí další úpravy. Taková situace se potom může řešit rekonstrukcí, či bezdrátovými prvky,”</i> dodává Jan Páral. Inteligentní elektroinstalace obvykle stojí zhruba 10 % celkových nákladů na stavbu dané <a href="https://regiony.kurzy.cz/katastr/">nemovitosti</a>.</p>
      <figure>
        <img src="https://img1.kurzy.cz/zpravy/obrazky/32/520632-kvuli-drahemu-bydleni-a-konzervatismu-cechum-utikaji-svetove-technologicke-trendy/smarteon-showroom.jpg"/>
      </figure>
      <p>
        <i> Na fotografii je showroom chytrého <a href="https://www.bydlet.cz/">bydlení</a>, zdroj: smarteon.cz</i>
      </p>
      <p>
        <b>Mechanická klika od drahého českého bytu</b>
      </p>
      <p>Kompletní chytré domy nebo byty jsou v České republice nabízeny například společnostmi Getberg, Delta Capital Investments, NWT nebo Trigema. Ty přitom většinou zdůrazňují, že se snaží klientovi vyhovět nejen kvalitativně, ale také cenově. <a href="https://regiony.kurzy.cz/katastr/">Nemovitost</a> lze řídit dálkově přes mobilní aplikaci a také prostřednictvím nástěnného dotykového panelu, obvykle není ovladatelná hlasovými pokyny. <i>„Naše chytré byty se v dané lokalitě pohybují okolo cenového průměru a někdy dokonce i pod ním,”</i> říká <b>Radek Polák</b>, tiskový mluvčí společnosti Trigema. Například bytová jednotka o velikosti 3+kk, s obytnou plochou 73,3 m2, v pražských Nuslích stojí 8 412 009 <a href="https://www.kurzy.cz/kurzy-men/">Kč</a> včetně <a href="https://www.kurzy.cz/dane-danova-priznani/">DPH</a>.</p>
      <p>Větší developeři se však shodují, že chytré <a href="https://www.bydlet.cz/">bydlení</a> zůstává na českém rezidenčním trhu okrajovou záležitostí, především kvůli finančním možnostem běžného tuzemského občana. <i>„Chytrá domácnost v rámci cenově dostupné bytové výstavby není v dnešní době moc poptávána a ani nespatřuji, že by v budoucnu měla mít význam. Je možné, že v rámci luxusnějších projektů přistoupíme k nějaké formě automatizace,”</i> uvedla <b>Michaela Tomášková</b>, výkonná ředitelka Central Group. </p>
      <p>Podle společnosti Deloitte jsou rezidenční <a href="https://regiony.kurzy.cz/katastr/">nemovitosti</a> v České republice poměrně drahé. Zatímco Čech potřebuje na koupi běžného tuzemského bytu zhruba 11 průměrných hrubých ročních <a href="https://www.kurzy.cz/mzdy/">mezd</a>, ve všech dalších srovnávaných evropských státech stačí menší obnos. Uprostřed posledního publikovaného žebříčku jsou Maďarsko a <a href="https://www.zajezdy.cz/italie/">Itálie</a>, kde občan pořídí běžný byt za 7, respektive 6 průměrných hrubých ročních <a href="https://www.kurzy.cz/mzdy/">mezd</a>.</p>
      <p>Pokud jde o chytré <a href="https://www.bydlet.cz/">bydlení</a>, Češi jsou navíc poměrně konzervativní. <i>„Drtivá většina klientů, kteří si kupují nový byt nebo rodinný dům, stále preferuje pořádné, poctivé bezpečnostní dveře s mechanickou klikou a bezpečnostním zámkem,”</i> uvádí příklad <b>David Jirušek</b>, tiskový mluvčí Finep CZ. Naproti tomu v chytrých domech mohou fungovat zabezpečovací systémy, které nepotřebují klíč, ani šifrovací číselný kód, protože majitele rozeznají například podle otisku jeho prstu. <i>„Internet věcí je všudypřítomný. I tak zůstává převážná většina kupujících a nájemců věrná analogu,”</i> navazuje <b>Prokop Svoboda</b>, majitel <a href="https://www.bydlet.cz/realitni-poradna/">realitní</a> kanceláře Svoboda &amp; Williams, která prodává nadstandardní <a href="https://www.bydlet.cz/realitni-poradna/">reality</a>. Český konzervatismus potvrzuje také stavební projektantka Ivana Minářová, která zájemcům poskytuje poradenství ohledně chytré domácnosti <i>„Ve větší míře však pracuji na tradičních rodinných domech,”</i> shrnuje současnou tuzemskou poptávku <b>Ivana Minářová</b>.</p>
      <figure>
        <img src="https://img2.kurzy.cz/zpravy/obrazky/32/520632-kvuli-drahemu-bydleni-a-konzervatismu-cechum-utikaji-svetove-technologicke-trendy/amazon-echo-plus.jpg"/>
      </figure>
      <p>
        <i>Na fotografii je hlasový asistent, zdroj: aboutamazon.com</i>
      </p>
      <p>
        <b>Hlasový asistent do každé americké rodiny</b>
      </p>
      <p>Zatím jsme ovšem hovořili pouze o současném trhu, budoucí trendy mohou být jiné. <i>„Dnes jsou chytré domácnosti v jednotkách procent, ale jejich doba logicky přijde. Vyvíjí se totiž nejenom samotná společnost, ale i technologie a technická gramotnost společnosti. Již dnes žije mladší generace de facto online,”</i> tvrdí David Jirušek z Finep CZ. <i>„V tuto chvíli vnímáme, že bariérou pro širší uplatnění prvků chytré domácnosti jsou především pořizovací náklady. Zkušenosti ze zahraničí ale ukazují, že Smart <a href="https://akcie-cz.kurzy.cz/akcie/home-425/">Home</a> je cesta budoucnosti,”</i> předpovídá <b>Lukáš Maděra</b>, ředitel prodeje ve společnosti <a href="https://akcie-cz.kurzy.cz/akcie/skanska-6197/">Skanska</a> <a href="https://www.bydlet.cz/realitni-poradna/">Reality</a>.</p>
      <p>Centrem tohoto oboru jsou v současnosti Spojené státy americké – nejen produkčně, ale také spotřebitelsky. Sídlí zde společnosti <a href="https://www.kurzy.cz/akcie-usa/amazon-com-inc-6898/">Amazon</a>, Google a <a href="https://akcie-cz.kurzy.cz/akcie/apple-inc-5564/">Apple</a>, kde jsou vyvíjeni populární <i>„hlasoví asistenti”</i>, tedy hardware a software, pomocí kterého lze ovládat domácnost artikulovanými povely. Podle průzkumu, který provedla tamní mediální organizace National Public Radio společně s výzkumnou společností Edison Research, bylo koncem roku 2018 v amerických domácnostech přes 118 milionů těchto přístrojů, přičemž jejich počet meziročně narostl o 78 %. Podle federální agentury United States Census Bureau přitom tamtéž hospodaří asi 139 milionů domácností. Na jednu americkou domácnost tedy statisticky připadá zhruba jeden prodaný hlasový asistent.</p>
      <p>Moderní domácí technologie přibývají také v západní <a href="https://www.kurzy.cz/tema/evropa/">Evropě</a>. Podle německé Postbank používá hlasové asistenty 32 % Němců, ve věkové kategorii pod 40 let jde o 48 % populace. Prostřednictvím těchto <i>„inteligentních reproduktorů”</i> jsou stále častěji prováděny například elektronické finanční transakce. Před posledními Vánocemi byly nejoblíbenější modely hlasových asistentů vyprodány v Německu, Francii, Spojeném království a <a href="https://www.zajezdy.cz/italie/">Itálii</a>.</p>
      <p><i>„Do našeho brněnského showroomu přicházejí také lidé, kteří chytrou domácnost poznali v USA. Byli ubytovaní v hotelu, kde mohli svůj apartmán ovládat hlasem, a tuto vymoženost nyní chtějí ve svém tuzemském domově. Ovšem požadují takové řešení, aby nebyli závislí na hlasovém asistentovi nebo mobilní aplikaci,”</i> říká Jan Páral ze Smarteon Systems. V tuzemsku jde o poměrně minoritní záležitost, ačkoli podle obchodníků tato mluvítka rychle přibývají také v srdci <a href="https://www.kurzy.cz/tema/evropa/">Evropy</a>. <i>„Alza nabízí hlasové asistenty od roku 2017 a od té doby se přes náš e-shop prodaly řádově nižší desítky tisíc kusů. Při meziročním srovnání Q3/18 a Q3/19 rostly prodeje o 170 %,”</i> uvedl produktový manažer Jaroslav Lachman z internetového obchodu Alza.cz. Stejně dlouho prodává hlasové asistenty také internetový obchod CZC.cz, který hlásí řádově tisíce prodaných kusů. <i>„Vloni jsme meziročně zaznamenali prudký nárůst prodejů, přibližně o 1 000 %. Letos již prodeje rostou o našich standardních 10 %,“</i> vyčíslil <b>Tomáš Pilský</b>, obchodní ředitel CZC.cz. Samotní hlasoví asistenti stojí řádově jednotky tisíc <a href="https://www.kurzy.cz/kurzy-men/">Kč</a>. Ovšem chytrá domácnost potřebuje ještě další vyspělé technologie, pokud mají fungovat koordinovaně – například světla potom mění svou intenzitu a barvu (přesněji řečeno teplotu chromatičnosti) podle slunečního svitu a lidského biorytmu.</p>
      <p>Pro výrobce <a href="https://www.kurzy.cz/obec/ceska/">Česká</a> republika zůstává okrajovým trhem, takže jejich inteligentní reproduktory umějí komunikovat pouze používanějšími jazyky, především anglicky, ale v některých modelech už také dánsky nebo norsky. <i>„Obávám se, že ještě nebylo oznámeno, kdy by náš hlasový asistent mohl být dostupný v českojazyčné verzi,”</i> konstatovala <b>Aileen Tappin</b>, evropská PR manažerka společnosti <a href="https://akcie-cz.kurzy.cz/akcie/apple-inc-5564/">Apple</a>.</p>
      <p><i>„Z nám dostupných údajů je určitě západ řádově dál,”</i> potvrzuje marketingový manažer <b>Ondřej Brynych</b> za rakouskou společnost Loxone, která vyvíjí hardware pro chytré domácnosti, včetně inteligentní elektroinstalace. <i>„Podle mě chybí hlavně větší osvěta,”</i> uzavírá Ondřej Brynych.</p>
      <p>
        <i>Na úvodní fotografii je chytrý dům, zdroj: Loxone.com</i>
      </p>
      <related>
        <h4>Příbuzné stránky</h4>
        <a href="https://www.kurzy.cz/zpravy/307999-hn-kvuli-sms-jizdenkam-utikaji-mestum-desitky-milionu/"/>
        <a href="https://www.kurzy.cz/zpravy/208242-hn-proc-jsou-dalnice-drahe-i-kvuli-trubkam/"/>
        <a href="https://zpravy.kurzy.cz/97341-v-eu-se-kvuli-drahe-rope-zacina-mluvit-o-snizeni-dani/"/>
        <a href="https://www.kurzy.cz/zpravy/92428-inflace-v-nemecku-je-kvuli-drahe-rope-nejvyssi-za-28-mesicu-31-5-2004/"/>
        <a href="https://www.kurzy.cz/zpravy/nazory/A-V-T-13569/"/>
        <a href="https://zpravy.kurzy.cz/265669-ceska-divize-rwe-zaluje-gazprom-kvuli-drahemu-plynu-prodelala-5-mld-kc/"/>
        <a href="https://www.kurzy.cz/tema/detail/cizinci-napadli-vietnamce-ve-vecerce-kvuli-drahemu-pivu-3366374.html"/>
        <a href="https://www.kurzy.cz/zpravy/nazory/A-V-T-33552/"/>
        <a href="https://zpravy.kurzy.cz/352304-safina-70--cechu-povazuje-investici-do-drahych-kovu-za-efektivni-zpusob-ulozeni-penez/"/>
        <a href="https://www.kurzy.cz/tema/detail/nafta-na-jihu-cech-je-rekordne-draha-ridici-hledaji-775795.html"/>
        <a href="https://www.kurzy.cz/zpravy/488818-bydleni-cechum-ukroji-ctvrtinu-vydaju-sesty-nejvetsi-podil-mezi-evropskymi-zememi/"/>
        <a href="https://video.kurzy.cz/y/RuazKKfizcQ/"/>
      </related>
    </article>
  </body>
</html>