<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/entertainment/the-who-prima-trupa-pe-music-walk-of-fame-atractie-inaugurata-marti-la-londra-1922400820402019111019175391"/>
    <meta property="og:site_name" content="News.ro"/>
    <meta property="article:published_time" content="2019-11-20T10:08:40+00:00"/>
    <meta property="og:title" content="The Who, prima trupă pe Music Walk of Fame, atracţie inaugurată marţi la Londra"/>
    <meta property="og:description" content="Trupa rock britanică The Who este prima imortalizată pe Music Walk of Fame din Londra, atracţie culturală inaugurată marţi în cartierul Camden, scrie Reuters."/>
  </head>
  <body>
    <article>
      <h1>The Who, prima trupă pe Music Walk of Fame, atracţie inaugurată marţi la Londra</h1>
      <address><time datetime="2019-11-20T10:08:40+00:00">20 Nov 2019, 10:08</time> by <a rel="author">Patricia Marinescu</a></address>
      <p>
        <b>Trupa rock britanică The Who este prima imortalizată pe Music Walk of Fame din Londra, atracţie culturală inaugurată marţi în cartierul Camden, scrie Reuters.</b>
      </p>
      <p>După ce a fost prezentată piatra de temelie a noii artere, cei doi membri supravieţuitori ai The Who, solistul Roger Daltrey şi chitaristul Pete Townshend, au pozat alături de placheta dedicată, asemănătoare unui disc.</p>
      <p>Music Walk of Fame va aduce un tribut artiştilor şi profesioniştilor din industrie. Plachetele vor fi amplasate între localurile Roundhouse şi Koko din Camden, zonă populară în rândul muzicienilor.</p>
      <p>„Camden a fost mereu vitală scenei muzicale prospere londoneze şi este, aşa cum toţi ştim, un hub pentru artişti cunoscut în întreaga lume”, au transmis membrii The Who. „Ca londonezi, este ireal să fim imortalizaţi într-o piatră de pe Camden High Street şi este ceva să ştim că oamenii pot trece şi ne pot vedea oricând”.</p>
      <p>Anual, aici vor fi amplasate până la 20 de plachete, au spus organizatorii. Cei care vor fi distinşi, aleşi de un comitet, vor fi reprezentanţi ai unor categorii: simbol, inovator, inspiraţie, industrie, erou nelăudat şi artist al anului.</p>
      <p>The Who a fost inclusă secţiunii „Icon” (simbol).</p>
      <p>O aplicaţie mobilă va permite trecătorilor să afle mai multe despre istoria industriei muzicale.</p>
      <p>The Who, înfiinţată la Londra în 1964, este celebră pentru albume ca „My Generation”, „Tommy” şi „Quadrophenia”. Formaţia britanică, cunoscută în formula Roger Daltrey (voce), Pete Townshend (chitară), John Entwistle (bas) şi Keith Moon (tobe), este considerată una dintre cele mai influente trupe rock din secolul al XX-lea, iar albumele ei au fost vândute în peste 100 de milioane de copii pe plan mondial.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>