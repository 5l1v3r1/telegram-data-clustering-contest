<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640889/%D8%A7%D8%B0%D8%B9%D8%A7%D9%86-%D9%BE%D9%86%D8%AA%D8%A7%DA%AF%D9%88%D9%86-%D8%A8%D9%87-%D9%82%D8%AF%D8%B1%D8%AA-%D9%85%D9%88%D8%B4%DA%A9%DB%8C-%D8%A7%DB%8C%D8%B1%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T10:25:00+00:00"/>
    <meta property="og:title" content="اذعان پنتاگون به قدرت موشکی ایران"/>
    <meta property="og:description" content="وزارت دفاع آمريکا: اندازه و پیچیدگی زرادخانه موشکی ایران به رغم ده‌ها سال تلاش غربی‌ها (برای تحريم و محدويت ضد ايران)، در حال پیشرفت است"/>
  </head>
  <body>
    <article>
      <h1>
        <a href="https://www.bultannews.com/fa/news/640889/%D8%A7%D8%B0%D8%B9%D8%A7%D9%86-%D9%BE%D9%86%D8%AA%D8%A7%DA%AF%D9%88%D9%86-%D8%A8%D9%87-%D9%82%D8%AF%D8%B1%D8%AA-%D9%85%D9%88%D8%B4%DA%A9%DB%8C-%D8%A7%DB%8C%D8%B1%D8%A7%D9%86">اذعان پنتاگون به قدرت موشکی ایران</a>
      </h1>
      <h2>وزارت دفاع آمريکا: اندازه و پیچیدگی زرادخانه موشکی ایران به رغم ده‌ها سال تلاش غربی‌ها (برای تحريم و محدويت ضد ايران)، در حال پیشرفت است</h2>
      <address><time datetime="2019-11-20T10:25:00+00:00">20 Nov 2019, 10:25</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از خبرگزاری فرانسه از واشنگتن، پنتاگون معتقد است که ایران طی سال‌های اخیر به رغم ده‌ها سال تحریم‌های تحمیلی، موفق به ساخت موشک‌های دقیق و مؤثر شده است و زردخانه موشکی اش در خاورمیانه، اولین است.<br/>آژانس اطلاعات نظامی وزارت دفاع آمريکا (Defense Intelligence Agency) روز سه شنبه با انتشار گزارشی با عنوان "قدرت نظامی ایران"، اعلام کرد: «ایران دارای یک برنامه وسیع توسعه موشکی است و اندازه و پیچیدگی زرادخانه موشکی این کشور به رغم ده‌ها سال تلاش غربی‌ها در حال پیشرفت است».<br/>کریستین ساندرز، کارشناس ایران در آژانس مذکور، ضمن ارائه این گزارش به مطبوعات، گفت: «ایران در غیاب یک نیروی هوایی مدرن موشک‌های بالستیک را تبدیل به یک نیروی حمله با برد زیاد به منظور بازداشتن دشمنان از حمله به این کشور کرده است».<br/>وی اضافه کرد: «تهران با داشتن طیف وسیعی از موشک‌های برد خیلی کوتاه، برد کوتاه و برد متوسط که قادر به هدف قراردادن اهدافی در کلّ منطقه تا شعاع ۲۰۰۰ کیلومتری هستند، بیشترین تعداد موشک را در خاورمیانه دارد».<br/>یک مقام اطلاعاتی ارشد آمریکایی که نخواست نامش فاش شود گفت که تعداد موشک‌های ایران از تعداد موشک‌های اسرائیل نیز بیشتر است.<br/>خبرگزاري فرانسه افزود ایران در سال‌های اخیر بیش از ۴۰ نوع موشک ساخته است که قدرتمندترین آن‌ها قدر اف و سجیل ۲ نام دارند. هر دو موشک قادرند اهدافی را در اسرائیل، دشمن قسم خورده ایران، و نیز همه پایگاه‌های آمریکا در منطقه را هدف قرار دهند.<br/>این گزارش مدعي شده است که بودجه دفاعی ایران با ۲۰.۷ میلیارد دلار، حدود ۳.۸ درصد تولید داخلی ناخالص را شامل می‌شود. این در حالیست که بودجه دفاعی ایران در سال ۲۰۱۸ میلادی ۶.۱ درصد، تولید داخلی ناخالص یعنی ۲۷.۳ میلیارد دلار بود.<br/>از سوی دیگر، مقام اطلاعاتی ارشد آمریکایی افزود ایرانی‌ها تلاش دارند هواپیما‌های جنگنده و تانک خریداری کنند. ایران برای خرید تسلیحات به سراغ روسیه و چین خواهد رفت.</p>
    </article>
  </body>
</html>