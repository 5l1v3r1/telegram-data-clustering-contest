<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-a-gyermekek-vedelme-mindennel-fontosabb/"/>
    <meta property="og:site_name" content="lokál"/>
    <meta property="article:published_time" content="2019-11-20T10:59:06+00:00"/>
    <meta property="og:title" content="A gyermekek védelme mindennél fontosabb"/>
    <meta property="og:description" content="A gyermekek védelme, egészséges testi-lelki-szellemi fejlődésük biztosítása mindennél fontosabb a magyar kormány számára - hangsúlyozta az Emberi Erőforrások Minisztériuma (Emmi) a gyermekjogi világnapon, szerdán az MTI-hez eljuttatott közleményében."/>
  </head>
  <body>
    <article>
      <h1>A gyermekek védelme mindennél fontosabb</h1>
      <address><time datetime="2019-11-20T10:59:06+00:00">20 Nov 2019, 10:59</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/10/%C3%B3voda-profimedia-1280x853.jpg"/>
      </figure>
      <p>
        <b>A gyermekek védelme, egészséges testi-lelki-szellemi fejlődésük biztosítása mindennél fontosabb a magyar kormány számára – hangsúlyozta az Emberi Erőforrások Minisztériuma (Emmi) a gyermekjogi világnapon, szerdán az MTI-hez eljuttatott közleményében.</b>
      </p>
      <p>Mint írták, az új büntető törvénykönyv is kiemelten védi a gyermekeket és súlyosan bünteti a gyermekek elleni bűncselekmények elkövetőit. Szintén a gyermekek érdekeit szolgálja az idén bevezetett családvédelmi akcióterv is, és ezért fordítanak jövőre minden eddiginél többet, 2228 milliárd forintot a gyermekes családokra – tették hozzá.</p>
      <p>Ismertették: a magyar kormány számos intézkedést tett és tesz a gyermekek jóléte, jólléte és jogainak érvényesítése érdekében. Így – a többi közt – különös figyelmet fordítanak a bölcsődei és óvodai férőhelyek bővítésére és fejlesztésére, a kora gyermekkori intervencióra, a kötelező óvodáztatásra. Magyarországon több mint 1 millió gyermek, jövőre már minden általános és középiskolás diák ingyen kapja a tankönyvet, és félmillió gyermek vesz részt ingyenes vagy kedvezményes gyermekétkeztetésben, amelyre 2020-ban minden eddiginél magasabb összeg, 82,5 milliárd forint központi költségvetési forrás áll rendelkezésre.</p>
      <p>A gyermekes családoknak szóló támogatások folyamatosan bővülnek: csak az idén 130 ezren vehettek és vesznek részt Magyarország legnagyobb üdültetési programjában, az Erzsébet-táborok eseményein; továbbá a családi otthonteremtési kedvezménynek köszönhetően 2019 szeptemberéig 117 ezer család gyermekei költözhettek új otthonba – olvasható a közleményben.</p>
      <p>Felidézték: a kormány a 2019 januárjában bevezetett gyermekek otthongondozási díjával (gyod) segíti azokat a családokat, amelyeknél a gyermekek fejlesztése, gondozása valamelyik szülő folyamatos otthoni jelenlétét igényli. Emellett a diabétesz-világnaphoz kötődően a kormány komplex intézkedéscsomagot fogadott el az 1-es típusú diabéteszes gyermekek és családjaik támogatására.</p>
      <p>Mindezeken túl az egészséges táplálkozást ösztönző, illetve a nemdohányzók védelmében hozott intézkedések is a gyermekek védelmét, egészséges testi fejlődését segítik – írták.</p>
      <p>Az ENSZ Közgyűlése 30 éve, 1989. november 20-án fogadta el a gyermekek jogairól szóló egyezményt, amelyhez Magyarország 1990. március 19-én, az elsők között csatlakozott.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-ekkorra-keszulhet-el-a-gyermekvedelmi-strategia/">Ekkorra készülhet el a kormány gyermekvédelmi stratégiája</a>
        </li>
        <li>
          <a href="https://www.lokal.hu/2019-11-minden-varakozast-felulmul-a-csaladvedelmi-akcioterv-iranti-erdeklodes/">Minden várakozást felülmúl a családvédelmi akcióterv iránti érdeklődés</a>
        </li>
        <li>
          <a href="https://www.lokal.hu/2019-11-orban-balazs-a-kormany-mar-dolgozik-a-masodik-csaladvedelmi-akcioterv-elokeszitesen/">Orbán Balázs: A kormány már dolgozik a második családvédelmi akcióterv előkészítésén</a>
        </li>
        <li>
          <a href="https://www.lokal.hu/2019-11-folytatodik-a-csaladvedelmi-akcioterv/">Folytatódik a családvédelmi akcióterv</a>
        </li>
        <li>
          <a href="https://www.lokal.hu/2019-11-novak-katalin-a-noknek-is-van-helyuk-a-politikaban/">Novák Katalin: A nőknek is van helyük a politikában</a>
        </li>
      </ul>
    </article>
  </body>
</html>