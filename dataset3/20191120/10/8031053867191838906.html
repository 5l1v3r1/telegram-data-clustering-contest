<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%80%ce%b1%cf%81%ce%b1%cf%84%ce%b5%ce%af%ce%bd%ce%b5%cf%84%ce%b1%ce%b9-%ce%bc%ce%ad%cf%87%cf%81%ce%b9-%cf%84%ce%ad%ce%bb%ce%bf%cf%82-%cf%84%ce%bf%cf%85-2020-%ce%bf-%ce%bc%ce%b5%ce%b9%cf%89%ce%bc.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-20T10:26:59+00:00"/>
    <meta property="og:title" content="Παρατείνεται μέχρι τέλος του 2020 ο μειωμένος ΦΠΑ στα πέντε νησιά με hotspot"/>
    <meta property="og:description" content="Η παράταση αφορά Μυτιλήνη, Χιο, Σάμο, Κω και Λέρο. Δημιουργείται ειδικό ταμείο 50 εκατ. ευρώ για τη στήριξη των δήμων που δοκιμάζονται – Βελτιώνονται οι δομές υγείας, παιδείας και τουρισμού."/>
  </head>
  <body>
    <article>
      <h1>Παρατείνεται μέχρι τέλος του 2020 ο μειωμένος ΦΠΑ στα πέντε νησιά με hotspot</h1>
      <address>
        <time datetime="2019-11-20T10:26:59+00:00">20 Nov 2019, 10:26</time>
      </address>
      <p>
        <b>Η παράταση αφορά Μυτιλήνη, Χιο, Σάμο, Κω και Λέρο. Δημιουργείται ειδικό ταμείο 50 εκατ. ευρώ για τη στήριξη των δήμων που δοκιμάζονται – Βελτιώνονται οι δομές υγείας, παιδείας και τουρισμού.</b>
      </p>
      <p><a href="https://www.pentapostagma.gr/2019/11/%ce%b5%ce%ba%cf%84%ce%b1%ce%ba%cf%84%ce%bf-%ce%ba%ce%bb%ce%b5%ce%af%ce%bd%ce%bf%cf%85%ce%bd-%ce%bc%cf%8c%cf%81%ce%b9%ce%b1-%ce%b2%ce%b9%ce%b1%ce%bb-%ce%b8%ce%b1-%ce%bc%ce%b5%cf%84%ce%b1%cf%86.html">Ανταποδοτικά μέτρα για την ανακούφιση των τοπικών κοινωνιών</a> στα νησιά του ανατολικού Αιγαίου ανακοίνωσε το πρωί της Τετάρτης ο υφυπουργός Επικρατείας Στέλιος Πέτσας στο πλαίσιο των ανακοινώσεων των μέτρων για την αντιμετώπιση του μεταναστευτικού.</p>
      <p>Το πιο σημαντικό αφορά την παράταση έως τις 31 Δεκεμβρίου 2020 των μειωμένων κατά 30% συντελεστών ΦΠΑ για τα νησιά Λέρο, Λέσβο, Κω, Σάμο, Χίο.</p>
      <p>Παράλληλα ο κ. Πέτσας ανακοίνωσε τη δέσμευση της κυβέρνησης για βελτίωση των δομών Υγείας, Παιδείας, Κοινής Ωφέλειας και Τουρισμού στις περιοχές που υποδέχονται μετανάστες και πρόσφυγες αλλά και την αξιοποίηση προς όφελος των τοπικών κοινωνιών των δομών που θα κλείσουν και θα αντικασταθούν από τα νέα κλειστά προαναχωρησιακά κέντρα.</p>
      <p>Επίσης, η κυβέρνηση δεσμεύεται να λάβει υπόψη την εντοπιότητα κατά τις αναγκαίες προσλήψεις στις Δομές/ΚΥΤ.</p>
      <p>Τέλος, κατ’ εντολή του Κυριάκου Μητσοτάκη δημιουργείται Ειδικό Ταμείο που προικίζεται με 50 εκατομμύρια ευρώ για το 2020 το οποίο θα χρηματοδοτήσει το «Πρόγραμμα Αλληλεγγύη» που θα υλοποιήσει το Υπουργείο Εσωτερικών για την στήριξη των δήμων που θα επιβαρυνθούν από τη φιλοξενία προσφύγων και μεταναστών.</p>
    </article>
  </body>
</html>