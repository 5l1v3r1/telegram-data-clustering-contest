<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/ekonomi/haktade-ryska-ex-ministern-abyzov-hade-nyckelroll/"/>
    <meta property="og:site_name" content="DN.SE"/>
    <meta property="article:published_time" content="2019-11-20T10:38:19+00:00"/>
    <meta property="og:title" content="Häktade ryska ex-ministern Abyzov hade nyckelroll"/>
    <meta property="og:description" content="Den ryska ex-ministern Michail Abyzov gjorde en blixtkarriär från arbetarhemmet i Minsk ända upp till Kreml."/>
  </head>
  <body>
    <article>
      <h1>Häktade ryska ex-ministern Abyzov hade nyckelroll</h1>
      <address><time datetime="2019-11-20T10:38:19+00:00">20 Nov 2019, 10:38</time> by <a rel="author" href="https://www.dn.se/av/anna-lena-lauren/" target="_blank">Anna-Lena Laurén</a></address>
      <p>
        <b>Den ryska ex-ministern Michail Abyzov gjorde en blixtkarriär från arbetarhemmet i Minsk ända upp till Kreml. Nu sitter han häktad, anklagad för korruption. I skandalen kring <a href="https://www.dn.se/ekonomi/swedbank-kan-ha-brutit-mot-usa-sanktioner/">Swedbank</a> har Abyzov en nyckelroll.</b>
      </p>
      <p>– Ni kan ta livet av mig om ni vill. Jag förstår inte vad det är jag anklagas för. Kan ni förklara för mig, som för en vanlig medborgare, vad det är jag har gjort, när och var? sade Michail Abyzov i tingsrätten i Moskva i slutet av oktober. </p>
      <p>Domaren beslöt att förlänga häktningen av Abyzov till slutet av januari 2020. Sedan slutet av mars sitter han häktad, anklagad för korruption och pengatvätt. </p>
      <p>Den 47-årige Abyzov är affärsman, ex-minister och före detta lierad med premiärminister Dmitrij Medvedev. Hans karriär är en askungehistoria om hur en arbetarpojke från Minsk lyckades bli en del av kretsen kring landets dåvarande president, Dmitrij Medvedev.</p>
      <p><b>Abyzov växte upp</b> under enkla förhållanden i Minsk på 1970-talet. Hans pappa var elektriker. Den unge Misja var en begåvad elev, som vann matematiktävlingar och blev antagen till ett av landets mest prestigefyllda matematikgymnasier. Därefter blev han antagen till matematiska fakulteten vid Moskvas universitet. </p>
      <p>Han blev aldrig utexaminerad, eftersom han tidigt började syssla med business. Abyzov var en frifräsare som gick med ring i örat och hårfläta, en ovanlighet för ryska affärsmän. I början av 1990-talet började Abyzov jobba som assistent åt Ivan Starikov, en dumaledamot från Novosibirsk. Villkoret för att få jobbet var klippa håret och avlägsna öronringen.</p>
      <p><b>Med hjälp</b> av Starikovs kontakter kunde Abyzov bygga upp sitt första affärsimperium i Novosibirisk. Han blev snabbt en inflytelserik person inom den lukrativa ryska energibranschen. Abyzov grundade ett stort energibolag och gav lån till den utarmade kommunförvaltningen. </p>
      <p>På 2000-talet utvidgade Abyzov sin affärsverksamhet till Moskva. År 2012-2018 var han minister i dåvarande president Dmitrij Medvedevs regering, med ansvar för ett av Medvedevs favoritprojekt som handlade om att öka öppenheten i den ryska statsförvaltningen. Abyzov ansågs tillhöra den liberala falangen i Kreml, i sällskap med bland andra Arkadij Dvorkovitj. Han var god vän med Medvedevs presschef Natalja Timakova. </p>
      <p>Enligt den ryska affärstidningen <a href="https://www.rbc.ru/politics/18/10/2019/5d80cc149a794746f22946b3">RBK:s källor</a> är det dock felaktigt att kalla Abyzov ”liberal”. Han var lojal med systemet.</p>
      <p><b>Under sin tid</b> som minister gjorde han sig aldrig av med sina företag, trots att det är förbjudet i rysk lag för ministrar att syssla med affärsverksamhet. Enligt <a href="https://www.novayagazeta.ru/articles/2019/11/20/82792-horn-of-the-abyss">Novaja Gazeta </a>överfördes 860 miljoner dollar till 70 offshore-företag, som tillhörde Abyzov, under åren 2011-2016.</p>
      <p>Den 26 mars 2019 greps Abyzov, misstänkt för att ha utnyttjat sin ställning som tjänsteman i sin affärsverksamhet. </p>
    </article>
  </body>
</html>