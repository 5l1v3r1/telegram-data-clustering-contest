<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622482/%D8%A2%D9%85%D8%B1%DB%8C%DA%A9%D8%A7-%D8%A8%D8%B1%D8%A7%DB%8C-%D8%A7%D8%AE%D8%B1%D8%A7%D8%AC-%D8%A7%D9%84%D8%AD%D8%B4%D8%AF-%D8%A7%D9%84%D8%B4%D8%B9%D8%A8%DB%8C-%D8%A7%D8%B2-%D8%BA%D8%B1%D8%A8-%D8%B9%D8%B1%D8%A7%D9%82-%D8%AA%D9%84%D8%A7%D8%B4-%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-20T10:35:00+00:00"/>
    <meta property="og:title" content="آمریکا برای اخراج الحشد الشعبی از غرب عراق تلاش می‌کند"/>
    <meta property="og:description" content="یک تحلیلگر عراقی گفت، واشنگتن قصد دارد با احیای اختلافات مذهبی و خشونت در غرب عراق، الحشد الشعبی را از این منطقه خارج کند و پروژه‌های خود را در نزدیکی مرز سوریه اجرایی کند."/>
  </head>
  <body>
    <article>
      <h1>آمریکا برای اخراج الحشد الشعبی از غرب عراق تلاش می‌کند</h1>
      <address>
        <time datetime="2019-11-20T10:35:00+00:00">20 Nov 2019, 10:35</time>
      </address>
      <p>
        <i>یک تحلیلگر عراقی گفت، واشنگتن قصد دارد با احیای اختلافات مذهبی و خشونت در غرب عراق، الحشد الشعبی را از این منطقه خارج کند و پروژه‌های خود را در نزدیکی مرز سوریه اجرایی کند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>«حسین الکنانی» تحلیل‌گر سیاسی عراق، از طرح آمریکا برای تسلیح عشائر همپیمانش در مناطق غربی عراق برای احیای اختلافات مذهبی و بیرون آوردن این مناطق از کنترل نیروهای الحشد الشعبی به ویژه در اراضی نزدیک مرز مشترک با سوریه خبر داد.</p>
      <p>وی در گفت‌وگو با پایگاه خبری «المعلومة»، توضیح داد: دولت آمریکا بار دیگر به شیوه قدیمی‌اش مبنی بر تسلیح برخی عشائر در مناطق غربی که به «صحوات» معروفند، و در زمان حمله داعش به عراق، با آن همکاری کرده و موجب سقوط این مناطق شده بودند، بازگشته است.</p>
      <p>الکنانی افزود: آمریکا تلاش دارد تا بر منطقه غربی عراق که پروژه‌های زیادی در آن در دست دارد، سیطره یاید و نیروهای سازمان الحشد الشعبی را از این منطقه بیرون کند.</p>
      <p>وی اظهار داشت که واشنگتن تلاش دارد از طریق ایادیش در عراق، بار دیگر بر طبل طائفه‌گری و خشونت‌گرایی بکوبد. این برنامه متفاوت از قبل نیست اما به شیوه جدیدی انجام خواهد شد. اما محور مقاومت از این مسئله اطلاع یافته است و به همین دلیل یگان‌های الحشد از مناطق غربی عقب‌نشینی نخواهند کرد تا امنیت در این مناطق و در نتیجه در بغداد تضمین شود.</p>
      <p>پیش از این نیز گزارش‌هایی درباره تلاش آمریکا و برخی از سران عشائر و رهبران سیاسی سنی برای خارج کردن نیروهای الحشد الشعبی از مناطق غربی این کشور منتشر شده بود. هدف از این اقدام آماده‌سازی بستر برای بازگشت گروه‌های تروریستی است. آمریکا تلاش دارد تا تروریست‌های فراری حاضر در این مناطق را برای فعالسازی مجدد در عراق، گرد هم آورد.</p>
      <p>در سال ۲۰۱۴ و پس از اشغال موصل، الحشد الشعبی عراق در پاسخ به فتوای مرجعیت عالی شیعیان، تشکیل و هدف آن، کمک به ارتش و نیروهای امنیتی عراق برای پاسداری از مکان‌های مذهبی و نیز مقابله با حملات تروریستی اعلام شد.از روز ۲۶ نوامبر۲۰۱۶ نیز با اکثریت آرای مجلس عراق، الحشد الشعبی به عنوان یک نیروی جدا از ارتش و زیر نظر فرمانده کل قوا (نخست‌وزیر) رسمیت پیدا کرد.</p>
      <p>نیروهای الحشد الشعبی توانستند طی سه سال گذشته، همه مناطق تحت اشغال داعش را آزاد کنند و هم‌اکنون تامین امنیت مناطق و مرزهای غربی عراق در دست این نیروهاست. پس از اعلام شکست نظامی با داعش در سراسر عراق در آذرماه سال ۹۶، الحشد الشعبی عراق تاکید کرد که این نیروها دیگر به مقابله با تروریسم در بعد امنیتی خواهند پرداخت.</p>
    </article>
  </body>
</html>