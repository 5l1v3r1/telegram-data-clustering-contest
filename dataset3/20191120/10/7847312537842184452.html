<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/473778-sawicki-o-expose-premiera-zadnych-konkretow"/>
    <meta property="og:site_name" content="wPolityce.pl"/>
    <meta property="article:published_time" content="2019-11-20T10:38:18+00:00"/>
    <meta property="og:title" content="Opozycja znów narzeka. Sawicki o expose premiera Morawieckiego: Jestem zawiedziony; żadnych konkretów"/>
    <meta property="og:description" content="&quot;To były takie opowieści z Narnii. Nic, żadnych konkretów, bajanie o kraju mlekiem i miodem płynącym, o tym, że będziemy budowali porozumienie, że będziemy budowali wspólnotę…&quot; - ocenił Marek Sawicki na antenie Radia..."/>
  </head>
  <body>
    <article>
      <h1>Opozycja znów narzeka. Sawicki o expose premiera Morawieckiego: Jestem zawiedziony; żadnych konkretów</h1>
      <address><time datetime="2019-11-20T10:38:18+00:00">20 Nov 2019, 10:38</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>„Powiem szczerze, że to były takie ‘Opowieści z Narnii’. Nic, żadnych konkretów. Bajanie o kraju mlekiem i miodem płynącym. O tym, że będziemy budowali porozumienie, że będziemy budować wspólnotę – mówił Marek Sawicki (PSL), komentując na antenie Radia ZET exposé premiera Mateusza Morawieckiego.</b>
      </p>
      <p>CZYTAJ RÓWNIEŻ:</p>
      <p>
        <a href="https://wpolityce.pl/polityka/473624-top10-cytatow-z-expose-budujemy-polskie-panstwo-dobrobytu">TOP 10 cytatów i najważniejsze ZAPOWIEDZI z expose. „Celem jest zbudowanie Polski jako najlepszego miejsca do życia w Europie”</a>
      </p>
      <p>
        <a href="https://wpolityce.pl/polityka/473636-ochrona-rodziny-to-najwazniejsza-deklaracja-premiera">To najważniejsza deklaracja premiera, w której rząd nie może zawieść: „Nie ma zgody na rewolucje ideologiczne”</a>
      </p>
      <blockquote>Przez 26 lat tych exposé wysłuchałem wiele. I powiem szczerze, że to były takie opowieści z Narnii. Nic, żadnych konkretów, bajanie o kraju mlekiem i miodem płynącym, o tym, że będziemy budowali porozumienie, że będziemy budowali wspólnotę…</blockquote>
      <p>— ocenił Sawicki.</p>
      <blockquote>Ale z drugiej strony nie usłyszeliśmy w żadnej kwestii propozycji, jak dany problem ma być rozwiązany, od służby zdrowia poprzez edukację poprzez rolnictwo, poprzez nawet słynne kwestie związane z bezpieczeństwem na drodze. Też pan premier nie powiedział, o co mu chodzi</blockquote>
      <p>— stwierdził, podkreślając, iż samo wykorzystanie buspasów to jeszcze jest za mało.</p>
      <p>Odnosząc się do zapowiedzi wprowadzenia pierwszeństwa pieszych przed wejściem na przejście przypomniał, że już w poprzedniej kadencji był taki projekt ustawy, ale PiS go odrzucił.</p>
      <blockquote>Więc można było to już zrobić i to nie jest akurat materia na exposé, bo to są proste rzeczy, które się rozwiązuje w Parlamencie w ciągu – jak PiS pokazał w tamtej kadencji – 14, 16 godzin</blockquote>
      <p>— zauważył.</p>
      <blockquote>Generalnie jestem zawiedziony, bo z tego exposé, gdyby tak je ścisnąć, to nie pozostanie nic. I to jest problem, bo mamy duże państwo w środku Europy i jeśli chodzi o politykę zagraniczną, nic, żadnych konkretów, jeśli chodzi o politykę gospodarczą, no to przede wszystkim niewiarygodność. Nie mamy ani tysiąca elektrycznych samochodów, czy tam miliona, nie mamy także kwestii Mieszkania+, to, co pan premier zapowiadał. Nie ma przemysłu stoczniowego, o którym pan premier wielokrotnie mówił. Zamiast przekopu Mierzei Wiślanej mamy wycięty las i pewnie na tym to się wszystko zakończy. Nie ma tych inwestycji, o których pan premier mówił, bo zapowiedział wzrost inwestycji z 20% do 25%, a zapomniał, że one spadły do 17%, no więc trzeba sobie jasno powiedzieć, że niech najpierw wykona to, co zepsuł, niech dorówna do tego, co było cztery lata wcześniej</blockquote>
      <p>— wyliczał Sawicki, zupełnie ignorując przyczyny, dla których są opóźnienia w części tych inwestycji.</p>
      <p>Odnosząc się do słów premiera: „Nie ma zgody na eksperymenty społeczne i rewolucje ideologiczne. Stawką jest przyszłość naszych dzieci, przyszłość ta powinna spoczywać w rękach rodziców, bo to jest normalność”, Sawicki oświadczył:</p>
      <blockquote>Nie chciałbym, żeby państwo i pan premier wtrącał się do moich dzieci. <br/><br/>Właśnie to był ten znów element dzielenia społeczeństwa – że państwo ma nam wyznaczyć, jak mamy kształcić, jak mamy wychowywać, z kim mamy się spotykać…</blockquote>
      <p>— dodał, zapominając najwyraźniej, że rząd wcale nie zamierza dyktować, jak wychowywać dzieci, ale usiłuje przeciwdziałać lewicowo-liberalnym zakusom ich seksualizacji i niszczenia psychiki w postaci podejmowanych prób wpajania im ideologii LGBT.</p>
      <p>Nawiązując do wycofania się przez PiS z poselskiego projektu dotyczącego likwidacji limitu składek na ZUS dla najlepiej zarabiających, Sawicki powiedział:</p>
      <blockquote>PiS się z niczego nie wycofało. PiS został wycofany przez Jarosława Gowina. Jarosław Gowin tym razem okazał się konsekwentny, kręgosłup widocznie mu nieco stwardniał i jasno Kaczyńskiemu wczoraj powiedział, że niestety on tego poprzeć nie może. W związku z tym PiS liczy na to, że wniesiona oferta Lewicy jest ofertą, która zastąpi ich projekt, i niewykluczone…</blockquote>
      <p>CZYTAJ RÓWNIEŻ: <a href="https://wpolityce.pl/polityka/473766-schreiber-przeprowadzimy-konsultacje-ws-30-krotnosci">Gowin przyczyną wycofania się PiS ze zniesienia limitu 30-krotności? Schreiber wyjaśnia: Chcemy przeprowadzić konsultacje</a></p>
      <p>Dodał, że w związku z tym, że budżet nie został jeszcze uchwalony, „nic nie stoi na przeszkodzie, żebyśmy uchwalając budżet do końca stycznia, wprowadzili w tym budżecie deficyt 10, 14, 25 miliardów – to wszystko jest już otwarte”.</p>
      <p>Zapytany, czy już nie będzie budżetu zrównoważonego, Sawicki odpowiedział:</p>
      <blockquote>A to już zapomnijmy o tym. Przecież nawet w to nie wierzy. Bo jak może być zrównoważony budżet, kiedy zadłużenie szpitali wynosi według GUS 14 mld, według samorządów – 17 mld.<br/><br/>Przerzucenie deficytu na barki samorządów nie jest żadnym równoważeniem budżetu</blockquote>
      <p>— dodał.</p>
      <p>Jednocześnie Marek Sawicki w rozmowie z Radiem ZET zapewniał, że stanowi konstruktywną opozycję, tymczasem na antenie nie padła ani jedna propozycja rozwiązania bieżących problemów, o konstruktywnej nie wspominając.</p>
      <p>aw/Radio ZET</p>
    </article>
  </body>
</html>