<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/20/pogljad/bezpeka/alternatyva-minskym-uhodam-koly-donbas-mozhut-vidryadyty-myrotvorcziv"/>
    <meta property="og:site_name" content="Слово і Діло"/>
    <meta property="article:published_time" content="2019-11-20T10:40:41+00:00"/>
    <meta property="og:title" content="Альтернатива Мінським угодам: коли на Донбас можуть відрядити миротворців"/>
    <meta property="og:description" content="Міністр закордонних справ України Вадим Пристайко заявив, що альтернативою Мінським домовленостям може бути операція з підтримання миру, яка взагалі не передбачена ними. Однак поки жодна альтернатива угодам не готується."/>
  </head>
  <body>
    <article>
      <h1>Альтернатива Мінським угодам: коли на Донбас можуть відрядити миротворців</h1>
      <address><time datetime="2019-11-20T10:40:41+00:00">20 Nov 2019, 10:40</time> by <a rel="author">Євген Дикий</a></address>
      <p>
        <b>Міністр закордонних справ України <a href="https://www.slovoidilo.ua/persony/prystaiko-vadym-volodymyrovych">Вадим Пристайко</a> заявив, що <a href="https://www.slovoidilo.ua/2019/11/18/novyna/polityka/prystajko-nazvav-alternatyvy-minskym-uhodam">альтернативою Мінським домовленостям може бути операція з підтримання миру</a>, яка загалом не передбачена ними. Однак жодна альтернатива угодам наразі не готується. Експерт Міжнародного інституту демократій Євген Дикий в коментарі «Слово і Діло» пояснив, що під операцією з підтримання миру мається на увазі миротворча місія з підтримання миру.</b>
      </p>
      <p>«<i>Добре, що влада вже почала допускати думку про те, що Мінським угодами потрібно шукати альтернативу</i>», – підкреслив Дикий.</p>
      <p>За словами експерта, Мінські домовленості давно мертві, а влада зараз гарячково намагається оживити угоди та в їх рамках врегулювати конфлікт.</p>
      <p>«<i>Зробити це не шляхом капітуляції перед РФ неможливо. Тому сам факт, що влада замислилася над планом Б, обнадіює</i>», – зазначив Євген Дикий.</p>
      <p>Експерт звернув увагу, що ідея змінити «Мінськ» на операцію з підтримання миру не нова. Це план щодо введення миротворчої місії з широким мандатом, який озвучував п'ятий президент України Петро Порошенко.</p>
      <p>«<i>Ідею про миротворців РФ не схвалювала протягом 5 років. Чи не розіб'ється ініціатива Пристайка зараз через позицію Кремля – велике питання</i>», – прокоментував Дикий.</p>
      <p>Військовий експерт Олег Жданов пояснив, що питання в тому, чи надасть нам ООН «блакитні каски» в якості миротворчої місії, вирішується відповідно до статуту ООН.</p>
      <p>За його словами, ніхто не буде змінювати статут ООН заради України. Єдина умова надання військ ООН в якості миротворчої місії – це наявність факту війни.</p>
      <p>«<i>Тобто ми можемо офіційно визнати факт війни, причому не так важливо, якої саме – громадянської, міжконфесійної, етнічної, релігійної, міждержавної. Просто слово «війна» є підставою для розгляду питання про «блакитні каски</i>», – зазначив Жданов.</p>
      <related>
        <a href="https://www.slovoidilo.ua/2017/09/29/infografika/svit/myrotvorczi-oon-yevropi-kudy-vidpravlyaly-choho-dosyahly"/>
      </related>
      <p>Крім того, Україна повинна офіційно визнати РФ стороною конфлікту, додав фахівець.</p>
      <p>«<i>Якщо ми офіційно говоримо, що РФ є стороною конфлікту, у нас збройний конфлікт з РФ, то згідно зі статтею 27 статуту ООН сторона конфлікту не допускається до голосування щодо вирішення питання миротворців у цьому конфлікті</i>», – підкреслив він.</p>
      <p>За його словами, це було б підставою для того, щоб вивести РФ з голосування.</p>
      <p>«<i>І тоді у нас є шанс отримати місію, але тільки за умови визнання факту війни між Україною і Росією</i>», – резюмував військовий експерт Олег Жданов.</p>
      <p>Відзначимо, глава МЗС стверджує, якщо під час зустрічі в Нормандському форматі сторони не досягнуть згоди, Україна може вийти з Мінських угод.</p>
      <p>До яких країн Європи та з яким мандатом вводили миротворчі сили, як це допомогло закінченню конфлікту – на нашій<a href="https://www.slovoidilo.ua/2017/09/29/infografika/svit/myrotvorczi-oon-yevropi-kudy-vidpravlyaly-choho-dosyahly"> інфографіці.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/18/novyna/polityka/prystajko-nazvav-alternatyvy-minskym-uhodam"/>
        <a href="https://www.slovoidilo.ua/2019/11/15/kolonka/denys-popovych/polityka/vypyty-chashu-dna-chomu-ukrayina-ne-zmozhe-vidmovytysya-minskyx-uhod"/>
        <a href="https://www.slovoidilo.ua/2019/11/14/novyna/polityka/mzs-dopustyly-vyxid-ukrayiny-minskyx-uhod"/>
        <a href="https://www.slovoidilo.ua/2019/11/11/kolonka/serhei-berezhnoi/polityka/pustytysya-bereha-yak-vyjty-minskyx-uhod-pochaty-hnuty-svoyu-liniyu"/>
        <a href="https://www.slovoidilo.ua/2017/09/29/infografika/svit/myrotvorczi-oon-yevropi-kudy-vidpravlyaly-choho-dosyahly"/>
      </related>
    </article>
  </body>
</html>