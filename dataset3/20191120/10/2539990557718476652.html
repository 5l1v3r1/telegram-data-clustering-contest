<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/5/1223/Artykul/2406750,Domy-z-basenami-w-miejscu-kazni-Osiedle-na-terenie-obozu-koncentracyjnego"/>
    <meta property="og:site_name" content="Polskie Radio"/>
    <meta property="article:published_time" content="2019-11-20T10:40:00+00:00"/>
    <meta property="og:title" content="Domy z basenami w miejscu kaźni. Osiedle na terenie obozu koncentracyjnego"/>
    <meta property="og:description" content="&quot;Na terenie byłego obozu koncentracyjnego w Gusen (Austria), gdzie więziona i mordowana była polska inteligencja, ginęli uczestnicy Powstania Warszawskiego i polscy Żydzi, zostało wybudowane osiedle mieszkaniowe. Z obozu ocalało tylko krematorium, które stoi dziś wśród eleganckich domów z basenami w ogródkach&quot; - czytamy w dzisiejszej &quot;Gazecie Polskiej Codziennie&quot;."/>
  </head>
  <body>
    <article>
      <h1>Domy z basenami w miejscu kaźni. Osiedle na terenie obozu koncentracyjnego</h1>
      <address>
        <time datetime="2019-11-20T10:40:00+00:00">20 Nov 2019, 10:40</time>
      </address>
      <p>
        <b>"Na terenie byłego obozu koncentracyjnego w Gusen (Austria), gdzie więziona i mordowana była polska inteligencja, ginęli uczestnicy Powstania Warszawskiego i polscy Żydzi, zostało wybudowane osiedle mieszkaniowe. Z obozu ocalało tylko krematorium, które stoi dziś wśród eleganckich domów z basenami w ogródkach" - czytamy w dzisiejszej "Gazecie Polskiej Codziennie".</b>
      </p>
      <related>
        <a href="https://polskieradio24.pl/5/1223/Artykul/2382935,Polska-nazistowska-okupacja-Ambasador-interweniowal-ws-artykulu"/>
      </related>
      <p>Na terenie Niemiec z obozów koncentracyjnych w Sachsenhausen, Ravensbrück czy Dachau, w których największe grupy narodowe stanowili Polacy, nie zostało prawie nic. Zostały rozebrane przez Niemców w latach powojennych. W miejscach baraków są jedynie ich obrysy zrobione z metalowych szyn, a wnętrze jest wysypane kamieniami.</p>
      <p>
        <b>
          <a href="https://www.polskieradio24.pl/5/1223/Artykul/2303715,P-Glinski-Polska-zawsze-bedzie-pamietac-o-ofiarach-MauthausenGusen">[PRZECZYTAJ TAKŻE] &gt;&gt;&gt; P. Gliński: Polska zawsze będzie pamiętać o ofiarach Mauthausen-Gusen</a>
        </b>
      </p>
      <p>"Gdy docieramy na teren obozu Gusen w Austrii, stanowiącego część kompleksu KL Mauthausen-Gusen, wrażenie jest przygnębiające. Z obozu pozostała tylko elegancka willa, w której mieszkali naczelnicy obozu, i krematorium, z którego uczyniono miejsce pamięci. Na terenie przesiąkniętym krwią zakatowanych więźniów obozu stoją eleganckie apartamentowce, wille z basenami, w przydomowych ogródkach bawią się dzieci" - relacjonuje "Gazeta Polska Codziennie".</p>
      <related>
        <a href="https://polskieradio24.pl/5/1223/Artykul/2372376,Wspolpracowal-z-nazistami-Wymordowanie-polskich-elit-nazwal-ewakuacja"/>
      </related>
      <p>
        <b>Rzeź na polskiej inteligencji</b>
      </p>
      <p>W poniedziałek do byłego niemieckiego obozu w Gusen dotarła wyprawa polskich studentów i rodzin profesorów krakowskich uczelni, podstępnie aresztowanych w listopadzie 1939 r. przez Niemców w ramach akcji "Sonderaktion Krakau". Jak wskazuje "Gazeta Polska Codziennie", 6 listopada 1939 r. Niemcy zaprosili 183 profesorów do Collegium Novum. Kiedy naukowcy przybyli na miejsce, zostali natychmiast aresztowani. Najpierw zostali przewiezieni do aresztu we Wrocławiu, a pod koniec listopada trafili do obozu koncentracyjnego Sachsenhausen pod Berlinem.</p>
      <figure>
        <iframe data-src="https://twitter.com/starczyk/status/1197073986959622146?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <a href="https://polskieradio24.pl/5/1223/Artykul/2319242,Polskie-obozy-smierci-w-tekscie-Jerusalem-Post-Interwencja-ambasadora"/>
      </related>
      <p>"Byli to najwybitniejsi polscy naukowcy, znani na uczelniach całego świata. Po protestach opinii międzynarodowej najstarsi profesorowie, powyżej 40. roku życia, zostali zwolnieni, choć niektórzy z nich zmarli z wycieńczenia. Pozostali trafili do Dachau pod Monachium" - przypomniała "Gazeta Polska Codziennie".</p>
      <p>- W Polsce "Sonderaktion Krakau" to mniej znana historia, aczkolwiek bardzo ważna, bo wpisuje się w całą niemiecką, hitlerowską akcję tępienia polskiej inteligencji. Zamiarem Niemców było wyeliminowanie elity polskiego narodu - tłumaczy Monika Małecka ze Stowarzyszenia "Ne Cedat Academia", które razem z krakowskim oddziałem IPN organizowało wyprawę.</p>
      <p>
        <i>Gazeta Polska Codziennie / niezalezna.pl / kstar</i>
      </p>
      <related>
        <a href="https://www.polskieradio.pl/5/1223/Artykul/2402736,NASA-zmienia-nazwe-obiektu-w-kosmosie-Powodem-skojarzenia-z-nazizmem"/>
      </related>
      <related>
        <a href="https://www.polskieradio.pl/5/1223/Artykul/2404556,Netflix-wprowadzi-poprawki-Zagraniczne-media-doceniaja-polska-narracje-historyczna"/>
      </related>
      <related>
        <a href="https://www.polskieradio.pl/5/1223/Artykul/2406475,Raport-z-Auschwitz-W-PE-premiera-filmu-o-polskich-bohaterach"/>
      </related>
    </article>
  </body>
</html>