<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/constanta/patronul-restaurantului-beirut-murit-trei-fete-arse-vii-disparut-judecatorii-l-au-condamnat-8-ani-inchisoare-1_5dd5190a5163ec427138cf98/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-20T10:56:08+00:00"/>
    <meta property="og:title" content="Patronul restaurantului constănţean Beirut, unde au murit trei fete arse de vii, a dispărut. Judecătorii l-au condamnat la 8 ani de închisoare"/>
    <meta property="og:description" content="George Karam a fost condamnat marţi, 19 noiembrie, la 8 ani de închisoare. Imediat după publicarea sentinţei, poliţiştii au vrut să pună în aplicare mandatul. Doar că patronul restaurantului Beirut este de negăsit."/>
  </head>
  <body>
    <article>
      <h1>Patronul restaurantului constănţean Beirut, unde au murit trei fete arse de vii, a dispărut. Judecătorii l-au condamnat la 8 ani de închisoare</h1>
      <address><time datetime="2019-11-20T10:56:08+00:00">20 Nov 2019, 10:56</time> by <a rel="author">Călin Gavrilaş</a></address>
      <h4>George Karam a fost condamnat marţi, 19 noiembrie, la 8 ani de închisoare. Imediat după publicarea sentinţei, poliţiştii au vrut să pună în aplicare mandatul. Doar că patronul restaurantului Beirut este de negăsit.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/constanta/foto-constanta-cosmopolita-orasul-superb-perioada-interbelica-punct-plecare-cursele-transatlantice-1_5dd3dbae5163ec42712e3823/index.html"/>
        <a href="https://adevarul.ro/locale/constanta/sentinta-definitiva-dosarul-beirut-trei-tinere-murit-carbonizate-1_5dd3faec5163ec42712f8c28/index.html"/>
        <a href="https://adevarul.ro/locale/constanta/presedintele-iohannis-acuzat-nazism-taranisti-partidul-maniu-batut-palma-psd-1_5dd3bada5163ec42712d3bf7/index.html"/>
      </related>
      <p>Magistraţii Curţii de Apel Constanţa au dat marţi, 19 noiembrie, sentinţa definitivă în dosarul „Beirut”. Astfel, George Karam, patronul restaurantului Beirut , a fost condamnat, la 8 ani, 1 lună şi 10 zile închisoare cu executare, SC Middle East Parteners SRL – amendă penală în valoare de 840.000 de lei, Pavel Constantin, patronul firmei care a mansardat restaurantul - condamnare 7 ani şi 9 luni şi 20 zile închisoare cu executare, Jurcă Dumitru, instalator - condamnare 5 ani şi 6 luni închisoare cu executare, SC Tinel Cristi SRL – amendă penală în valoare de 653.333,33 de lei, Zdru Mihaela - condamnare doi ani şi patru luni de închisoare, Nirlu Sultana - amenda administrativă în cuantum de 1000 de lei, Nirlu Gheorghe - un an de închisoare, Coroianu Florentina Gica – un an şi o lună de închisoare.<br/><br/>Curtea de Apel Constanţa a mai dispus acordarea sumei de aproximativ un milion de euro cu titlul de daune morale şi materiale.</p>
      <p>Imediat după comunicarea sentinţei, poliţiştii din cadrul IPJ Constanţa au mers la domiciliul acestuia pentru a pune în aplicare mandatul. Doar că George Karam nu este de găsit. Poliţia l-a dat în urmărire şi verifică la ora actuală posibilitatea ca acesta să fi părăsit ţara.</p>
      <p>În seara zilei de 5 aprilie 2014, un incendiu izbucnit la restaurantul „Beirut“ din Constanţa a dus la o dramă. Trei tinere au murit blocate într-un vestiar, la primul etaj al restaurantului cu specific libanez.</p>
      <figure>
        <img src="https://adevarul.ro/assets/adevarul.ro/MRImage/2014/04/06/5340a03d0d133766a888bcc3/646x404.jpg"/>
      </figure>
      <p><b>Cum s-a apărat patronul restaurantului „Beirut”</b><br/><br/>George Karam, administratorul firmei SC Middle East Parteners, care avea deschis restaurantul Beirut, a declarat în faţa anchetatorilor că „incendiul a pornit din cauză de mână criminală, iar dacă nu e asta cauza, incendiul a pornit de la Lengendary Pub (care funcţiona în acelaşi imobil n.n.) din cauza cablurilor electrice. Incendiul a pornit de la panoul electric aflat pe peretele dinspre vestiarul fetelor”.<br/><br/>Firma administrată şi patronată de Karam a schimbat faţada imobilului de cel puţin 3 ori fără forme legale, iar la restaurant veneau angajaţi ai primăriei Constanţa, conform declaraţiilor sale, care ar fi putut sesiza aceste lucrări ilegale.<br/><br/>Tot din declaraţiile lui George Karam rezultă că „două doamne” de la primăria Constanţa l-au sancţionat în trecut pentru ridicarea unei construcţii ilegale lângă imobilul cu restaurantul cu suma de 10 milioane de lei vechi. „Am contestat amenda şi în timpul procesului nu s-a prezentat nimeni de la primărie, iar dosarul s-a închis”.</p>
      <hr/>
      <related>
        <h4>Pe aceeaşi temă:</h4>
        <a href="https://adevarul.ro/locale/constanta/sentinta-definitiva-dosarul-beirut-trei-tinere-murit-carbonizate-1_5dd3faec5163ec42712f8c28/index.html"/>
        <a href="https://adevarul.ro/locale/constanta/marturia-supravietuitoarei-incendiului-restaurantul-beirut-tot-faceam-era-trag-aer-piept-tip-ajutor-murim-1_5a6efc7fdf52022f75f6b804/index.html"/>
      </related>
    </article>
  </body>
</html>