<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.crimesite.nl/politie-geen-criminele-activiteiten-slachtoffer-liquidatie/"/>
    <meta property="og:site_name" content="Crimesite"/>
    <meta property="article:published_time" content="2019-11-20T10:04:38+00:00"/>
    <meta property="og:title" content="Politie: geen criminele activiteiten slachtoffer liquidatie"/>
    <meta property="og:description" content="De man die op 1 oktober werd doodgeschoten op een parkeerplaats aan de Buitensingel in Amsterdam-Duivendrecht is volgens de politie niet in verband te brengen met criminele activiteiten. De 34-jarige Seif Ahmed werd die dag zwaargewond aangetroffen in zijn auto met zijn dochtertje op de achterbank. 14 maanden Hij overleed aan een schotwond voordat hij […]"/>
  </head>
  <body>
    <article>
      <h1>Politie: geen criminele activiteiten slachtoffer liquidatie</h1>
      <address>
        <time datetime="2019-11-20T10:04:38+00:00">20 Nov 2019, 10:04</time>
      </address>
      <p>De man die op 1 oktober werd <a href="https://www.crimesite.nl/raadsels-over-doodgeschoten-man-in-duivendrecht/">doodgeschoten</a> op een parkeerplaats aan de Buitensingel in Amsterdam-Duivendrecht is volgens de politie niet in verband te brengen met criminele activiteiten. De 34-jarige Seif Ahmed werd die dag zwaargewond aangetroffen in zijn auto met zijn dochtertje op de achterbank.</p>
      <h3>14 maanden</h3>
      <p>Hij overleed aan een schotwond voordat hij naar het ziekenhuis kon worden gebracht. Het 14 maanden oude meisje heeft waarschijnlijk gezien dat op haar vader werd geschoten door iemand die vermoedelijk voorin op de passagiersstoel zat, aldus de politie. Een toevallige passant heeft het lichaam van Seif Ahmed ontdekt. Zijn auto stond geparkeerd bij Tuinpark Nieuw Vredelust aan de Buitensingel.</p>
      <p>Egyptenaar Seif Salah Abdelfattah Ahmed was in 2015 in Nederland komen wonen met een vrouw die hij hier heeft ontmoet. Het stel had twee kinderen. Sinds mei 2016 runde Seif als kapper een eenmanszaak in Amsterdam Nieuw-West.</p>
      <h3>OLVG-ziekenhuis</h3>
      <p>Op de dinsdag van zijn dood is Seif rond 14.00 weggereden bij het OLVG-ziekenhuis aan de Jan Tooropstraat in Amsterdam-West. Hij was daar bij zijn zoontje, dat een paar dagen eerder voor behandeling was opgenomen. Zijn vrouw lostte hem daar af en Seif neemt zich vanaf dat moment de baby onder zijn hoede.</p>
      <p>In Amsterdam-West had Seif Ahmed een afspraak met een vriend die hem helpt met zijn financiën, wat vermoedelijk de aanleiding is geweest voor deze ontmoeting. Na een kort praatje stapten de mannen ieder in hun eigen auto en rijden ze naar het tankstation van de Makro in Duivendrecht. Op bewakingsbeelden van de Makro is te zien dat Seif met zijn witte Volkswagen, een Golf stationwagon, om 15.12 komt aanrijden achter de vriend aan. De witte Golf heeft een panoramadak en achter getinte ruiten.</p>
      <h3>Vragen</h3>
      <figure>
        <img src="https://www.crimesite.nl/inhoud/uploads/2019/11/SeifAhmed119677_Amsterdam_P.jpg"/>
      </figure>
      <p>Diezelfde Golf is om 15.23 uur gefilmd op de Holterbergweg in de richting van de Johan Cruijff Arena. Om 16.08 uur kwam de auto in tegengestelde richting opnieuw over de Holterbergweg. Het is niet vast te stellen of Seif Ahmed op die momenten zelf achter het stuur zat. Waar hij na het tanken nog is geweest en waarom, en ook wie hij mogelijk ontmoet heeft, zijn nog belangrijke vragen in het politieonderzoek.</p>
      <p>Zijn lichaam is rond 17.15 gevonden. Hoe lang hij daar al was is nog voorwerp van onderzoek. De politie gaat ervan uit dat de schutter op zeker moment bij hem in de auto is gestapt, zo bleek in <a href="https://opsporingverzocht.avrotros.nl/zaken/item/seif-ahmed-34-door-schotwond-overleden-in-bijzijn-van-dochtertje/">Opsporing Verzocht</a>.</p>
      <p>Over het motief voor de moord zegt de politie nog ‘grotendeels’ in het duister te tasten. Uit het onderzoek is tot nu toe volgens de politie niets naar voren gekomen dat erop duidt dat Seif Ahmed zich bezighield met criminele activiteiten of contacten.</p>
    </article>
  </body>
</html>