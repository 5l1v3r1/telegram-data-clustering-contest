<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742677"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T10:06:00+00:00"/>
    <meta property="og:title" content="กมธ.ป.ป.ช.เปิดศึก! 'เสรีพิศุทธ์-สิระ'ชี้หน้าโวยใส่กัน"/>
    <meta property="og:description" content="กมธ.ป.ป.ช.สภาฯ”เปิดศึกโต้เดือดไม่เลิก “เสรีพิศุทธ์-สิระ”ชี้หน้าโวยใส่กัน เตือน “ปารีณา”อย่าหยิบโทรศัพท์ถ่ายคลิป ไม่เช่นนั้นโดนยึด บี้ “นายกฯ” ส่งเอกสาร 2 ฉบับ 'ปารีณา'ซัด 'เสรีพิศุทธ์'ทำผิดระเบียบที่ประชุมกมธ. 3 ข้อ พร้อมเดินหน้าร้อง 'ชวน-ป.ป.ช.'สอบจริยธรรม"/>
  </head>
  <body>
    <article>
      <h1>กมธ.ป.ป.ช.เปิดศึก! 'เสรีพิศุทธ์-สิระ'ชี้หน้าโวยใส่กัน</h1>
      <address>
        <time datetime="2019-11-20T10:06:00+00:00">20 Nov 2019, 10:06</time>
      </address>
      <p>
        <b>กมธ.ป.ป.ช.สภาฯ”เปิดศึกโต้เดือดไม่เลิก “เสรีพิศุทธ์-สิระ”ชี้หน้าโวยใส่กัน เตือน “ปารีณา”อย่าหยิบโทรศัพท์ถ่ายคลิป ไม่เช่นนั้นโดนยึด บี้ “นายกฯ” ส่งเอกสาร 2 ฉบับ "ปารีณา"ซัด "เสรีพิศุทธ์"ทำผิดระเบียบที่ประชุมกมธ. 3 ข้อ พร้อมเดินหน้าร้อง "ชวน-ป.ป.ช."สอบจริยธรรม</b>
      </p>
      <p>เมื่อวันที่ 20 พ.ย. ที่รัฐสภา มีการประชุมกมธ.ป้องกันและปราบปรามการทุจริตและประพฤติมิชอบ สภาผู้แทนราษฎร ซึ่งมี พล.ต.อ.เสรีพิศุทธ์ เตมียเวส ส.ส.บัญชีรายชื่อ พรรคเสรีรวมไทย เป็นประธานการประชุม โดยในเวลา 15.00 น.  นายประสาน หวังรัตนปราณี ผู้ช่วยรัฐมนตรีประสำนักนายกรัฐมนตรีของพล.อ.ประวิตร วงษ์สุวรรณ รองนายกรัฐมนตรี ได้เข้าชี้แจงต่อคณะกรรมาธิการป้องกันป้องกันและปรามปรามการทุจริตและประพฤติมิชอบ (กมธ.ป.ป.ช.)สภาผู้แทนราษฎร ในฐานะตัวแทนของพล.อ.ประวิตร พล.อ.ประยุทธ์ จันทร์โอชา นายกฯและรมว.กลาโหม แต่ปรากฏว่า นายสิระ เจนจาคะ ส.ส.กทม. พรรคพลังประชารัฐ (พปชร.) ได้บอกให้นายประสานกลับไป  โดยไม่ต้องชี้แจง เพราะหนังสือที่กมธ.เชิญพล.อ.ประยุทธ์ และพล.อ.ประวิตรมาชี้แจง ใช้อำนาจตามมาตรา 6 พ.ร.บ.คำสั่งเรียก ซึ่งขัดกับมติของที่ประชุมกมธ. แต่ในที่สุดที่ประชุมมีมติให้นายประสานชี้แจง <br/><br/>อย่างไรก็ตาม ที่ประชุมยังคงโต้เถียงกันต่อไป เมื่อพล.ต.อ.เสรีพิศุทธ์จะไม่รับหนังสือชี้แจงของพล.อ.ประยุทธ์ เพราะในหนังสือที่แจ้งก่อนหน้านี้ไม่ได้ระบุให้นายประสานเป็นตัวแทนของพล.อ.ประยุทธ์ แต่จะรับไว้เพียงหนังสือพล.อ.ประวิตรเท่านั้น  จึงเกิดการโต้เถียงกันอีกรอบ จนที่ประชุมต้องลงมติโหวต ในที่สุดที่ประชุมเห็นชอบให้รับหนังสือของพล.อ.ประยุทธ์ โดยมีกมธ.ในซีกฝ่ายค้านยกมือสนับสนุน ซึ่งระบุว่า “เพื่อให้เรื่องจบไป”<br/><br/>ผู้สื่อข่าวรายงานว่า สุดท้ายที่ประชุมยังไม่มีข้อสรุปในเรื่องนี้ เนื่องจากนายธีรัจชัย พันธุมาศ ส.ส.บัญชีรายชื่อ พรรคอนาคตใหม่เห็นว่า คำชี้แจงของพล.อ.ประยุทธ์ และพล.อ.ประวิตรที่ชี้แจงเป็นลายลักษณ์อักษรมีจำนวนมาก ทำให้กมธ.อ่านไม่ทัน จึงขอกลับไปอ่านศึกษาก่อน แล้วค่อยกลับมาพิจารณาอีกครั้งในสัปดาห์หน้า ขณะที่ พล.ต.อ.เสรีพิศุทธ์ก็ได้ทวงเอกสารเพิ่มเติมจากนายประสาน 2 ฉบับที่กมธ.ยังไม่ได้รับคือ 1.กระดาษที่พล.อ.ประยุทธ์ควักออกมาจากกระเป๋าเสื้อ ก่อนที่จะอ่านคำถวายสัตย์ปฏิญาณ 2.เอกสารที่มติครม.เกี่ยวกับร่างพ.ร.บ.งบประมาณรายจ่ายประจำปี 2563 ที่นายกรัฐมนตรีเสนอต่อประธานสภาฯเพื่อบรรจุเข้าสู่การประชุมสภาในวาระ1 หากได้เอกสาร2 ฉบับมาแล้วค่อยมาพิจารณาว่า จะต้องเชิญพล.อ.ประยุทธ์และพล.อ.ประวิตรมาชี้แจงต่อกมธ.อีกหรือไม่ แต่หากยังไม่ได้เอกสารดังกล่าว กมธ.ก็ต้องเรียกทั้งสองคนมาชี้แจงต่อไป<br/><br/>ผู้สื่อข่าวรายงานอีกว่า ในการประชุมครั้งนี้ บรรยากาศเป็นไปอย่างดุเดือด โดยเฉพาะการโต้เถียงระหว่างพล.ต.อ.เสรีพิศุทธ์กับนายสิระที่มีการชี้หน้ากันไปมาตลอดเวลาตั้งแต่เริ่มการประชุม โดยพล.ต.อ.เสรีพิศุทธ์ได้ต่อว่านายสิระว่า“อย่ามาชี้หน้าผม” แต่นายสิระก็สวนกลับทันทีว่า “คุณก็อย่ามาชี้นหน้าผมเหมือนกัน” และในบางช่วงน.ส.ปารีณา ไกรคุปต์ ส.ส.ราชบุรี พรรคพลังประชารัฐ (พปชร.)ได้หยิบโทรศัพท์ถ่ายคลิป เพื่อเก็บข้อมูลไว้เป็นหลักฐานในห้องประชุมเมื่อพล.ต.อ.เสรีพิศุทธ์เห็นเข้า จึงสั่งให้หยุดถ่าย ไม่เช่นนั้นจะขอยึดโทรศัพท์ ทำให้น.ส.ปารีณาตอบโต้ไปว่า ใช้สิทธิอะไรมายึด</p>
      <figure>
        <img src="https://www.dailynews.co.th/admin/upload/20191120/news_AWmxpiwobK171724_533.jpg?v=20191120184?v=6183"/>
      </figure>
      <p>ในเวลาต่อมา  น.ส.ปารีณา  ให้สัมภาษณ์ภายหลังการประชุมว่า ตนมองว่าการทำหน้าที่ของพล.ต.อ.เสรีพิศุทธ์ ในฐานะประธานฯ อาจจะทำผิดระเบียบ และข้อกฎหมายหลายกระทง อาทิ 1.ในระหว่างการประชุมคณะกรรมาธิการฯช่วงหนึ่ง ตนได้สอบถามพล.ต.อ.เสรีพิศุทธ์ ถึงกรณีนายวัฒนา เมืองสุข สมาชิกพรรคเพื่อไทย โพสต์เฟซบุ๊คเมื่อวันที่ 18 พ.ย. ที่ผ่านมา ตามที่พล.ต.อ.เสรีพิศุทธ์ ลงนามคำสั่งแต่งตั้งที่ปรึกษาประธานกรรมาธิการฯ ให้มีผลวันที่ 20พ.ย. ซึ่งก่อนหน้า ตนได้ไปแจ้งความเอาผิดนายวัฒนา ตามความผิดพรบ.คอมพิวเตอร์เอาไว้ เมื่อพล.ต.อ.เสรีพิศุทธ์ ได้ฟังข้อสอบถาม จึงได้ขอนำเฟซบุ๊คนายวัฒนาไปดู และยอมรับว่า ใช่ ได้ลงนามแต่งตั้งที่ปรึกษาจริง ซึ่งจากประเด็นตรงนี้ทำให้ นายวัฒนา พ้นจากข้อกล่าวหา เอาความเท็จลงในโลกออนไลน์ แต่ในทางกลับกัน พล.ต.อ.เสรีพิศุทธ์ กลายเป็นคนทำผิดกฎหมายหรือไม่ที่ลงนามในหนังสือราชการอันเป็นเท็จ เนื่องจากในหนังสือมีการระบุชัดเจน อาศัยมติที่ประชุมเมื่อวันที่20พ.ย. เห็นชอบให้มีการแต่งตั้งที่ปรึกษาประธานกรรมาธิการฯ ในข้อเท็จจริง การประชุมวันนี้ซึ่งก็คือวันที่20พ.ย. ไม่เคยมีมติจากคณะกรรมาธิการฯ เห็นชอบตามที่ประธานกล่าวอ้าง 2.พล.ต.อ.เสรีพิศุทธ์ ทำผิดระเบียบหรือไม่กรณีการเชิญพล.อ.ประยุทธ์ พล.อ.ประวิตร มาชี้แจงต่อกรรมาธิการฯ ในการประชุมเมื่อช่วงสัปดาห์ที่แล้ว พล.ต.อ.เสรีพิศุทธ์ ระบุว่าจะเชิญนายกฯและรองนายกรัฐมนตรี มาชี้แจงต่อข้อสงสัย แต่ในหนังสือที่ส่งไปยังทางนายกรัฐมนตรีและรองนายกรัฐมนตรีกลับทำเป็น หนังสือเรียก แสดงว่าใช้เจตนาบิดเบือน เพราะคำว่า เชิญ กับ เรียก มีความหมายต่างกัน ซึ่งมีผลต่อ ผู้ที่ถูกเรียกหรือเชิญ ใช้ดุลพินิจตัดสินใจ <br/><br/>น.ส.ปารีณา กล่าวต่อว่า 3.พล.ต.อ.เสรีพิศุทธ์ ในฐานะประธานคณะกรรมาธิการฯ ตามข้อบังคับการประชุม ไม่มีสิทธิออกเสียง เว้นแต่เสียงโหวตในที่ประชุมเท่ากัน แต่พล.ต.อ.เสรีพิศุทธ์ กลับมายกมือโหสตด้วย ถือเป็นการทำผิดข้อบังคับการประชุมหรือไม่ อย่างไรก็ตามจากข้อหาความผิดในหลายๆเหตุผล ในเร็ววันนี้ ตนจะไปยื่นหนังสือต่อประธานสภาฯ เพื่อให้สอบจริยธรรม พล.ต.อ.เสรีพิศุทธ์ และจะไปยื่นต่อสำนักงานป้องกันและปราบปรามการทุจริตแห่งชาติ(ป.ป.ช.) เอาผิดพล.ต.อ.เสรีพิศุทธ์ ฐานปฏิบัติหน้าที่โดยมิชอบหรือไม่ด้วย<br/><br/>ด้านนายประสานกล่าวภายหลังการประชุมกมธ. ว่า คิดว่าคงไม่จำเป็นต้องให้พล.อ.ประยุทธ์ จันทร์โอชา นายกรัฐมนตรีและรมว.กลาโหม และพล.อ.ประวิตรมาชี้แจงอีกแล้ว เนื่องจากในส่วนของพล.อ.ประวิตรเรียบร้อยแล้ว มีเพียงเอกสาร 2 ฉบับที่กมธ.ต้องการก็จะไปแจ้งให้นายกฯ เพื่อส่งเอกสารให้กมธ.ต่อไป<br/><br/>ขณะที่พล.ต.อ.เสรีพิศุทธ์กล่าวว่า การประชุมครั้งนี้ กมธ.ยังไม่เชิญพล.อ.ประยุทธ์ และพล.อ.ประวิตรมาชี้แจงอีก เพราะต้องรอเอกสารอีก 2ฉบับจากนายกฯ เมื่อได้เอกสารมาแล้วค่อยไปพิจารณาในที่ประชุมกมธ.อีกครั้งในสัปดาห์ว่าจะดำเนินการอย่างไรต่อไป.</p>
    </article>
  </body>
</html>