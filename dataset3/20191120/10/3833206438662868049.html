<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Kmetut-sushto-komentira-temata-za-Betonniya-most-915355"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-20T10:33:00+00:00"/>
    <meta property="og:title" content="Кметът също коментира темата за Бетонния мост"/>
    <meta property="og:description" content="&quot;Пътната връзка &quot;Бетонен мост“ ще бъде запазена“. Това съобщи кметът на Пловдив Здравко Димитров сле..."/>
  </head>
  <body>
    <article>
      <h1>Кметът също коментира темата за Бетонния мост</h1>
      <address>
        <time datetime="2019-11-20T10:33:00+00:00">20 Nov 2019, 10:33</time>
      </address>
      <p>"Пътната връзка "Бетонен мост“ ще бъде запазена“. Това съобщи кметът на Пловдив <a href="https://www.plovdiv24.bg/novini/persons/335.html">Здравко Димитров</a> след среща с изпълнителния директор на НКЖИ инж. Красимир Папукчийски и областния управител <a href="https://www.plovdiv24.bg/novini/persons/2599.html">Дани Каназирева</a>.</p>
      <p>"Ще се търси инженерно решение при техническото проектиране на пробива на Централна гара“, коментира инж. Папукчийски. По думите му това е ангажимент на Националната компания. Целта е да се синхронизират проектите за пробива под Гарата, транспортните връзки с новия пробив на ул. "Кукуш“ и бул. "Васил Априлов“ и с транспортния възел "Модър-Царевец“. Той обясни, че след като бъде готов проектът на целия ареал ще има широко обществено обсъждане, за което настояват пловдивчани.</p>
      <p>"Много се радвам, че въпреки спекулациите по темата, пътната връзка ще бъде запазена. Това е поредната среща, която инициираме и вече имаме съществен напредък“, коментира областният управител <a href="https://www.plovdiv24.bg/novini/persons/2599.html">Дани Каназирева</a>.</p>
      <p>"НКЖИ работи добре с Община Пловдив и Областната управа и съм сигурен, че ще намерим най-доброто решение за града“, бе категоричен кметът Димитров.</p>
    </article>
  </body>
</html>