<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/entertainment/david-gilmour-in-proces-dupa-ce-a-folosit-un-jingle-difuzat-in-garile-din-franta-1922403820332019111019175439"/>
    <meta property="og:site_name" content="News.ro"/>
    <meta property="article:published_time" content="2019-11-20T10:38:33+00:00"/>
    <meta property="og:title" content="David Gilmour, în proces după ce a folosit un jingle difuzat în gările din Franţa"/>
    <meta property="og:description" content="Muzicianul britanic David Gilmour, fost membru al grupului Pink Floyd, se judecă cu Michaël Boumendil, compozitorul unui jingle folosit în gările din Franţa, relatează The Guardian."/>
  </head>
  <body>
    <article>
      <h1>David Gilmour, în proces după ce a folosit un jingle difuzat în gările din Franţa</h1>
      <address><time datetime="2019-11-20T10:38:33+00:00">20 Nov 2019, 10:38</time> by <a rel="author">Patricia Marinescu</a></address>
      <p>
        <b>Muzicianul britanic David Gilmour, fost membru al grupului Pink Floyd, se judecă cu Michaël Boumendil, compozitorul unui jingle folosit în gările din Franţa, relatează The Guardian.</b>
      </p>
      <p>Gilmour a auzit jingle-ul de 4 note al operatorului SNCF în 2013, când se afla în Aix-en-Provence, şi a fost încântat. „Mă face să vreau să cânt şi să dansez”, a declarat el doi ani mai târziu pentru Le Parisien.</p>
      <p>Artistul l-a abordat pe Boumendil pentru a-i cere permisiunea să îl folosească într-un cântec - solicitare pe care compozitorul a considerat-o, iniţial, o farsă. Cei doi au ajuns la un acord şi au fost trecuţi coautori ai single-ului „Rattle That Lock”, lansat de Gilmour în 2015. În plus, SNCF şi-a dat permisiunea.</p>
      <figure>
        <iframe src="https://www.youtube.com/embed/L1v7hXEQhsQ" width="560" height="315" data-service="Youtube" scrolling="no"/>
      </figure>
      <p>Un an mai târziu, Boumendil l-a dat în judecată pe Gilmour, acuzându-l că nu a folosit notele jingle-ului aşa cum fusese planificat, ci înregistrarea SNCF difuzată în gările franceze. Boumendil a susţinut că acordul îi permitea lui Gilmour să reinterpreteze notele, nu să includă înregistrarea ca atare.</p>
      <p>El a cerut despăgubiri de 450.000 de euro.</p>
      <p>În mai 2018, o curte de justiţie a respins cererea lui Boumendil, pentru că a contestat contractul târziu, şi a hotărât ca el să îi plătească cheltuielile de judecată lui Gilmour.</p>
      <p>Acum, Boumendil a făcut apel. Reprezentanţi ai lui Gilmour au refuzat să comenteze.</p>
      <p>David Gilmour, născut pe 6 martie 1946, la Cambridge (Marea Britanie), este cântăreţ, compozitor, textier, instrumentist şi producător muzical. Cu o carieră de peste 55 de ani, Gilmour a devenit cunoscut în calitate de chitarist şi solist al trupei de rock progresiv Pink Floyd, căreia i s-a alăturat în 1968. A părăsit grupul în 1995 şi a revenit pentru scurt timp din 2005. Solo, a lansat patru albume de studio şi a susţinut numeroase turnee. În 2016, a cântat la Pompei - după 45 de ani de la concertul Pink Floyd de acolo - şi a fost desemnat cetăţean de onoare al oraşului. Cel mai recent disc lansat este „Live at Pompeii” (2017).</p>
      <p>În 2003, David Gilmour a fost decorat cu Ordinul Imperiului Britanic în rang de Comandor.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>