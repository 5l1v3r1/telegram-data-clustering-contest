<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/krimi/nabytek-zraneni-odpad-policie-most-20191120.html"/>
    <meta property="og:site_name" content="Deník.cz"/>
    <meta property="article:published_time" content="2019-11-20T10:43:00+00:00"/>
    <meta property="og:title" content="Mostečané hodili sedačku z okna rovnou na záda ženy. Policie je obvinila"/>
    <meta property="og:description" content="Část staré sedačky letící z okna spadla na záda ženě, která šla náhodou okolo. Případ se stal u činžáku na okraji Mostu."/>
  </head>
  <body>
    <article>
      <h1>Mostečané hodili sedačku z okna rovnou na záda ženy. Policie je obvinila</h1>
      <address><time datetime="2019-11-20T10:43:00+00:00">20 Nov 2019, 10:43</time> by <a rel="author">Martin Vokurka</a></address>
      <p>Dva muži z Mostu ve věku 33 a 28 let čelí obvinění z přečinu těžkého ublížení na zdraví z nedbalosti. Koncem srpna vyhodili z okna ve druhém podlaží obytného domu část rohové sedací soupravy, aby ji nemuseli nést po schodišti. Když nábytek padal dolů, pod domem zrovna procházela starší žena. Kus sedačky jí spadl přímo na záda z výšky čtyř metrů.</p>
      <p>„Muži údajně ženu neviděli a na místo ihned přivolali záchrannou službu,“ sdělila policejní mluvčí Ludmila Světláková. Žena skončila v nemocnici se zraněními, která si vyžádala dobu léčení delší než šest týdnů. Policie proto s obviněním čekala a případ zveřejnila až v úterý 19. listopadu.</p>
      <figure>
        <img src="https://g.denik.cz/7/68/cl_drogy_pervitin_zavislost_serial_ilustracni_denik-150-3x2.jpg"/>
      </figure>
      <aside>
        <a href="https://mostecky.denik.cz/zlociny-a-soudy/drogy_pervitin-dealer-most-20191115.html">Muž v Mostě prodával metamfetamin, hrozí mu až pět let vězení Přečíst článek ›</a>
      </aside>
      <p>Oba muže policie stíhá na svobodě a čeká je soud. V případě prokázání viny jim hrozí až dva roky ve vězení.</p>
      <p>Na vyhazování nábytku a dalších nepotřebných věcí z oken se delší dobu zaměřuje Městská policie v Mostě, která při odhalování těchto přestupků používá také kamery. Například koncem srpna během dvou dnů řešili strážníci tři případy. V bloku 100 jeden muž z okna vyhazoval starý nábytek, papíry a další odpad. Den poté v ulici M. G. Dobnera dvě ženy házely z oken vybavení bytu a večer v tentýž den letěl z okna v bloku 518 dětský kočárek. Hlídky řešily jeden případ pokutou ve výši 2 000 korun, ostatní skončily ve správním řízení, kde je pokuta mnohem vyšší.  </p>
      <figure>
        <img src="https://g.denik.cz/38/2b/statni-policie-pcr-hlidka-sluzebni-policejni-auto-pomahat-achranit-ilustr151118-rk_denik-150-3x2.jpg"/>
      </figure>
      <aside>
        <a href="https://mostecky.denik.cz/zlociny-a-soudy/opily-muz-kopal-do-dveri-nemohl-se-dostat-domu-byl-vsak-v-jinem-patre-20191119.html">Opilý muž kopal do dveří, nemohl se dostat domů. Byl však v jiném patře Přečíst článek ›</a>
      </aside>
    </article>
  </body>
</html>