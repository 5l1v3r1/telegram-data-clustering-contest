<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/pasazhiri-kijivskogo-metro-diznayutsya-pravdu-pro-golodomor-foto-641161.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-20T10:17:04+00:00"/>
    <meta property="og:title" content="Пасажири київського метро дізнаються правду про Голодомор (фото)"/>
    <meta property="og:description" content="Проєкт підготовлено до виходу історичного трилеру «Ціна Правди» напередодні Дня пам’яті жертв голодоморів"/>
  </head>
  <body>
    <article>
      <h1>Пасажири київського метро дізнаються правду про Голодомор (фото)</h1>
      <address>
        <time datetime="2019-11-20T10:17:04+00:00">20 Nov 2019, 10:17</time>
      </address>
      <h4>Проєкт підготовлено до виходу історичного трилеру «Ціна Правди» напередодні Дня пам’яті жертв голодоморів</h4>
      <p>У вагонах одного з потягів Оболонсько-Теремківської (синьої) лінії київського метро з’явилися вісім незвичайних постерів. Протягом наступного місяця вони розказуватимуть історії людей, які були причетні до трагічних подій у 1932-1933 рр. в Україні: Голодомору, суворої цензури, змови та масових репресій.</p>
      <p>Проєкт підготовлений за підтримки FILM.UA Group та команди Київського метрополітену. Він приурочений до виходу історичного трилеру «Ціна Правди» на екрани українських кінотеатрів 28 листопада, а також напередодні Дня пам’яті жертв голодоморів, що цього року припадає на 23 листопада. Про це <a href="https://www.facebook.com/kyivmetro/posts/2449035925343808?__tn__=K-R">повідомляє</a> пресслужба КП «Київський метрополітен».</p>
      <p>Місія проєкту – привернути увагу широких верств суспільства до проблеми правди та постправди в сучасному мета-інформаційному світі, а також спонукати українців дізнатися більше про важливі та цікаві факти з історії нашої країни.</p>
      <p>Наступним кроком кампанії стане перфоманс «Ті, що блукають», що відбудеться 22 листопада о 18:00 на верхньому майданчику станції метро «Дорогожичі». Він був презентований минулого року Національним музеєм «Меморіал жертв Голодомору» разом з театром-студією Veritas в рамках вшанування 85-х роковин Голодомору-геноциду. В основі сценарію – свідчення очевидців Голодомору з архіву Меморіалу жертв Голодомору та опубліковані свідчення з книги «33-й: голод. Народна Книга-Меморіал».</p>
      <p>Вхід вільний.</p>
      <blockquote>У 1933 році вельський репортер Ґарет Джонс шукає свою наступну велику історію. Останні новини приводять його до Москви, де він знайомиться з журналісткою Адою Брукс. Ада відкриває йому очі на «радянську утопію», яка не має нічого спільного з реальністю. І Ґарет, попри смертельні погрози, розпочинає своє розслідування. Переховуючись від спецслужб СРСР, крок за кроком він розкриває правду про трагедію українського народу: Голодомор, жорстку цензуру, змову та масові репресії. Саме його викриття згодом стануть підґрунтям для роману «Колгосп тварин» Джорджа Орвелла</blockquote>
      <p>.</p>
      <related>
        <a href="https://glavcom.ua/news/73-ukrajinciv-zapalyat-cogo-riku-svichku-pamyati-sociologi-640943.html"/>
        <a href="https://glavcom.ua/specprojects/press_center/kiyan-zaproshuyut-na-blagodiyno-prosvitnicku-akciyu-svichka-pamyati-prisvyachenu-zhertvam-golodomoru-640202.html"/>
        <a href="https://glavcom.ua/kyiv/news/u-kijevi-vvodyatsya-novi-pravila-koristuvannya-metropolitenom-639387.html"/>
      </related>
    </article>
  </body>
</html>