<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bluerating.com/fondi-e-polizze/614411/eurizon-raccolta-super-nel-terzo-trimestre"/>
    <meta property="og:site_name" content="bluerating"/>
    <meta property="article:published_time" content="2019-11-20T10:50:06+00:00"/>
    <meta property="og:title" content="Eurizon, raccolta super nel terzo trimestre"/>
    <meta property="og:description" content="Eurizon, società di asset management del Gruppo Intesa Sanpaolo, comunica i risultati al 30 settembre 2019. Raccolta super nel terzo semestre"/>
  </head>
  <body>
    <article>
      <h1>Eurizon, raccolta super nel terzo trimestre</h1>
      <address><time datetime="2019-11-20T10:50:06+00:00">20 Nov 2019, 10:50</time> by <a rel="author">Hillary Di Lernia</a></address>
      <p>Eurizon, società di asset management del Gruppo Intesa Sanpaolo specializzata nella gestione di prodotti e servizi per la clientela retail e<br/>istituzionale, <b>comunica i risultati al 30 settembre 2019.</b></p>
      <p>Il valore del patrimonio gestito raggiunge i 326 miliardi di euro, in crescita del 7,7% rispetto a fine 2018. <b>L’utile netto</b> consolidato (compreso l’utile di pertinenza di terzi) da inizio anno si attesta a <b>344 milioni di euro</b> e il margine da commissioni a 527 milioni di euro.<br/>Il cost/income ratio al 19,4% registra un’ulteriore contrazione rispetto al 20,8% dello stesso periodo del 2018.<br/>Prosegue il trend di ripresa della raccolta, che riporta in territorio positivo il dato da inizio anno con 2 miliardi di sottoscrizioni nette complessive. Nel terzo trimestre Eurizon si conferma prima in Italia con una raccolta di oltre 4,35 miliardi secondo i dati Assogestioni.</p>
      <p>La società si colloca al vertice della classifica anche sulle Gestioni Istituzionali, registrando 3,2 miliardi di sottoscrizioni nette nei tre mesi, con un focus particolare sul segmento delle Fondazioni e delle Assicurazioni. Accanto al rafforzamento della leadership nel business istituzionale, rimane molto positivo il contributo dei fondi aperti con 1,3 miliardi di sottoscrizioni nette.</p>
      <p>Alla leadership in Italia si affianca una presenza crescente fuori dai confini nazionali. Diventa sempre più concreto l’apporto delle sedi europee che da giugno a settembre registrano quasi 300 milioni di raccolta netta.</p>
      <p>Tra le partecipazioni estere, per la società cinese Penghua Fund Management (partecipata al 49%) il patrimonio si conferma a 81 miliardi di euro. Considerando anche la società di Shenzhen, il patrimonio complessivo gestito da Eurizon arriva a 407 miliardi di euro.</p>
      <p>Nell’Est Europa rimangono complessivamente stabili a 3,7 miliardi di euro le masse per le tre Società che rientrano nell’HUB, VUB AM (Slovacchia), CIB IFM (Ungheria) e PBZ Invest (Croazia). Quest’ultima, PBZ Invest, ha celebrato a inizio ottobre il 20° anniversario dalla sua fondazione in Croazia in cui detiene una quota di mercato per i fondi UCITS superiore al 22%2.</p>
      <p>Nel trimestre, inoltre, è stata potenziata la presenza di Eurizon in UK con l’introduzione di un Responsabile Commerciale dedicato allo sviluppo del business sul mercato locale all’interno della struttura di Eurizon SLJ Capital, società londinese specializzata nei servizi di investimento e consulenza con focus su gestione delle valute e ricerca macroeconomica.</p>
      <p><b>Eurizon mantiene la leadership per patrimonio in Italia sui fondi ESG</b>, secondo gli ultimi dati disponibili di Assogestioni a fine settembre, con circa 7 miliardi di euro, in crescita del 24% rispetto a fine 2018, e con un’offerta dedicata che comprende 30 fondi.</p>
      <p>Passando alle novità di prodotto, nell’ultimo trimestre si segnala la revisione e il rafforzamento della gamma di fondi comuni lussemburghesi destinata alla clientela istituzionale, wholesale e un ulteriore ampliamento dell’offerta dedicata alla Divisione<br/>Private Banking.</p>
      <p><i>“Nel periodo sono stati confermati i segnali di ripresa sul fronte della raccolta, favorita dalla risalita dei principali mercati finanziari ma soprattutto dalla costante attività di consulenza delle reti di vendita del Gruppo e dei collocatori terzi, così come dalla stretta collaborazione con la clientela istituzionale”</i> dichiara Tommaso Corcos, Amministratore Delegato di Eurizon. Che aggiunge: <i>“anche la strategia di sviluppo internazionale sta dando risultati positivi e sempre più concreti. Stiamo aumentando gli investimenti all’estero – conclude Corcos – con l’obiettivo di rafforzare il presidio del brand ma anche per attivare nuovi motori di sviluppo, come avvenuto attraverso la recente partnership con Oval Money.”</i></p>
      <related>
        <a href="https://www.bluerating.com/fondi-e-polizze/611007/investimenti-per-conti-eurizon-non-ci-resta-che-leconomia-reale"/>
        <a href="https://www.bluerating.com/mercati/606977/fondi-testa-a-testa-eurizon-ubs-am"/>
        <a href="https://www.bluerating.com/fondi-e-polizze/603251/eurizon-piu-risorse-nell-direzione-investimenti"/>
      </related>
    </article>
  </body>
</html>