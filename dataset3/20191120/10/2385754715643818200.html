<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/market-news/598244/me-megali-epityxia-oloklirothike-i-kathieromeni-podilasia-agapis-2019"/>
    <meta property="og:site_name" content="SIGMALIVE"/>
    <meta property="article:published_time" content="2019-11-20T10:32:00+00:00"/>
    <meta property="og:title" content="Με μεγάλη επιτυχία ολοκληρώθηκε η καθιερωμένη Ποδηλασία Αγάπης 2019"/>
    <meta property="og:description" content="Στο πλαίσιο της Παγκόσμιας Ημέρας Προωρότητας, το Ίδρυμα Πάνος Ευριπίδου διοργάνωσε για 6η συνεχόμενη χρονιά την «Ποδηλασία Αγάπης» για τα βρέφη που..."/>
  </head>
  <body>
    <article>
      <h1>Με μεγάλη επιτυχία ολοκληρώθηκε η καθιερωμένη Ποδηλασία Αγάπης 2019</h1>
      <address><time datetime="2019-11-20T10:32:00+00:00">20 Nov 2019, 10:32</time> by <a rel="author">SigmaLive</a></address>
      <p>Στο πλαίσιο της Παγκόσμιας Ημέρας Προωρότητας, το Ίδρυμα Πάνος Ευριπίδου διοργάνωσε για 6η συνεχόμενη χρονιά την «Ποδηλασία Αγάπης» για τα βρέφη που βρίσκονται στην Εντατική Μονάδα Νεογνών του Μακάρειου Νοσοκομείου, εις μνήμην των αδελφών Πάνου &amp; Κρίστιαν, οι οποίοι γεννήθηκαν πρόωρα. Η εκδήλωση πραγματοποιήθηκε στις 17 Νοεμβρίου με τη στήριξη της Θερμοκοιτίδας Αγάπης και με τη συνεργασία της Παγκύπριας Ομοσπονδίας Ποδηλασίας.</p>
      <p>Περισσότεροι από 200 ποδηλάτες έλαβαν μέρος στις δύο διαδρομές της καθιερωμένης Ποδηλασίας Αγάπης, στέλνοντας το ηχηρό μήνυμα «ΚΑΘΕ ΠΕΤΑΛΙΑ ΚΑΙ ΜΙΑ ΕΥΧΗ» για τα πρόωρα βρέφη, με την ευχή να επιστρέψουν σύντομα στο σπίτι τους.</p>
      <p>Η ανάγκη για τη δημιουργία του Ιδρύματος Πάνος Ευριπίδου προέκυψε από την εμπειρία των  γονιών των τριδύμων Άγγελου, Πάνου και Κρίστιαν οι οποίοι γεννήθηκαν πρόωρα τον Μάιο του 2011. Ο Κρίστιαν χάθηκε μόλις 2 μέρες μετά την γέννησή του και ο Πάνος μετά από 14 μήνες. Η απώλεια αποτέλεσε κίνητρο για τη δημιουργία του Ιδρύματος τον Αύγουστο 2013.</p>
      <p>Το ίδρυμα έχει ως στόχο τη βελτίωση της ποιότητας ζωής των πρόωρων παιδιών προσφέροντας οικονομική βοήθεια για απαραίτητες θεραπείες. Το ίδρυμα επίσης, στηρίζει τους γονείς, παρέχοντας πληροφοριακό υλικό μέσω της ιστοσελίδας <a href="https://www.sigmalive.com/news/market-news/598244/about:blank">www.panosfoundation.org</a>, και συμβάλλει στην ενημέρωση και στην προετοιμασία που χρειάζονται προκειμένου αντιμετωπίσουν την κατάσταση των παιδιών τους. Ως μη κερδοσκοπικός οργανισμός, το Ίδρυμα καταβάλλει κάθε προσπάθεια για να μετατρέπει την κάθε εισφορά σε ένα μικρό θαύμα, χαρίζοντας ένα «χαμόγελο σε μια ψυχή», παρέχοντας έτσι ελπίδα για ένα καλύτερο μέλλον.</p>
      <p>Ο Μάρλο Ευριπίδου, Πρόεδρος του Ιδρύματος Πάνος Ευριπίδου, δήλωσε σχετικά: «Εκ μέρους του Ιδρύματος Πάνου Ευριπίδου, θα ήθελα να ευχαριστήσω όλους τους ποδηλάτες και όλους όσοι βρεθήκαν εκεί ή συνεισέφεραν για να στηρίξουν την προσπάθειά μας. Θερμές ευχαριστίες επίσης, στους υποστηρικτές μας, χωρίς τη βοήθεια των οποίων δεν θα μπορούσε να πραγματοποιηθεί η εκδήλωσή μας: ΘΕΡΜΟΚΟΙΤΙΔΑ ΑΓΑΠΗΣ, CYPRUS CYCLING, LIMASSOL TOURISM BOARD, ΚΕΑΝ, KRONOS CORPORATE GROUP, SYNERGAS, ENEOS, PSALTIS AUTO PARTS, XM™ , NEXT BIKE, CHOICE FM, ACTION, MESIMVRIA ENTERPRISES, OGILVY, ΑΝΔΡΕΑΣ ΧΡΙΣΤΟΦΟΡΟΥ, AMBULINE και ΑΣΤΥΝΟΜΙΑ ΚΥΠΡΟΥ».</p>
    </article>
  </body>
</html>