<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640899/%DB%B6-%D8%AE%D8%A7%D8%B1%D8%AC%DB%8C-%D9%88-%DB%B7-%D9%85%D9%84%DB%8C%E2%80%8C%D9%BE%D9%88%D8%B4-%D8%A8%D9%87-%D9%81%DB%8C%D9%86%D8%A7%D9%84-%D8%B1%D8%B3%DB%8C%D8%AF%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-20T10:47:00+00:00"/>
    <meta property="og:title" content="۶ خارجی و ۷ ملی‌پوش به فینال رسیدند"/>
    <meta property="og:description" content="درصورتی که اترکی‌ها در مرحله نیمه‌نهایی و نهایی لیگ برتر کشتی آزاد شرکت کنند، این مرحله با حضور ۶ کشتی‌گیر خارجی و ۷ ملی‌پوش برگزار خواهد شد."/>
  </head>
  <body>
    <article>
      <h1>
        <a href="https://www.bultannews.com/fa/news/640899/%DB%B6-%D8%AE%D8%A7%D8%B1%D8%AC%DB%8C-%D9%88-%DB%B7-%D9%85%D9%84%DB%8C%E2%80%8C%D9%BE%D9%88%D8%B4-%D8%A8%D9%87-%D9%81%DB%8C%D9%86%D8%A7%D9%84-%D8%B1%D8%B3%DB%8C%D8%AF%D9%86%D8%AF">۶ خارجی و ۷ ملی‌پوش به فینال رسیدند</a>
      </h1>
      <h2>درصورتی که اترکی‌ها در مرحله نیمه‌نهایی و نهایی لیگ برتر کشتی آزاد شرکت کنند، این مرحله با حضور ۶ کشتی‌گیر خارجی و ۷ ملی‌پوش برگزار خواهد شد.</h2>
      <address><time datetime="2019-11-20T10:47:00+00:00">20 Nov 2019, 10:47</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، گادجی نبی‌یف دارنده مدال برنز وزن 79 کیلوگرم مسابقات جهانی 2019 نورسلطان و ختاگ تسابولوف دارنده مدال طلای مسابقات جهانی 2014 و مدال نقره مسابقات جهانی 2017 کشتی‌گیران خارجی بازار بزرگ هستند که تا اینجای کار البته این تیم نیازی به حضور آنها پیدا نکرده اما در مرحله ضربدری مقابل دانشگاه آزاد اسلامی از آنها بهره خواهد برد.</p>
      <p>اترک خراسان شمالی که البته روز گذشته خبری مبنی بر تصمیم کادرفنی این تیم برای انصراف از لیگ برتر رسانه‌ای شد نیز با گنو پتریاشویلی قهرمان سه دوره کشتی آزاد سنگین وزن جهان و احمدنبی گوارزاتیلوف کشتی‌گیر روسی‌الاصل تیم ملی آذربایجان قرارداد بسته‌اند و اگر انصراف‌شان در حد تهدید باشد، از‌ آنها در مصاف با تیم «تا ثبت جهانی توس» استفاده خواهند کرد.</p>
      <p>تیم «تا ثبت جهانی توس» نیز که در مصاف با دانشگاه آزاد و رعد پدافند ستارگان ساری از دو کشتی‌گیر خارجی‌اش استفاده کرده، جبرئیل حسن‌اف آذربایجانی و آرسن هاراتونیان ارمنی را در اختیار دارد.</p>
      <p>تیم دانشگاه آزاد که تنها در مسابقه اولش مقابل نماینده مشهد از دو کشتی‌گیر خارجی بهره برد، در ادامه به دلیل بخش‌نامه داخلی دانشگاه آزاد، از خارجی استفاده نکرد و در این مرحله تنها تیمی است که کشتی‌گیر خارجی در اختیار ندارد.</p>
      <p>همچنین رضا اطری، یونس امامی، علیرضا کریمی و علی شعبانی 4 ملی‌پوشی هستند که در قالب تیم بازار بزرگ در مرحله نیمه‌نهایی و نهایی لیگ حضور دارند. مصطفی حسین‌خانی و پرویز هادی نیز که جدی‌ترین گزینه‌های کسب دوبنده تیم ملی در اوزان 74 و 125 کیلوگرم بودند اما به دلیل مصدومیت حضور در مسابقات جهانی نورسلطان را از دست دادند، عضو تیم بازار بزرگ هستند.</p>
      <p>امیرمحمد یزدانی و رضا افضلی در ترکیب دانشگاه آزاد حضور دارند، حسن یزدانی برای تیم «تا ثبت جهانی توس» کشتی می‌گیرد.</p>
      <p>از بین ملی‌پوشان اعزامی به مسابقات جهانی 2019 نورسلطان، بهنام احسانپور دارنده مدال برنز جهانی نیز به عضویت تیم بازار بزرگ درآمده بود که بعد از جذب یونس امامی، قراردادش با این تیم فسخ شد و در ادامه نیز با تیم دیگری قرارداد امضا نکرد.</p>
      <p>بهمن تیموری و یدالله محبی نیز نفراتی بودند که همراه با تیم رعد پدافند ستارگان ساری در لیگ حضور داشتند و تیم‌شان به مرحله بعدی صعود نکرد و در ادامه نیز از هفته پایانی دور برگشت لیگ برتر انصراف داد.</p>
      <p>البته احتمال اینکه کادرفنی 4 تیم صعود کننده به این مرحله، بنا به مصلحت تیمی، از ملی‌پوشان جهانی نورسلطان در اوزان دیگری استفاده کنند نیز وجود دارد. ضمن اینکه برخی از آنها نیز به دلیل آماده شدن برای کشتی گرفتن در اوزان المپیکی، قصد تغییر وزن دارند.</p>
      <p>10 آزادکار اعزامی به مسابقات جهانی نورسلطان به ترتیب در تیم‌های زیر کشتی گرفتند:<br/>57 کیلوگرم: رضا اطری (بازار بزرگ)<br/>61 کیلوگرم: بهنام احسانپور (فسخ قرارداد با بازار بزرگ)<br/>65 کیلوگرم: امیرمحمد یزدانی (دانشگاه آزاد)<br/>70 کیلوگرم: یونس امامی (بازار بزرگ)<br/>74 کیلوگرم: رضا افضلی (دانشگاه آزاد)<br/>79 کیلوگرم: بهمن تیموری (رعد پدافند ستارگان ساری)<br/>86 کیلوگرم: حسن یزدانی (تا ثبت جهانی توس)<br/>92 کیلوگرم: علیرضا کریمی (بازار بزرگ)<br/>97 کیلوگرم: علی شعبانی (بازار بزرگ)<br/>125 کیلوگرم: یدالله محبی (رعد پدافند ستارگان ساری)</p>
    </article>
  </body>
</html>