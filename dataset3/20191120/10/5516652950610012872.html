<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426130/ypallhlos-ths-perifereias-sto-edwlio-gia-ton-thanato-koritsioy-se-troxaio"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-20T10:20:01+00:00"/>
    <meta property="og:title" content="Υπάλληλος της Περιφέρειας στο εδώλιο για τον θάνατο κοριτσιού σε τροχαίο"/>
    <meta property="og:description" content="Το τροχαίο δυστύχημα που είχε σημειωθεί πριν από τριάμισι χρόνια στην Απολακκιά και στο οποίο είχε βρει τραγικό θάνατο ένα τρίχρονο κοριτσάκι από τη Ρωσία, θα αναβιώσει σήμερα στην αίθουσα του Τριμελούς Πλημμελειοδικείου Ρόδου."/>
  </head>
  <body>
    <article>
      <h1>Υπάλληλος της Περιφέρειας στο εδώλιο για τον θάνατο κοριτσιού σε τροχαίο</h1>
      <address>
        <time datetime="2019-11-20T10:20:01+00:00">20 Nov 2019, 10:20</time>
      </address>
      <p>
        <b>Το τροχαίο δυστύχημα που είχε σημειωθεί πριν από τριάμισι χρόνια στην Απολακκιά και στο οποίο είχε βρει τραγικό θάνατο ένα τρίχρονο κοριτσάκι από τη Ρωσία, θα αναβιώσει σήμερα στην αίθουσα του Τριμελούς Πλημμελειοδικείου Ρόδου.</b>
      </p>
      <p>Κατηγορούμενος για ανθρωποκτονία από αμέλεια δια παραλείψεως και σωματική βλάβη από αμέλεια κατά συρροή από υπόχρεο δια παραλείψεως, είναι υπηρεσιακός παράγοντας των Τεχνικών Υπηρεσιών της Περιφέρειας Νοτίου Αιγαίου.</p>
      <p>Σύμφωνα με το κατηγορητήριο, με την ιδιότητά του αυτή, ο κατηγορούμενος βάσει της ισχύουσας νομοθεσίας, είχε στις αρμοδιότητές του τη συντήρηση του οδοστρώματος, τη σήμανση του δρόμου και την τοποθέτηση στηθαίου ασφαλείας στις γέφυρες της οδού.</p>
      <p>Για το λόγο αυτό και κατηγορείται ότι παρέλειψε να προβεί στον καθαρισμό των άγριων χόρτων που βρίσκονταν στο χωμάτινο έρεισμα της επαρχιακής οδού και τα οποία εμπόδιζαν τους διερχόμενους να έχουν αντίληψη της μορφολογίας του εδάφους και των αυξημένων κινδύνων σε περίπτωση προσωρινής ή παρατεταμένης χρήσης του χωμάτινου ερείσματος.</p>
      <p>Επίσης στις αρμοδιότητες του φέρονταν να είναι η τοποθέτηση στηθαίου ασφαλείας στο ύψος της γέφυρας υπήρχε στο σημείο που έγινε το δυστύχημα και η τοποθέτηση προειδοποιητικής σήμανσης κινδύνων οδικού περιβάλλοντος πριν από το επίμαχο σημείο.</p>
      <p>Βάσει του ίδιου κατηγορητηρίου, αποτέλεσμα των παραπάνω παραλείψεων του κατηγορουμένου ήταν η εκτροπή του οχήματος από την πορεία του και η κατακρήμνιση μέσα στο χείμαρρο από το ύψος της γέφυρας, του αυτοκινήτου που οδηγούσε η αλλοδαπή με αποτέλεσμα, ύστερα από την ανατροπή του οχήματος μέσα στην κοίτη του χειμάρρου, να τραυματιστεί θανάσιμα το ανήλικο κορίτσι, το οποίο και απεβίωσε συνεπεία κατάγματος αυχενικής μοίρας σπονδυλικής στήλης και κάκωσης νωτιαίου μυελού και εγκεφάλου.</p>
      <p><b>Το δυστύχημα</b><br/>Το δυστύχημα, που είχε συγκλονίσει την κοινή γνώμη της Ρόδου, είχε σημειωθεί απογευματινές ώρες της 27ης Ιουνίου 2016 στην Απολακκιά και είχε ως αποτέλεσμα να βρει τραγικό θάνατο ένα μικρό κοριτσάκι από τη Ρωσία που δεν είχε προλάβει να συμπληρώσει τα τρία του χρόνια!</p>
      <p>Η 35χρονη μητέρα και οδηγός του οχήματος καθώς και η 62χρονη γιαγιά του παιδιού που επέβαιναν στο αυτοκίνητο τραυματίστηκαν και αυτές και υπέστησαν σοκ.<br/>Σύμφωνα με όσα έχουν γίνει γνωστά, οι δύο γυναίκες με το άτυχο παιδί είχαν έρθει στο νησί μας μία εβδομάδα περίπου πριν από το δυστύχημα, από τη Ρωσία για διακοπές.</p>
      <p>Στις 27 Ιουνίου 2016 περίπου στις έξι παρά τέταρτο το απόγευμα, το αυτοκίνητο στο οποίο επέβαινε η οικογένεια από τη Ρωσία κινούνταν από την Κατταβιά προς την Απολακκιά, όταν στο 12ο χιλιόμετρο της Επαρχιακής αυτής οδού κάτω από αδιευκρίνιστες συνθήκες το όχημα εξετράπη από την πορεία του και έπεσε μέσα σε κοίτη χειμάρρου!</p>
      <p>Η πτώση του οχήματος στάθηκε μοιραία για το μόλις 3 ετών κοριτσάκι, το οποίο βρήκε ακαριαίο θάνατο, ενώ η μητέρα και η γιαγιά της τραυματίστηκαν.</p>
      <p>Άμεσα στο σημείο έσπευσαν αστυνομικοί του Σταθμού Γενναδίου καθώς και ασθενοφόρα τα οποία μετέφεραν τους τραυματίες και το μικρό παιδί στο νοσοκομείο της Ρόδου όπου και διαπιστώθηκε ο θάνατός του.</p>
      <p>Για τα ακριβή αίτια που προκάλεσαν το δυστύχημα διενεργήθηκε προανάκριση από την αστυνομία, ενώ σε χρόνο μηδέν η είδηση του χαμού του άτυχου ανήλικου παιδιού διαδόθηκε στην περιοχή και σε όλο το νησί της Ρόδου, προκαλώντας συναισθήματα θλίψης και πόνου.</p>
    </article>
  </body>
</html>