<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/odmevi/clanek/mlade-bankirke-zelijo-kaj-unovciti-250464"/>
    <meta property="og:site_name" content="Slovenske novice"/>
    <meta property="article:published_time" content="2019-11-20T10:53:00+00:00"/>
    <meta property="og:title" content="Mlade bankirke želijo kaj unovčiti"/>
    <meta property="og:description" content="Odbojkarice Nove KBM Branik bodo drevi ob 18. uri v Kaliningradu začele skupinski del, gre za skupino B, v ligi prvakinj. Slovenske šampionke se po 20 letih vračajo v glavni del elitnega tekmovanja..."/>
  </head>
  <body>
    <article>
      <h1>Mlade bankirke želijo kaj unovčiti</h1>
      <h2>Nova KBM Branik začenja ligo prvakinj v odbojki. V težki skupini najprej v ruski eksklavi Kaliningrad.</h2>
      <address><time datetime="2019-11-20T10:53:00+00:00">20 Nov 2019, 10:53</time> by <a rel="author">Marko Uršič</a></address>
      <p>Odbojkarice Nove KBM Branik bodo drevi ob 18. uri v Kaliningradu začele skupinski del, gre za skupino B, v ligi prvakinj. Slovenske šampionke se po 20 letih vračajo v glavni del elitnega tekmovanja, ob ruskih podprvakinjah iz vrste Lokomotiv, leto po ustanovitvi kluba debitantkah v LP, so v skupini še VakifBank iz Istanbula in Savino Del Bene iz italijanskega Scandiccija.<br/><br/>»Maribor je športno mesto. Dolga leta smo se trudili visoko raven odbojkarskih tekmovanj prinesti k nam, zdaj nam je uspelo priti v skupinski del lige prvakinj. Sezone stalnih dobrih rezultatov so nas pripeljale do točke, ko bomo lahko gostili najboljše ekipe,« pravi direktor kluba <b>Mitja Koželj</b>.<br/><br/>Številne igralke so pred sezono sicer zapustile 16-kratne slovenske šampionke, zamenjale so jih oziroma prišle so mlade, ki bodo lahko imele v prihodnjih letih vodilne vloge, v ligi prvakinj pa lahko igralsko in po izkušnjah le rastejo. »Če bi lahko izbral katero drugo skupino, jo seveda bi, a je, kar je. Poskušali bomo igrati na naši najvišji ravni, razvidno je, da morajo nekaj več odgovornosti prevzeti igralke, kot so <b>Anita Sobočan</b>, <b>Ela Pintar </b>in <b>Nina Stojiljković</b>, ki so že odigrale več tekem v evropskih tekmovanjih,« je navrgel novi trener bankirk <b>Radovan Gačić</b>.<br/><br/>»Upamo, da lahko v Rusiji dosežemo dober izid, vendar je jasno, da bo uvodna tekma pokazala, kako se lahko kosamo z najboljšimi v Evropi. Skupaj z državnim prvenstvom in srednjeevropsko ligo imamo naporen urnik tekem, a želimo si prikazati pravšnjo raven iger,« je še dodal Gačić.<br/> </p>
      <h3>Kubanska Azerbajdžanka</h3>
      <p>»Imamo zelo mlado ekipo, skupina je težka, a smo komaj čakale na priložnost za igranje v takšni konkurenci, vse smo nad tem navdušene. To bo prav posebno tekmovanje za klub in mesto Maribor,« je omenila sprejemalka Anita Sobočan.<br/><br/>Kaliningrajski Lokomotiv je za uvod v ligo prvakinj v finalu ruskega superpokala s 3:0 premagal prvakinje in pokalne zmagovalke iz moskovskega Dinama, v superligi pa so odbojkarice iz ruske eksklave ob Baltskem morju po štirih krogih na vodilnem mestu.<br/><br/>»Poskušali se bomo prebiti naprej iz skupinskega dela, a skupina je velik izziv, ekipe so zelo kakovostne,« je bilo mnenje trenerja Lokomotiva <b>Andreja Voronkova</b>. Med zvezdnicami ekipe so ruski reprezentantki<b> Tatjana Jurinskaja</b> in <b>Irina Voronkova</b> ter Kubanka, naturalizirana Azerbajdžanka, <b>Ana Yilian Cleger Abel</b>. </p>
    </article>
  </body>
</html>