<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-20/zabojstwo-maltanskiej-dziennikarski-sledczej-zatrzymany-znany-biznesmen/"/>
    <meta property="og:site_name" content="Polsat News"/>
    <meta property="article:published_time" content="2019-11-20T10:32:00+00:00"/>
    <meta property="og:title" content="Zabójstwo maltańskiej dziennikarski śledczej. Zatrzymany znany biznesmen"/>
    <meta property="og:description" content="Maltańska policja zatrzymała w środę Yorgena Fenecha, jednego z czołowych biznesmenów w kraju, w związku z dochodzeniem w sprawie zabójstwa znanej dziennikarki śledczej Daphne Caruany Galizii - poinformował Reuters, powołując się na dwa źródła."/>
  </head>
  <body>
    <article>
      <h1>Zabójstwo maltańskiej dziennikarski śledczej. Zatrzymany znany biznesmen</h1>
      <address>
        <time datetime="2019-11-20T10:32:00+00:00">20 Nov 2019, 10:32</time>
      </address>
      <p>
        <b>Maltańska policja zatrzymała w środę Yorgena Fenecha, jednego z czołowych biznesmenów w kraju, w związku z dochodzeniem w sprawie zabójstwa znanej dziennikarki śledczej Daphne Caruany Galizii - poinformował Reuters, powołując się na dwa źródła.</b>
      </p>
      <related>
        <a href="https://www.polsatnews.pl/wiadomosc/2017-10-24/smierc-maltanskiej-dziennikarki-szef-pe-chce-miedzynarodowego-sledztwa/"/>
      </related>
      <p>Zanim policja ujęła Fenecha, przed świtem w środę, ok. 8 km na północ od stołecznej Valetty, zatrzymano jego luksusowy jacht. Policja weszła na pokład i wymusiła skierowanie jachtu do portu.</p>
      <p>Fenech jest dyrektorem i współwłaścicielem grupy przedsiębiorstw, która wygrała państwowy przetarg w 2013 r. na budowę elektrowni gazowej - pisze Reuters. Portal Times of Malta przekazał, że jest on szefem przedsiębiorstwa 17 Black.</p>
      <p>Dzień wcześniej poinformowano o zatrzymaniu mężczyzny podejrzanego o to, że pośredniczył w zleceniu zabójstwa dziennikarki.</p>
      <p>Caruana Galizia, która pisała o korupcji wśród maltańskich polityków, zginęła w zamachu bombowym przed swoim domem w pobliżu Valetty w październiku 2017 roku.</p>
      <p>
        <a href="https://www.polsatnews.pl/wiadomosc/2018-01-09/zabojstwo-maltanskiej-dziennikarki-sledczy-obawia-sie-o-swoje-zycie/">
          <b>ZOBACZ: Zabójstwo maltańskiej dziennikarki. Były śledczy obawia się o swoje życie</b>
        </a>
      </p>
      <p>
        <b>Rząd rozważa ułaskawienie</b>
      </p>
      <p>Gazeta "Times of Malta" podała we wtorek, że rząd rozważa ułaskawienie, jeśli podejrzany pośrednik doprowadzi śledczych do organizatora całej operacji.</p>
      <p>Trzech mężczyzn podejrzanych o dokonanie zabójstwa zatrzymano w grudniu 2017 r. Mieli oni podłożyć bombę w samochodzie dziennikarki i odpalić ją zdalnie. Twierdzą, że są niewinni.</p>
      <p>Śmierć Galizii, którą czasami nazywano "jednoosobową Wikileaks", wywołała ogromne poruszenie nie tylko na Malcie, ale także poza jej granicami. Reuters wskazuje, że zabójstwo Galizii zszokowało europejską opinię publiczną i podało w wątpliwość rządy prawa na Malcie.</p>
      <p>
        <a href="https://www.polsatnews.pl/wiadomosc/2018-11-18/policja-zidentyfikowala-organizatorow-zabojstwa-maltanskiej-dziennikarki/">
          <b>ZOBACZ: Policja zidentyfikowała organizatorów zabójstwa maltańskiej dziennikarki</b>
        </a>
      </p>
      <p>
        <b>Ujawniała ciemne strony polityki</b>
      </p>
      <p>53-letnia autorka popularnego bloga ujawniała najciemniejsze aspekty maltańskiej polityki, koncentrując się na przypadkach korupcji wśród miejscowych polityków. Atakowała premiera Josepha Muscata, a także szefa opozycji Adriana Delię.</p>
      <p>Pisała o maltańskich gangsterach i handlarzach narkotyków. Prowadziła też dochodzenie w sprawie Panama Papers i obnażyła powiązania między głównymi politykami i spółkami-krzakami. Opublikowała tysiące artykułów potępiających nadużycia władzy, przypadki korupcji i niewłaściwego administrowania.</p>
      <p>
        <a href="https://www.polsatnews.pl/wideo/slynna-trasa-wzdluz-pacyfiku-zasypana_6400786/">WIDEO - Słynna trasa wzdłuż Pacyfiku zasypana</a>
      </p>
      <figure>
        <img src="https://s.redefine.pl/dcs/o2/redefine/cp/8h/8h5uv927ten41ycetofxjsv95d4xxjxx.jpg"/>
      </figure>
    </article>
  </body>
</html>