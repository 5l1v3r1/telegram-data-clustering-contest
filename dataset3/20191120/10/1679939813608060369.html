<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/politia-din-filipine-a-primit-ordin-sa-aresteze-persoanele-care-utilizeaza-tigarete-electronice-in-public_3059667.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-20T10:33:52+00:00"/>
    <meta property="og:title" content="Poliţia din Filipine a primit ordin să aresteze persoanele care utilizează ţigarete electronice în public"/>
    <meta property="og:description" content="Poliţia din Filipine a primit miercuri ordin să aresteze persoanele care utilizează ţigarete electronice în public şi să le confişte acestora dispozitivele, la câteva ore după ce preşedintele Rodrigo Duterte a anunţat că va interzice această practică denu"/>
  </head>
  <body>
    <article>
      <h1>Poliţia din Filipine a primit ordin să aresteze persoanele care utilizează ţigarete electronice în public</h1>
      <address><time datetime="2019-11-20T10:33:52+00:00">20 Nov 2019, 10:33</time> by <a rel="author">PUBLIKA.MD</a></address>
      <p>Poliţia din Filipine a primit miercuri ordin să aresteze persoanele care utilizează ţigarete electronice în public şi să le confişte acestora dispozitivele, la câteva ore după ce preşedintele Rodrigo Duterte a anunţat că va interzice această practică denumită ''vaping'', potrivit AFP.<br/><br/>Şeful statului a anunţat marţi seară că urmează să instituie măsura interdicţiei, calificând ţigareta electronică drept "toxică" şi spunând că difuzează "produse chimice" în corpul celor care o utilizează.<br/><br/>Preşedintele filipinez a ameninţat apoi că va aresta pe oricine utilizează ţigarete electronice în public în Filipine, ţara cu una dintre cele mai severe legislaţii împotriva fumatului din Asia.<br/><br/><b>Fost fumător, Duterte este cunoscut pentru campania sa foarte violentă de luptă împotriva stupefiantelor, pe care a lansat-o după câştigarea alegerilor în 2016. Totodată, a înăsprit considerabil interdicţiile care vizează fumatul în locurile publice.</b><br/><br/>Invocând "ordinul preşedintelui", comandantul poliţiei filipineze a ordonat "tuturor unităţilor de poliţie de pe întreg teritoriul ţării să pună în aplicare imediat interdicţia referitoare la ţigaretele electronice şi să se asigure că toţi contravenienţii sunt arestaţi", potrivit unui comunicat.<br/><br/>Ministrul Sănătăţii din Filipine a vorbit recent despre spitalizarea unei adolescente de 16 ani din cauza unei leziuni pulmonare, caz prezentat ca având legătură directă cu ţigareta electronică.<br/><br/>Într-un raport publicat în iulie, Organizaţia Mondială a Sănătăţii (OMS) a estimat că ţigaretele electronice sunt "incontestabil nocive" şi că nu pot fi recomandate ca instrumente utile în demersul renunţării la fumat, scrie <a href="https://www.agerpres.ro/mondorama/2019/11/20/filipine-politia-a-primit-ordin-sa-aresteze-persoanele-care-utilizeaza-tigarete-electronice-in-public--406132">agerpres.ro</a>.<br/><br/>Autorităţile sanitare americane au clasificat la rândul lor ţigaretele electronice ca fiind "periculoase" pentru tineri în contextul în care numărul liceenilor care practică vapingul a crescut de aproape două ori în această ţară între 2017 şi 2018.<br/><br/>India a interzis recent importul, comercializarea, producţia şi publicitatea la ţigaretele electronice. Această practică este de asemenea interzisă în Brazilia, Singapore şi în Thailanda.</p>
    </article>
  </body>
</html>