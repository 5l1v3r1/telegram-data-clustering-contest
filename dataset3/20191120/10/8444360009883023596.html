<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/topikes-eidhseis/patra-apozimiosi-170-000-eyro-gia-to-paidaki-pou-tyflothike-sto-karnavali-poios-kaleitai-na-plirosei/2919672/"/>
    <meta property="og:site_name" content="Newsit.gr"/>
    <meta property="article:published_time" content="2019-11-20T10:39:11+00:00"/>
    <meta property="og:title" content="Πάτρα: Αποζημίωση 170.000 ευρώ για το παιδάκι που τυφλώθηκε στο καρναβάλι – Ποιος καλείται να πληρώσει…"/>
    <meta property="og:description" content="Το ατύχημα που σημειώθηκε στην τελετή έναρξης του Πατρινού καρναβαλιού το 2014, όταν ένα αγόρι 11 χρονών τότε, τραυματίστηκε από πυροτέχνημα είχε απασχολήσει όχι μόνο την Πάτρα αλλά και το πανελλήνιο..."/>
  </head>
  <body>
    <article>
      <h1>Πάτρα: Αποζημίωση 170.000 ευρώ για το παιδάκι που τυφλώθηκε στο καρναβάλι – Ποιος καλείται να πληρώσει…</h1>
      <h2>Το ατύχημα που σημειώθηκε στην τελετή έναρξης του Πατρινού καρναβαλιού το 2014, όταν ένα αγόρι 11 χρονών τότε, τραυματίστηκε από πυροτέχνημα είχε απασχολήσει όχι μόνο την Πάτρα αλλά και το πανελλήνιο...</h2>
      <address><time datetime="2019-11-20T10:39:11+00:00">20 Nov 2019, 10:39</time> by <a rel="author">Newsit Newsroom</a></address>
      <p>Το Πρωτοδικείο Πατρών στο οποίο προσέφυγε η οικογένεια του παιδιού, ζητώντας αποζημίωση για την τύφλωσή του, επιδίκασε αποζημίωση 170.000 ευρώ. Από το ατύχημα το παιδί έχασε το 90% της όρασής του από το αριστερό μάτι.</p>
      <p>Το δικαστήριο υποχρεώνει τον πυροτεχνουργό της εταιρείας που ήταν υπεύθυνος για τη ρίψη των ελαττωματικών πυροτεχνημάτων να πληρώσει το παραπάνω ποσό στην οικογένεια του παιδιού.</p>
      <p>Σύμφωνα με το σκεπτικό της απόφασης ο πυροτεχνουργός δεν έλαβε τα νόμιμα μέτρα για την πρόληψη τυχόν αυχήματος και την προστασία όσων παρακολουθούσαν την εκδήλωση.</p>
      <p>Όπως αναφέρεται στην απόφαση, στα πυροτεχνήματα είχε εισχωρήσει υγρασία με αποτέλεσμα τον εκσφενδονισμό κατά τη ρίψη τους θραυσμάτων που τραυμάτισαν βαρύτατα τον 11χρονο.</p>
      <p>Αυτό σύμφωνα με την απόφαση, θα μπορούσε να αποφευχθεί αν τα πυροτεχνήματα είχαν ελεγχθεί παραμονές της εκδήλωσης και όχι τρεις μήνες πριν που είχε γίνει η παραλαβή τους από την Κίνα.</p>
      <p>Ως προς το ποινικό σκέλος της υπόθεσης ο πυροτεχνουργός είχε καταδικαστεί σε 2 χρόνια και 11 μήνες φυλάκιση αλλά άσκησε έφεση.</p>
      <p>Πηγή: Εφημερίδα Πελοπόννησος, <a href="https://www.thebest.gr/article/558534-apozimiosi-170-000-euro-gia-ton-11chrono-pou-echase-to-mati-tou-apo-ta-purotechnimata-sto-patrino-karnabali-tou-2014">thebest.gr</a></p>
    </article>
  </body>
</html>