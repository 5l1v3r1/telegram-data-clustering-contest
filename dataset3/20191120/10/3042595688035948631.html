<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/rekordavskoging---vil-endre-kloden-for-alltid/71823453"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T10:04:15+00:00"/>
    <meta property="og:title" content="Rekordavskoging: - Vil endre kloden for alltid"/>
    <meta property="og:description" content="Avskogingen av Amazonas i år tilsvarer nesten to fotballbaner med skog i minuttet - og er nå på sitt høyeste punkt på hele ti år, ifølge ferske tall."/>
  </head>
  <body>
    <article>
      <h1>Rekordavskoging: - Vil endre kloden for alltid</h1>
      <h2>Avskogingen av Amazonas i år tilsvarer nesten to fotballbaner med skog i minuttet - og er nå på sitt høyeste punkt på hele ti år, ifølge ferske tall.</h2>
      <address><time datetime="2019-11-20T10:04:15+00:00">20 Nov 2019, 10:04</time> by <a rel="author">Marte Klausen</a></address>
      <p>Avskoging av verdens største regnskog har nå nådd sitt høyeste punkt siden 2008, ifølge statlig informasjon som nylig ble sluppet. Det melder <a href="https://www.theguardian.com/environment/2019/nov/18/amazon-deforestation-at-highest-level-in-a-decade">The Guardian</a>.</p>
      <p>De ferske tallene viser at 10 000 kvadratkilometer har gått tapt fra begynnelsen av året og fram til august, og at avskogingen av jordas største karbonlager dermed har nådd tiårets høydepunkt.</p>
      <h3>To fotballbaner i minuttet</h3>
      <p>Tallene er hentet inn med informasjon fra satellittsystemet «Prodes» som regnes som det mest konservative målingsinstrumentet for avskoging.</p>
      <p>Selv om tallene fra denne ikke er like høye som de fra satellittsystemet «Deter», viser de likevel en oppadstigende trend som Brasils president Jair Bolsonaro tidligere har kalt løgn - og som den tidligere lederen for romfartsinstituttet <a href="https://www.dagbladet.no/nyheter/de-skal-do-i-gatene-som-kakerlakker/71464118">fikk sparken</a> for å advare mot.</p>
      <p>
        <b>Fra begynnelsen av året og fram til 30. juli 2019 gikk 9762 kvadratkilometer regnskog tapt til sammen. Dette er en økning på 28.5 prosent i løpet av de siste 12 månedene, ifølge Det brasilianske romfartsforskningsinstituttet INPE.</b>
      </p>
      <p>Dette tilsvarer nesten to fotballbaner i minuttet. Det er det raskeste Amazonas har blitt avskoget siden 2008, og skyver Brasil langt unna målene for reduksjon av karbonutslipp som ble vedtatt i Parisavtalen.</p>
      <h3>- Politisk skapt miljøkatastrofe</h3>
      <p>Avskogingen av den enorme regnskogen har <a href="https://www.dagbladet.no/nyheter/sier-nei-til-amazonas-hjelp/71530897">skutt fart</a> siden Jair Bolsonaro tok over presidentembetet.</p>
      <p>Generalsekretær i Regnskogfondet, Øyvind Eggen, understreker overfor Dagbladet at det først er nå man ser konsekvensene av den nye politikken i Brasil.</p>
      <p>
        <b>- Tallene viser en massiv økning, men når man ser på de månedlige tallene bak de årlige tallene er det enda mer dramatisk for størsteparten av økningen skjedde faktisk de to siste månedene, sier Eggen.</b>
      </p>
      <p>Han understreker at grafen ser ut som en hockeykølle som går rett til værs, og at <a href="https://www.dagbladet.no/nyheter/nye-rystende-amazonas-bilder/71523643">skogbrannene som herjet Amazonas</a> i høst bare kommer til å ta seg opp de neste åra med mindre det blir en endring i politikken underveis.</p>
      <p>- Dette er jo en rent politisk skapt miljøkatastrofe, det er et direkte resultat av politikken fra Brasils president, slår generalsekretæren fast.</p>
      <p>Etter at Bolsonaro tok over roret i januar har han nemlig uttalt at lover og regler knyttet til avskoging ikke skal gjelde, skriver <a href="https://www.nytimes.com/2019/07/28/world/americas/brazil-deforestation-amazon-bolsonaro.html">The New York Times</a>.</p>
      <p>- Dermed tar folk seg til rette. Det er politisk skandaløst i Brasil, og setter hele kloden i fare. Hvis ikke dette stanses, vil Bolsonaro ha endret kloden for alltid, advarer Eggen.</p>
      <h3>- Ingen overraskelse</h3>
      <p>Klimagrupper i Brasil er også helt klare på hvem de mener har skylda i den dramatiske økningen: Regjeringen har ansvar for hver eneste centimeter økning fordi de har svekket klimatiltak, støttet avskoging og oppmuntret landgrabbing.</p>
      <p>
        <b>- Det er ingen overraskelse at dette skjer. Presidenten har forsvart klimakriminalitet og straffrihet, sier Adriana Ramos fra Instituttet for sosiomiljø i Brasil, ifølge The Guardian.</b>
      </p>
      <p>Observatorium for klimaovervåkning i landet framhever at denne økningen er den tredje høyeste i historien, etter 1995 og 1998, og at den sannsynligvis kommer til å fortsette å stige.</p>
      <p>- Forslag som å legalisere landgrabbing, gruvedrift og gårdsdrift på land som tilhører urfolk, i tillegg til å redusere lisenskravene for ny infrastruktur, viser at de neste åra bare kommer til å bli verre, sier Carlos Rittl, lederen for Observatorium for klimaovervåkning.</p>
      <p>Han understreker at spørsmålet framover blir hvor lenge Brasils sine handelspartnere kommer til å stole på løftene som blir gitt om bærekraftighet og samsvar med Parisavtalen etter dette.</p>
      <h3>Viktig posisjon i Brasil</h3>
      <p>For å redusere avskogingen og bremse den voldsomme utviklingen som er i ferd med å skje, er Eggen helt klar på hva både Norge og resten av verden er nødt til å gjøre:</p>
      <p>- I Brasil lytter man til hva det internasjonale samfunnet har å si, og her har jo vi en rolle. Norge er et større land sett fra Brasil enn sett fra Europa fordi vi har en viktig posisjon i Brasil både med tanke på regnskogen og spesielt med tanke på næringsliv.</p>
      <p>Dermed trenger vi et samla norsk engasjement for å påvirke Brasils politikk, slår Eggen fast.</p>
      <p>President Bolsonaro har ikke kommentert de siste tallene, ifølge <a href="https://www.bbc.com/news/world-latin-america-50459602">BBC</a>.</p>
    </article>
  </body>
</html>