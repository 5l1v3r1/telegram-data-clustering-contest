<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dainiksaveratimes.com/national/haryana/news/aidso-burnt-effigy-of-central-government-262706"/>
    <meta property="og:site_name" content="Dainik Savera Times"/>
    <meta property="article:published_time" content="2019-11-20T10:01:10+00:00"/>
    <meta property="og:title" content="ए.आई.डी.एस.ओ. ने केन्द्र सरकार का फूंका पुतला"/>
    <meta property="og:description" content="रोहतक: ए.आई.डी.एस.ओ. ने पुलिस द्वारा जे.एन.यू. के छात्रों पर किए गए लाठीचार्ज के विरोध में मदवि के गेट के सामने केंद्र सरकार का पुतला फूंका और जमकर सरकार के खिलाफ नारेबाजी की। प्रदर्शनकारी छात्रों का कहना है कि सरकार शिक्षा देने की अपनी अनिवार्य जिम्मेदारी से पल्ला झाड़ रही है और साथ ही पूंजीपतियों को फायदा पहुंचाने के लिए शिक्षा का निजीकरण व व्यापारीकरण किया जा रहा है, जिसे छात्र किसी कीमत पर सहन नहीं करेंगे। मंगलवार को ए.आई.डी.एस.ओ. के प्रदेश अध्यक्ष हरीश कुमार के नेतृत्व में काफी संख्या में छात्र एमडीयू के गेट के बाहर एकत्रित हुए और केन्द्र सरकार का पुतला फूंका।"/>
  </head>
  <body>
    <article>
      <h1>ए.आई.डी.एस.ओ. ने केन्द्र सरकार का फूंका पुतला</h1>
      <address><time datetime="2019-11-20T10:01:10+00:00">20 Nov 2019, 10:01</time> by <a rel="author">bhavnajoshi</a></address>
      <p>रोहतक: ए.आई.डी.एस.ओ. ने पुलिस द्वारा जे.एन.यू. के छात्रों पर किए गए लाठीचार्ज के विरोध में मदवि के गेट के सामने केंद्र सरकार का पुतला फूंका और जमकर सरकार के खिलाफ नारेबाजी की। प्रदर्शनकारी छात्रों का कहना है कि सरकार शिक्षा देने की अपनी अनिवार्य जिम्मेदारी से पल्ला झाड़ रही है और साथ ही पूंजीपतियों को फायदा पहुंचाने के लिए शिक्षा का निजीकरण व व्यापारीकरण किया जा रहा है, जिसे छात्र किसी कीमत पर सहन नहीं करेंगे। मंगलवार को ए.आई.डी.एस.ओ. के प्रदेश अध्यक्ष हरीश कुमार के नेतृत्व में काफी संख्या में छात्र एमडीयू के गेट के बाहर एकत्रित हुए और केन्द्र सरकार का पुतला फूंका।</p>
      <p>हरीश कुमार ने बताया कि जे.एन.यू. में हॉस्टल फीस में भारी बढ़ोतरी को वापस लेने की मांग को लेकर छात्र आंदोलनरत है, लेकिन सरकार छात्रों की समस्याएं सुनने की बजाए पुलिस द्वारा छात्रों पर लाठीचार्ज करवा कर उनका वउत्पीड़न कर रही है। पुलिस द्वारा लाठीचार्ज से बड़ी संख्या में छात्र गंभीर रूप से घायल होकर अस्पताल में भर्ती है। उन्होंने कहा कि केंद्र सरकार द्वारा लाया गया राष्ट्रीय शिक्षा निति 2019 का ड्राफ्ट शिक्षा को व्यापर बनाने वाला है, जिसकी एक झलक का जेएनयू ज्वलंत उदाहरण है। ग्रांट सिस्टम को लोन सिस्टम में बदला जा रहा है। उन्होंने कहा कि छात्र अपनी फीस के भुगतान में विफलता के कारण आत्महत्या कर रहे हैं। </p>
      <p>शिक्षा के निजीकरण और व्यावसायीकरण की नीति के डिजाइन को विभिन्न केंद्रीय और राज्य सरकारों द्वारा लागू कर शिक्षा क्षेत्र को निवेश के आकर्षक क्षेत्र के रूप में विकसित किया जा रहा है। उन्होंने कहा कि शिक्षा हमारी अधिकांश आबादी के लिए एक सपने जैसी होती जा रही है। उन्होंने दोषी पुलिस कर्मियों के खिलाफ कारवाई करने व जेएनयू में होस्टल की फीस में भारी बढ़ोतरी को तुरंत वापस लेने की मांग की। प्रदर्शनकारियों में उमेश, राजेश कुमार, राहुल, गोविंद सिंह, शिवदीप, दीपक, धर्मेंदर, अजीत, अंशुल, रमन, छबील, अमित, राजेश प्रमुख रूप से शामिल रहे।</p>
      <blockquote>DainikSavera APP डाउनलोड करें। <a href="https://play.google.com/store/apps/details?id=com.readwhere.whitelabel.dainiksavera">ANDROID</a> लिंक और <a href="https://itunes.apple.com/in/app/dainik-savera-times/id954789238?mt=8">iOS</a></blockquote>
      <p><b>Web Title:</b> A.I.D.S.O. Burnt effigy of central government</p>
    </article>
  </body>
</html>