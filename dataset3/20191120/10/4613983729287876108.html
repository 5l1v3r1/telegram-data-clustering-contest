<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/business/robinhood-debyutira-v-evropa.html"/>
    <meta property="og:site_name" content="Money.bg"/>
    <meta property="article:published_time" content="2019-11-20T10:42:00+00:00"/>
    <meta property="og:title" content="Robinhood дебютира в Европа"/>
    <meta property="og:description" content="От 2020 година"/>
  </head>
  <body>
    <article>
      <h1>Robinhood дебютира в Европа</h1>
      <address><time datetime="2019-11-20T10:42:00+00:00">20 Nov 2019, 10:42</time> by <a rel="author" href="https://money.bg/author/mina-stoycheva" target="_blank">Мина Стойчева</a></address>
      <p>Платформата за търговия на акции без комисионни Robinhood за първи път ще излезе от Щатите и ще се появи в родината на истинския Робинхуд - Великобритания. Финтех компанията, чийто съосновател е българин, ще дебютира на пазара на Острова през първото тримесечие на 2020 година, съобщава Fortune.</p>
      <p>Robinhood е основана през 2013 година като тя предоставя на потребителите в САЩ възможност да търгуват на фондовия пазар, без да заплащат за това комисионни. В момента платформата има 6 милиона клиенти.</p>
      <p>Също така компанията от доста време вече е сред финтех еднорозите, като през 2018 година успя да надхвърли 5 милиарда долара. След последния рунд инвестиции, достигнал 323 милиона долара, старт-ъпът вече струва 7,6 милиарда долара.</p>
      <p>Решението компанията да дебютира във Великобритания идва след като тя получи разрешение от местния регулатор да оперира като брокер на британския пазар.</p>
      <p>Първоначално Robinhood няма да може да даде достъп на клиентите си там за директна търговия на Лондонската борса. Така те ще могат да купуват и продават акции на американския пазар.</p>
      <p>Това включва пакет ценни книжа на над 3500 компании, включително Amazon, Apple и Nike. Потребителите няма да плащат такса, за да обменят лирите в долари.</p>
      <p>Robinhood е основана преди 6 години от българина Владимир Тенев и неговия бизнес партньор Байджу Бат. Двамата се срещат в Станфордския университет. Преди да създадат тази компания те имат друга фирма - Chronos Research, която се предлага различни инструменти на хедж фондове и банки за изграждането на автоматизирани стратегии за търговия.</p>
      <p>Самият Влад, както го наричат в Щатите, е роден в България, но напуска страната като дете през 1992 година заедно с родителите си. Те и двамата работят за Световната банка и настояват синът им да продължи да се развива във финансовия сектор.</p>
      <p>През миналата година двамата попаднаха сред избора на уважаваното издание Fortune за най-успешните 40 предприемачи под 40 години.</p>
    </article>
  </body>
</html>