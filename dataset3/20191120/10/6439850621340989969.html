<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/462014/%E0%A6%B0%E0%A6%BE%E0%A6%9C%E0%A6%A7%E0%A6%BE%E0%A6%A8%E0%A7%80%E0%A6%A4%E0%A7%87-%E2%80%98%E0%A6%AC%E0%A6%A8%E0%A7%8D%E0%A6%A6%E0%A7%81%E0%A6%95%E0%A6%AF%E0%A7%81%E0%A6%A6%E0%A7%8D%E0%A6%A7%E0%A7%87%E2%80%99-%E0%A6%AE%E0%A6%BE%E0%A6%A6%E0%A6%95%E0%A7%87%E0%A6%B0-%E0%A6%86%E0%A6%B8%E0%A6%BE%E0%A6%AE%E0%A6%BF-%E0%A6%A8%E0%A6%BF%E0%A6%B9%E0%A6%A4"/>
    <meta property="og:site_name" content="Daily Janakantha"/>
    <meta property="article:published_time" content="2019-11-20T10:47:00+00:00"/>
    <meta property="og:title" content="রাজধানীতে ‘বন্দুকযুদ্ধে’ মাদকের আসামি নিহত"/>
    <meta property="og:description" content="অনলাইন রিপোর্টার ॥ রাজধানীর হাজারীবাগে র‌্যাবের সঙ্গে কথিত বন্দুকযুদ্ধে মাদক মামলার এক আসামি নিহত হয়েছেন। বুধবার ভোররাতে হাজারীবাগের শিকদার মেডিকেলের সামনের সড়কে র‌্যাবের একটি চেকপোস্টে গোলাগুলির ওই ঘটনা ঘটে বলে র‌্যাব-২ এর কোম্পানি কমান্ডার শেখ নাজমুল আরেফীনের ভাষ্য। নিহত নাদিম বাহাদুরের (৩৮) বাড়ি শরীয়তপুরে। ঢাকায় তিনি হাজারীবাগ ..."/>
  </head>
  <body>
    <article>
      <h1>রাজধানীতে ‘বন্দুকযুদ্ধে’ মাদকের আসামি নিহত</h1>
      <address>
        <time datetime="2019-11-20T10:47:00+00:00">20 Nov 2019, 10:47</time>
      </address>
      <figure>
        <img src="http://www.dailyjanakantha.com/files/201911/1574250420_02.jpg"/>
      </figure>
      <p>অনলাইন রিপোর্টার ॥ রাজধানীর হাজারীবাগে র‌্যাবের সঙ্গে কথিত বন্দুকযুদ্ধে মাদক মামলার এক আসামি নিহত হয়েছেন।</p>
      <p>বুধবার ভোররাতে হাজারীবাগের শিকদার মেডিকেলের সামনের সড়কে র‌্যাবের একটি চেকপোস্টে গোলাগুলির ওই ঘটনা ঘটে বলে র‌্যাব-২ এর কোম্পানি কমান্ডার শেখ নাজমুল আরেফীনের ভাষ্য।</p>
      <p>নিহত নাদিম বাহাদুরের (৩৮) বাড়ি শরীয়তপুরে। ঢাকায় তিনি হাজারীবাগ এলাকায় থাকতেন। তার বিরুদ্ধে থানায় মাদক আইনের নয়টি মামলা রয়েছে বলে তথ্য দিয়েছে র‌্যাব।</p>
      <p>নাজমুল আরেফীন বলেন, রাতে শিকদার মেডিকেলের সামনে চেকপোস্ট বসিয়ে র‌্যাবের তল্লাশি চলছিল। ভোর সোয়া ৪টার দিকে একটি মোটরসাইকেল আসতে দেখে কর্তব্যরত র‌্যাব সদস্যরা থামার সংকেত দেন।</p>
      <p>“কিন্তু মোটরসাইকেল আরোহীরা না থেমে র‌্যাবকে লক্ষ্য করে গুলি করে। র‌্যাব পাল্টা গুলি চালালে একজন গুলিবিদ্ধ হয়। আরেকজন তখন মোটরসাইকেল নিয়ে পালিয়ে যায়।”</p>
      <p>আহত ওই ব্যক্তিকে ঢাকা মেডিকেল কলেজ হাসপাতালে নেওয়া হলে কর্তব্যরত চিকিৎসক তাকে মৃত ঘোষণা করেন।</p>
      <p>পরে নিহতের সঙ্গে থাকা আইডি কার্ড থেকে তার নাম-পরিচয় জানা যায় বলে নাজমুল আরেফীনের ভাষ্য।</p>
      <p>তিনি বলেন, ঘটনাস্থলে একটি পিস্তল, চার রাউন্ড গুলি ও ‘বেশকিছু’ মাদক পাওয়া গেছে।</p>
    </article>
  </body>
</html>