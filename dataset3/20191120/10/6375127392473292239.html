<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://journal.com.ph/news/provincial/doh-sa-cl-nagbabala-sa-sakit-na-meningo"/>
    <meta property="og:site_name" content="Journal Online"/>
    <meta property="article:published_time" content="2019-11-20T10:08:54+00:00"/>
    <meta property="og:title" content="DoH sa CL nagbabala sa sakit na meningo"/>
    <meta property="og:description" content="Ayon kay Central Luzon DoH Regional Director Cesar Cassion, ang meningococcemia ay isang uri ng impeksyon sa dugo na mabilis kumalat sa katawan ng tao at maaaring makamatay, dulot ng bakteryang Neisseria meningitidis."/>
  </head>
  <body>
    <article>
      <h1>DoH sa CL nagbabala sa sakit na meningo</h1>
      <address><time datetime="2019-11-20T10:08:54+00:00">20 Nov 2019, 10:08</time> by <a rel="author" href="https://journal.com.ph/authors/christian-d-supnad" target="_blank">Christian D. Supnad</a></address>
      <h3>Nagbabala ang Department of Health sa publiko laban sa sakit na meningococcemia.</h3>
      <p>Ayon kay Central Luzon DoH Regional Director Cesar Cassion, ang meningococcemia ay isang uri ng impeksyon sa dugo na mabilis kumalat sa katawan ng tao at maaaring makamatay, dulot ng bakteryang Neisseria meningitidis.</p>
      <p>Aniya, maaari itong maipasa ng isang taong may impeksyon sa iba sa pamamagitan ng pakikipaghalikan, pag-ubo, pagbahing, pagdura, o paggamit ng mga kubyertos na ginamit ng taong may impeksyon.</p>
      <p>Sa Gitnang Luzon, may 16 hinihinalang kaso ng meningococcemia na iniulat at siyam na pagkamatay mula Enero hanggang Nobyembre 11, 2019.</p>
      <p>Ayon kay DoH Regional Epidemiology and Surveillance Unit o RESU Head Jessie Fantone, mahirap sugpuin ang naturang sakit dahil mabilis ang epekto nito sa tao na maaring tumagal lamang ng ilang araw o oras, at lahat ay maaaring maging carrier ng bakterya.</p>
      <p>Gayunpaman, tiniyak ng DoH na sa kabila ng mga katangian nito, maiiwasan ang meningococcemia.</p>
      <p>Upang iwasan ito, pinaalalahanan ng DoH ang publiko na umiwas sa mga matataong lugar, gayundin ang pakikisalamuha sa taong may impeksyon, at ang paggamit ng mga kasangkapang ginamit ng taong may sakit nito.</p>
      <p>Idinagdag ni Fantone na mahalaga din ang kalinisan ng kapaligiran, wasto at palagiang paghuhugas ng kamay, at pagtatakip ng bibig kapag umuuboÂ  upang maiwasan ang pagkalat ng naturang sakit.</p>
      <p>Mahalaga din aniya ang wastong nutrisyon, regular na ehersisyo, at pag-iwas sa paninigarilyo at pag-inom ng alak upang mapalakas ang pangangatawan at makaiwas sa meningococcemia.</p>
      <p>Tiniyak din ng DoH sa publiko na pinapalakas nila ang kanilang pagmomonitor sa naturang sakit at pagbibigay ng prophylaxis sa mga ospital na may mga hinihinalang kaso ng meningococcemia.</p>
      <p>Ilan sa mga sintomas nito ang pagkakaroon ng lagnat, pag-ubo, pamamaga ng lalamunan, rashes, at malalang sugat sa balat na maaring humantong sa pagkabulok ng laman. Sa malalang kaso, maaari itong humantong sa kamatayan.</p>
    </article>
  </body>
</html>