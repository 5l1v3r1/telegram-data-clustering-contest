<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622469/%D8%AD%D9%85%D8%A7%DB%8C%D8%AA-%D8%B4%D9%88%D8%B1%D8%A7%DB%8C-%D8%B3%DB%8C%D8%A7%D8%B3%D8%AA%DA%AF%D8%B0%D8%A7%D8%B1%DB%8C-%D8%A7%D8%A6%D9%85%D9%87-%D8%AC%D9%85%D8%B9%D9%87-%D8%A7%D8%B2-%D8%AF%D9%88%D9%84%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-20T10:41:00+00:00"/>
    <meta property="og:title" content="حمایت شورای سیاستگذاری ائمه جمعه از دولت"/>
    <meta property="og:description" content="شورای سیاستگذاری ائمه جمعه کشور طی اطلاعیه‌ای اعلام کرد که علی رغم نقدهایی که به روش اطلاع رسانی و فرآیند اعتمادسازی و اقناع از سوی دولت در بحث سهمیه بندی بنزین داشته و دارند اما از آن منوط به اینکه موجب تشدید گرانی کالاهای اساسی نشود،پشتیبانی می‌کنند."/>
  </head>
  <body>
    <article>
      <h1>حمایت شورای سیاستگذاری ائمه جمعه از دولت</h1>
      <address>
        <time datetime="2019-11-20T10:41:00+00:00">20 Nov 2019, 10:41</time>
      </address>
      <p>
        <i>شورای سیاستگذاری ائمه جمعه کشور طی اطلاعیه‌ای اعلام کرد که علی رغم نقدهایی که به روش اطلاع رسانی و فرآیند اعتمادسازی و اقناع از سوی دولت در بحث سهمیه بندی بنزین داشته و دارند اما از آن منوط به اینکه موجب تشدید گرانی کالاهای اساسی نشود،پشتیبانی می‌کنند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>متن اطلاعیه شورای سیاستگذاری ائمه جمعه کشور به شرح ذیل است:</p>
      <p>ملت رشید و صبور ایران</p>
      <p>آنچه که طی روزها و شب های گذشته در فضای ناامنی‌ها مشاهده شد و ابعاد وسیع تخریب سازمان یافته اموال و اماکن دولتی و مذهبی و تعرض به جان و مال هموطنان در برخی مناطق کشور، به وضوح استعداد و آمادگی قبلی دشمن را برای به میدان فرستادن گروه های آموزش دیده و موج سواری بر جریان طبیعی و قابل درک اعتراضات مردمی نشان می دهد.</p>
      <p>همان‌گونه که ملاحظه نمودید، در عمل به سیره رهبر معظم انقلاب اسلامی(مد ظله العالی)، آحاد ائمه جمعه که خود از طبقه متوسط جامعه هستند و در متن مردم، فشارهای تورمی و مشکلات معیشتی را کاملاً لمس و درک می‌کنند، علی رغم نقدهایی که به روش اطلاع رسانی و فرآیند اعتمادسازی و اقناع از سوی دولت محترم داشته و دارند، اصل برداشتن گامی مهم، اساسی، ضروری و اجتناب ناپذیر در راستای اصلاحات اقتصادی و کاهش یارانه مستقیم بنزین را که از پشتوانه ی کارشناسی و مصوبه جلسه سران قوا برخوردار بوده و در نهایت، به نفع اقشار آسیب پذیر خواهد بود، منوط به اینکه موجب تشدید گرانی کالاهای اساسی نشود، مورد پشتیبانی قرار دادند.</p>
      <p>ائمه جمعه در اقصی نقاط کشور، با حضور میدانی در میان مردم معترض و نگران، تلاش کردند با ایجاد دلگرمی و آرامش، همدلانه و مسئولانه، سهم و تکلیف خود را در ایجاد امنیت و صیانت از جان و مال هموطنان ادا کنند و مرز اعتراضات هنجار را از اغتشاش و تخریب و غارت و تعرض توسط اوباش و وابستگان به سرویس های بیگانه، که ابایی از آتش زدن مسجد و قرآن و توهین به مقدسات ندارند، شفاف و پررنگ کنند.</p>
      <p>اکنون که به صورت خودجوش و با ابتکار عمل جوانان غیور و مردم فهیم، روند برپایی راهپیمایی‌های اعتراضی نسبت به غارتگری و تخریب و ناامنی آغاز شده است، ائمه جمعه کشور بر خود فرض می دانند ضمن حمایت از این اقدام به هنگام و مؤثر، دوش به دوش اقشار مختلف، حق طبیعی مردم برای برخورداری از امنیت را مطالبه کنند و فریاد بزنند و باقیمانده آثار طراحی مذبوحانه نفوذی ها و فرصت طلبان را به واسطه ی حضور پرشور سلایق مختلف در صحنه، که در حق برخورداری از امنیت با یکدیگر متحد و منسجم هستند، بزدایند و فضای منطق و عقلانیت را جایگزین احساسات و هیجانات نمایند، تا صدای اعتراض و دغدغه ی پاکیزه و بی آلایش مردم، در عربده مستانه معاندین گم نشود.</p>
      <p>در پایان، لازم است از نیروهای جان بر کف انتظامی، امنیتی و داوطلب که مخلصانه و مجاهدانه، با حداکثر رأفت اسلامی، اما با اقتدار و تدبیر به میدان آمدند و میان اعتراضات مردمی و اغتشاشات هدفمند، به منظور تخریب و غارت تفاوت قائل شدند، قدرشناسی شود.</p>
    </article>
  </body>
</html>