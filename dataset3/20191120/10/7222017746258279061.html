<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tennis24.gr/fenterer-den-kano-skepseis-aposyrsis/"/>
    <meta property="og:site_name" content="Tennis24"/>
    <meta property="article:published_time" content="2019-11-20T10:50:35+00:00"/>
    <meta property="og:title" content="Φέντερερ: “Δεν κάνω σκέψεις απόσυρσης”"/>
    <meta property="og:description" content="Στο μυαλό του Ρότζερ Φέντερερ δεν στριφογυρίζει η συνταξιοδότηση από το τένις όσο μένει υγιής και το απολαμβάνει   Στη Λατινική Αμερική βρίσκεται ο Ρότζερ Φέντερερ για μια σειρά φιλικών αγώνων με τον Αλεξάντερ Ζβέρεφ τα οποία έχουν προκαλέσει φρενίτιδα ενθουσιασμού στους θαυμαστές του. Ο 38χρονος Ελβετός, παραδέχθηκε πως υπολόγιζε ότι θα παίζει τένις μέχρι […]"/>
  </head>
  <body>
    <article>
      <h1>Φέντερερ: “Δεν κάνω σκέψεις απόσυρσης”</h1>
      <address>
        <time datetime="2019-11-20T10:50:35+00:00">20 Nov 2019, 10:50</time>
      </address>
      <h3>Στο μυαλό του Ρότζερ Φέντερερ δεν στριφογυρίζει η συνταξιοδότηση από το τένις όσο μένει υγιής και το απολαμβάνει</h3>
      <p>Στη Λατινική Αμερική βρίσκεται ο Ρότζερ Φέντερερ για μια σειρά φιλικών αγώνων με τον Αλεξάντερ Ζβέρεφ τα οποία έχουν προκαλέσει φρενίτιδα ενθουσιασμού στους θαυμαστές του.</p>
      <p>Ο 38χρονος Ελβετός, παραδέχθηκε πως υπολόγιζε ότι θα παίζει τένις μέχρι τα 35-36 όμως τώρα δεν σκέφτεται καθόλου την απόσυρση και ξεκαθάρισε ότι θα συνεχίσει να παίζει τένις όσο είναι υγιής και χαίρεται με τη ζωή του στο tour.</p>
      <p>“Η απόσυρσή μου σχετίζεται με την υγεία μου. Αυτή τη στιγμή, δεν βλέπω τον λόγο να αποσυρθώ. Δεν σκεφτόμουν ποτέ ότι θα συνεχίσω να παίζω μετά τα 35-36 όμως είμαι εδώ. Το σώμα μου είναι μια χαρά. Δεν μπορώ να προβλέψω πότε θα σταματήσω” είπε χαρακτηριστικά ο Φέντερερ από το Μπουένος Άιρες όπου βρέθηκε στην αρχή της εβδομάδας.</p>
      <p>Ο Βασιλιάς θα αντιμετώπιζε τον Χουάν Μάρτιν Ντελ Πότρο σε φιλικό στην Αργεντινή, όμως ο τραυματισμός του Πύργου δεν του επέτρεψε να αγωνιστεί, καθώς δεν είναι έτοιμος ακόμα.</p>
      <p>Μιλώντας για τον αντίπαλο που του στέρησε τον τίτλο στο US Open 2009, ο Φέντερερ είπε: “Το forehand του Ντελ Πότρο μου δημιουργούσε προβλήματα από το ξεκίνημα των αγώνων μας. Αν είχα το forehand του, θα ήμουν πολύ καλύτερος. Όπως και το backhand του Νταβίντ Ναλμπαντιάν. Ο Χουάν Μάρτιν είναι πολύ σημαντικός για το άθλημά μας. Του μίλησα και έμαθα για την κατάσταση του τραυματισμού του. Όλοι τον θέλουμε πίσω το συντομότερο. Ελπίζω να επιστρέψει και είμαι βέβαιος ότι θα έχει κι άλλες επιτυχίες”.</p>
      <p>Ο Ζβέρεφ που βρίσκεται στο πλευρό του Φέντερερ, σε αυτό το ταξίδι, μίλησε επίσης για την συνταξιοδότηση του Ελβετού.</p>
      <p>“Εμείς οι αντίπαλοί του, συνήθως χάνουμε από τον Ρότζερ αλλά δεν θέλουμε να αποσυρθεί. Τον θέλουμε να μείνει εδώ για όσο περισσότερο γίνεται στο tour, θέλουμε να τον έχουμε στα αποδυτήρια, στα εστιατόρια και απλά να είναι μαζί μας. Είναι σπουδαίος τύπος. Μόνο ο Ρότζερ μπορεί να απαντήσει για το πόσο θα κρατήσει. Για μένα, ήταν το είδωλό μου από μικρός. Ακόμα διασκεδάζω να παίζω μαζί του και να τον έχω κοντά μου”</p>
    </article>
  </body>
</html>