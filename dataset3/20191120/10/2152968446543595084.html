<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/20/pernichani-na-protest-iskat-ostavkata-na-upravitelia-na-vik-to.430210"/>
    <meta property="og:site_name" content="Dnes.bg"/>
    <meta property="article:published_time" content="2019-11-20T10:34:00+00:00"/>
    <meta property="og:title" content="Перничани на протест, искат оставката на управителя на ВиК-то"/>
    <meta property="og:description" content="Режимът за спиране и пускане на водата не се спазва, твърдят те | Dnes.bg"/>
  </head>
  <body>
    <article>
      <h1>Перничани на протест, искат оставката на управителя на ВиК-то</h1>
      <h2>Режимът за спиране и пускане на водата не се спазва, твърдят те</h2>
      <address><time datetime="2019-11-20T10:34:00+00:00">20 Nov 2019, 10:34</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Два дни след като започна водният режим в Перник, жители се оплакаха, че ВиК дружеството не спазва режима за спиране и пускане на водата. Перничани решиха да излязат на протест и заедно да попитат кой ще понесе отговорност за създалата се ситуация.</p>
      <p>Протестиращите искат оставката на управителя на ВиК Перник, който според тях отклонява пари и трябва да поеме отговорността за кризата.</p>
      <p>Надя Димова, която е един от организаторите на протеста, заяви пред <a href="https://www.bgonair.bg/"><b>Bulgaria ON AIR,</b></a> че водният режим категорично не се спазва. Като доказателство за това тя е заснела видеа.</p>
      <p>Граждани показаха и справка, в която се твърди, че водата в града няма да стигне за повече от два месеца, след което Перник ще остане без вода.</p>
      <p>Причината за това е, че след въвеждането на режима разходът на вода не е намален.</p>
      <p>"Имаме нужда от бързи и адекватни решения. Режимът не се изпълнява, това е саботаж на предприетите мерки от страна на ВиК", казаха част от гражданите в ефира на "България сутрин".</p>
      <p>Хората на протеста настояват за спешно решаване на проблема и за изнасяне на информация на светло. Настояват и за публична среща с управителя на ВиК дружеството Иван Витанов.</p>
      <p> </p>
    </article>
  </body>
</html>