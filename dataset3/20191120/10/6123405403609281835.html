<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.affaritaliani.it/economia/alitalia-sciopero-stop-di-24-ore-dei-voli-il-13-dicembre-638353.html?ref=ig"/>
    <meta property="og:site_name" content="Affari Italiani"/>
    <meta property="article:published_time" content="2019-11-20T10:50:00+00:00"/>
    <meta property="og:title" content="Alitalia, sciopero: stop di 24 ore dei voli il 13 dicembre"/>
    <meta property="og:description" content="Sciopero nazionale di 24 ore del trasporto aereo venerdi' 13 dicembre. Lo hanno proclamato Filt Cgil, Fit Cisl, Uiltrasporti e Ugl Trasporto aereo. Alla..."/>
  </head>
  <body>
    <article>
      <h1>Alitalia, sciopero: stop di 24 ore dei voli il 13 dicembre</h1>
      <address>
        <time datetime="2019-11-20T10:50:00+00:00">20 Nov 2019, 10:50</time>
      </address>
      <p>Sciopero nazionale di 24 ore del trasporto aereo venerdi' 13 dicembre. Lo hanno proclamato Filt Cgil, Fit Cisl, Uiltrasporti e Ugl Trasporto aereo. Alla base della protesta, il perdurare della crisi di Alitalia, la situazione del comparto del trasporto aereo, per il quale i sindacati chiedono a tutte le aziende l'applicazione del contratto di settore, e il rifinanziamento del Fondo di Solidarieta' del trasporto aereo.</p>
      <p>Lo sciopero, che fa seguito a quello di 4 ore dello scorso 26 luglio, e' proclamato "a seguito della grave crisi che imperversa nel settore del Trasporto Aereo e per il proliferare di situazioni fallimentari, in alcuni casi della stessa impresa piu' volte nel tempo, come nella vicenda Alitalia. Permangono immutate - si legge nella proclamazione - tutte le problematiche che hanno determinato la crisi della principale compagnia italiana, ovvero il Gruppo Alitalia in amministrazione straordinaria, e non sussistono al momento certezze, al di la' delle dichiarazioni di intenti, circa il fatto che essa si possa concludere senza impatti sul fronte del lavoro, in termini di esuberi di lavoratori e lavoratrici e di paventati quanto insostenibili tagli al costo del lavoro, sia per i dipendenti diretti della compagnia che per quelli delle imprese dell'indotto, effetti inaccettabili" che i sindacati "ribadiscono ancora una volta di non voler minimamente accettare".<br/><br/>Alitalia "sta attualmente applicando la Cigs ad oltre 1000 lavoratori del personale di terra e di volo, oltre a presentare una serie di criticita' contrattuali non risolte", ricordano i sindacati, evidenziando che questo aggrava "un quadro gia' altamente critico in termini di incertezza rispetto al futuro aziendale ed al piano industriale della nuova Alitalia", su cui le quattro sigle "chiedono, inascoltate, da mesi l'avvio di un confronto". Oltre a questo, c'e' "la non piu' procrastinabile necessita' di dare finalmente corso ad una profonda riforma del comparto del Trasporto Aereo, intervenendo sulle asimmetrie competitive che penalizzano da anni le imprese italiane".<br/><br/>"Permane infine - concludono i sindacati - la necessita' di prevedere una adeguata e strutturale alimentazione del Fondo di Solidarieta' del Trasporto Aereo, in prospettiva dell'avvicinarsi di un altro possibile pesante aggravamento della crisi del settore". </p>
    </article>
  </body>
</html>