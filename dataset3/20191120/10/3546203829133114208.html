<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1274341322_Promenya_li_serialat_Koronata_obraza_na_britanskoto_kralsko_semeystvo"/>
    <meta property="og:site_name" content="webcafé"/>
    <meta property="article:published_time" content="2019-11-20T10:09:00+00:00"/>
    <meta property="og:title" content="Променя ли сериалът &quot;Короната&quot; образа на британското кралско семейство?"/>
    <meta property="og:description" content="Сериалът придава човешки облик на кралицата"/>
  </head>
  <body>
    <article>
      <h1>Променя ли сериалът "Короната" образа на британското кралско семейство?</h1>
      <address><time datetime="2019-11-20T10:09:00+00:00">20 Nov 2019, 10:09</time> by <a rel="author" href="https://www.webcafe.bg/author/id_26_Filmcafe" target="_blank">Filmcafe, по Би Би Си</a></address>
      <figure>
        <img src="https://images.webcafe.bg/2019/11/20/thecrownnetflix/1170x617.jpg"/>
        <figcaption>В трети сезон на "Короната" кралицата, вече играна от носителката на "Оскар" Оливия Колман, се бори с възрастта и с натиска, провокиран от сблъсъка на дълга с реалността.<cite>Снимка: © Netflix</cite></figcaption>
      </figure>
      <figure>
        <img src="https://images.webcafe.bg/2019/11/20/thecrownnetflix4/1170x780.jpg"/>
        <figcaption>В ролята е носителката на "Оскар" Оливия Колман</figcaption>
      </figure>
      <figure>
        <img src="https://images.webcafe.bg/2019/11/20/thecrownnetflix3/1170x780.jpg"/>
        <figcaption>Партнира й Тобиъс Мензис в ролята на принц Филип.</figcaption>
      </figure>
      <figure>
        <img src="https://images.webcafe.bg/2019/11/20/thecrownnetflix1/1170x779.jpg"/>
        <figcaption>Хелена Бонам Картър също се впуска в приключението, влизайки в образа на принцеса Маргарет.</figcaption>
      </figure>
      <figure>
        <img src="https://images.webcafe.bg/2019/11/20/thecrownnetflix2/1170x784.jpg"/>
        <figcaption>Вторият епизод от новия сезон "Маргаретология", се съсредоточава върху принцеса Маргарет и наистина представя нейнтата дилема - това винаги да е оставяна настрана и да няма истинска роля, но по начин, който хората усещат близък</figcaption>
      </figure>
      <figure>
        <img src="https://images.webcafe.bg/2019/11/20/thecrownnetflix5/1170x779.jpg"/>
        <figcaption>Според Дженър има нещо пристрастяващо в това да си представяш живота в Бъкингамския дворец отвътре и това вероятно събужда у зрителя симпатии към кралицата и принцеса Маргарет. "Ще бъде интересно да видим дали това ще промени и вижданията за принц Чарлз - може би една по-противоречива фигура", казва той.</figcaption>
      </figure>
      <p>В речта, с която отбеляза 40-годишнината от възкачването си на трона, британската кралица Елизабет II безцеремонно описва 1992 г. - годината, белязана от два кралски развода и детайлните мемоари на принцеса Даяна, както и от опустошителния пожар в замъка Уиндзор, като "annus horribilis" - ужасна година.</p>
      <p>Предстоят обаче и по-лоши времена. Пет години по-късно, на 31 август 1997 година, принцеса Даяна умира в автомобилна катастрофа. Забавената реакция на кралицата към случилото се и фактът, че тя не успява да се върне веднага от шотландския замък Балморал, карат пресата и обществото да я разпънат на кръст, а доверието в британската монархия достига най-ниската си точка.</p>
      <p>
        <b>22 години по-късно обстоятелствата са различни - скандалът винаги е на една ръка разстояние от кралското семейство, както стана ясно и от <a href="https://www.webcafe.bg/lifecafe/zhivotat/id_454792158_Aferata_Epstiyn_i_Koronata_Versiyata_na_prints_Andryu">интервюто на принц Андрю във връзка с дружбата му с обвинения в секс трафик Джефри Епстийн.</a></b>
      </p>
      <p>Що се отнася до кралицата обаче, 93-годишната Елизабет II е вероятно най-популярният член на кралското семейство. Тя е описвана като "крайна феминистка", включвана е в списъци като "25 причини да обичаме кралицата", а нейните дрехи, шапки и брошки са обсъждани до детайл от новото поколение.</p>
      <p>Какво води до тази промяна? Отчасти това е въпрос на дълголетие. В рамките на своите 67 години на трона кралица Елизабет II е понесла смърт, разводи и национални трагедии. Самото й съществуване за много хора дава усещане за стабилност - увереността, че докато кралицата е жива, нищо прекалено страшно не може да се случи.</p>
      <p>Другият фактор за отношението към нея е "Короната" (The Crown). Сериалът на Netflix за живота на британската монархия вече е в своя трети сезон - вероятно най-добрия досега. В него кралицата, вече играна от носителката на "Оскар" Оливия Колман, се бори с възрастта и с натиска, провокиран от сблъсъка на дълга с реалността.</p>
      <p>"Повечето от нас познават единствено свят, в който кралица Елизабет седи на трона. Мисля, че всички се надявахме, че "Короната" ще разкрие още няколко пласта, що се отнася до нейната личност", казва Хедър Кокс, американска журналистка и модна блогърка, която през 2015 г. написа в съавторство роман за фикционално британско кралско семейство.</p>
      <p>"Тя е човек, видял невероятно много история и промени, и сътресения, и лудост, и радост, и трагедии. В продължение на седем десетилетия, през безброй премиери, президенти и други световни лидери, тя е била константа", казва Кокс.</p>
      <p>Именно идеята за кралицата като непоклатима скала в центъра на все по-бурен свят е повтаряща се тема в новия сезон на "Короната", докато гледаме как Елизабет II се справя с новия премиер Харолд Уилсън (изигран от британския актьор Джейсън Уоткинс), националната катастрофа Аберфан, при която загиват 144 души (116 от тях - деца), проблемите на най-големите й деца - Чарлз и Ан, както и недоволството на сестра й Маргарет (Хелена Бонам Картър). Оливия Колман в ролята на кралицата успява да изгради образ на жена, която поставя дълга на първо място, решена никой никога да не разбере какво всъщност чувства самата тя. Доколко е вярно обаче това?</p>
      <p>
        <b>Както обикновено, невъзможно е да се каже. Онова, което е ясно, е, че "Короната" ще продължи да ни носи усещане и за живота на кралицата, и за останалите членове на кралското семейство, карайки ни да се чувстваме сякаш ги познаваме, докато всъщност не знаем нищо.</b>
      </p>
      <p>"Короната" несъмнено промени разбирането ни за монархията", казва историкът и специалист по кралското семейство Робърт Лейси, който е консултант на сериала, а последната му книга - "Короната: историята отвътре" (The Crown: The Inside History) - е създадена като допълнение към сериала.</p>
      <p>"Превърна го в забавление, каквото не е било преди, но мисля, че така позволи и на хората да оценят и предизвикателствата пред това да си част от кралското семейство, и плюсовете", казва той.  Най-положителното въздействие на сериала обаче е това, че дава възможност членовете на кралското семейство да бъдат видени като хора, често - по изненадващи начини.</p>
      <p>"Има огромен елемент на жестокост в отразяването на кралското семейство от страна на британската преса", казва Лейси. „Кралицата е пощадена, но е ясно, че <a href="https://www.webcafe.bg/newscafe/svyat/id_1525947881_Uvolniha_radiovodesht_zaradi_tuit_za_bebeto_na_prints_Hari_i_Megan_Markal"><b>Меган беше посечена от всички страни на острието й</b></a>. Това, което сериалът прави, е да ни напомни, че те са хора. Вторият епизод от новия сезон "Маргаретология", се съсредоточава върху принцеса Маргарет и наистина представя нейнтата дилема - това винаги да е оставяна настрана и да няма истинска роля, но по начин, който хората усещат близък ", допълва той.</p>
      <figure>
        <img src="https://images.webcafe.bg/2019/11/20/thecrownnetflix1/618x411.jpg"/>
      </figure>
      <p>"По същия начин [в трети епизод], в който кралицата избягва емоционално обвързване след Аберван, със сигурност ще има въздействие, защото показва едновременно нейните сила и слабост. Наистина се вижда как тя се е формирала през годините на Втората световна война с чувство на дълг и хладнокръвие във всякакви моменти", отбелязва Лейси.</p>
      <p>Същевременно е интересно да се проследи дали и това "хуманизиране" на кралското семейство не ги свежда до статута на звезди, докато доскоро сякаш те обитаваха собствено пространство над този образ.</p>
      <p>"Короната" подчертава колко отстранен и непознаваем е животът на монархията, но и в някаква степен го изобразява като сапунена опера, което от своя страна ни кара да вярваме, че знаем повече за кралското семейство, отколкото всъщност знаем, и ги кара да изглеждат повече като звезди", казва историкът Грег Дженър.</p>
      <p>
        <b>Същевременно Бъкингамският дворец запазва дистанция от "Короната", без да дава сигнали какво мисли кралското семейство за епизодите, нито дали ги гледат, но и в двореца си дават сметка, че самото съществуване на шоуто полира кралския образ.</b>
      </p>
      <p>Според Дженър има нещо пристрастяващо в това да си представяш живота в Бъкингамския дворец отвътре и това вероятно събужда у зрителя симпатии към кралицата и принцеса Маргарет. "Ще бъде интересно да видим дали това ще промени и вижданията за принц Чарлз - може би една по-противоречива фигура", казва той.</p>
      <p>Дали обаче сериалът ще има продължително въздействие върху начина, по който хората виждат английската монархия, Лейси отбелязва, че в шоуто има един ключов елемент, който критиците не трябва да забравят: през цялото време виждаме как силни, властни и амбициозни фигури се покланят на жена. Независимо колко са силни, всички опират до нея, говорят с нея, изслушват мнението й.</p>
      <related>
        <a href="http://www.webcafe.bg/filmcafe/seriali/id_147516985_The_Crown_Kolko_veren_e_serialat_za_Elizabet_II_"/>
      </related>
    </article>
  </body>
</html>