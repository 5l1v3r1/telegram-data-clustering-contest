<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/lifestyle/liubopitno/pretendent-za-rekord-sarfistka-zasne-spuskaneto-po-naj-velikata-valna-v-karierata-j-video.html"/>
    <meta property="og:site_name" content="bTV Новините"/>
    <meta property="article:published_time" content="2019-11-20T10:54:00+00:00"/>
    <meta property="og:title" content="Претендент за рекорд: Сърфистка засне спускането по „най-великата вълна“ в кариерата й (ВИДЕО)"/>
    <meta property="og:description" content="Жюстин Дюпон се движи с 66 км/ч и всичко това е заснето с камера, монтирана на дъската й"/>
  </head>
  <body>
    <article>
      <h1>Претендент за рекорд: Сърфистка засне спускането по „най-великата вълна“ в кариерата й (ВИДЕО)</h1>
      <h2>Жюстин Дюпон се движи с 66 км/ч и всичко това е заснето с камера, монтирана на дъската й</h2>
      <address><time datetime="2019-11-20T10:54:00+00:00">20 Nov 2019, 10:54</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/20/SURFlong_mov_1574241269-1.mp4"/>
      </figure>
      <p>Френската професионална сърфистка Жюстин Дюпон постави личен рекорд, след като покори най-високата вълна в цялата си кариера. Това се случи на 13 ноември в Португалия, като невероятното постижение беше заснето от нейната гледна точка.</p>
      <p>„След като пуснах въжето усетих, че се движа по-бързо от обикновено. Камерата ми отчете скорост от 66 км/ч. Невероятна, огромна вълна! Най-великата вълна в живота ми“, разказва Дюпон.</p>
      <p>На видеоклипа се вижда как сърфистката успява да хване вълната, след което пуска въжето и успява да се задържи над водата до самия й край. Клипът е заснет с камера, монтирана на дъската й, а зад Дюпон се вижда гребенът на вълната.</p>
      <p>Точната височина на вълната ще стане ясна през май 2020 г. по време на Световната лига по сърф.</p>
      <p>Досегашният рекордьор е бразилката Мая Габейра, която се е спуснала по гигантска 20,72-метрова вълна през октомври 2018 г.</p>
    </article>
  </body>
</html>