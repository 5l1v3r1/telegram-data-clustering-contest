<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.haber61.net/trabzon/genc-emekli-personeli-plaketle-ugurladi-h374885.html"/>
    <meta property="og:site_name" content="HABER 61"/>
    <meta property="article:published_time" content="2019-11-20T10:31:22+00:00"/>
    <meta property="og:title" content="Genç, emekli personeli plaketle uğurladı"/>
    <meta property="og:description" content="Başkan Genç, belediyeden emekli olan personele veda programı düzenledi."/>
  </head>
  <body>
    <article>
      <h1>Genç, emekli personeli plaketle uğurladı</h1>
      <h2>Başkan Genç, belediyeden emekli olan personele veda programı düzenledi.</h2>
      <address>
        <time datetime="2019-11-20T10:31:22+00:00">20 Nov 2019, 10:31</time>
      </address>
      <p><a href="https://www.haber61.net/haberleri/trabzon">Trabzon</a> Ortahisar Belediye Başkanı Av. Ahmet Metin Genç, belediyeden emekli olan personele veda programı düzenledi. Başkan Genç, emeklilik hakkını kazanan 21 personeli tek tek tebrik ederek, bugüne kadar yaptıkları özverili çalışmalardan dolayı kendilerine teşekkür plaketi takdim etti. </p>
      <p>Emekli olan personele seslenen Başkan Genç,  Ortahisar Belediyesi'nin kurumsal bir yapıya kavuşmasında emekli personelin deneyim ve tecrübelerinden çok büyük oranda istifade ettiklerini söyledi. </p>
      <figure>
        <img src="https://resim.haber61.net/upload/2019/11/20/1_1.jpg"/>
      </figure>
      <p>
        <b>GÖREV VE SORUMLULUKTAN KAÇINMADINIZ</b>
      </p>
      <p>Genç, sözlerini şöyle sürdürdü: Hepimiz bir gün emekli olacağız. Hayatımızın en verimli, en üretken yıllarını çalışarak geçirdikten sonra her birimiz bir gün emeklilik hakkını kazanacağız. Her biriniz farklı iş kollarında halkımıza özverili bir şekilde hizmet ettiniz. Çok uzun süre halka hizmet gibi; kutsal bir görevi ifa ettiniz. Sorumluluklarınızı yerine getirirken bazen zorluklarla ve imkansızlıklarla da mücadele ettiniz. Ama hiçbir şekilde görev ve sorumluluklarınızdan kaçınmadınız. Hepinizin Ortahisar Belediyemizde olduğu gibi; belediyemiz kurulmadan önce çalıştığınız kurumlarda da güzel işlere, güzel hizmetlere imza attınız. Bu anlamda sizlerin hakkını hiçbir şekilde ödeyemeyiz. Hepiniz haklarınızı helal ediniz. Biz de haklarımızı helal ediyoruz... İyisiyle, kötüsüyle birlikte çok güzel anıları, hatıraları paylaştık. Emeklilik yaşamınızın sizlere hayırlar, güzellikler getirmesini diliyorum. İnşallah, sevdiklerinizle birlikte huzurlu ve sağlıklı nice yıllar geçirirsiniz. Sizler emekli olsanız dahi, Ortahisar Belediyesi'nin birer personeli olmaya devam edeceksiniz ve belediyemizi her ortamda temsil etmeyi sürdüreceksiniz. Bileğinizin hakkıyla, alın teriyle hak ettiğiniz emeklilik unvanı ilişkilerimizin, dostluklarımızın nihayeti anlamına gelmiyor. Birlik ve beraberliğimiz, arkadaşlık ilişkilerimiz bundan sonra da devam edecek.</p>
      <figure>
        <img src="https://resim.haber61.net/upload/2019/11/20/1_3.jpg"/>
      </figure>
      <p>
        <b>KANUN HÜKMÜNDE KARARNAMEYİ HATIRLATTI </b>
      </p>
      <p>Çıkarılan cumhurbaşkanlığı kararnamesiyle belediye iştiraklerinde çalışan personelin emeklilik hakkı kazananların emekli edilmesinin yasal bir zorunluluk haline getirildiğini belirten Başkan Genç, "Bizim, çalışanlarımızın hiçbirini kendi inisiyatifimizle emekli yapmak gibi bir düşüncemiz yoktu. Çıkarılan kanun hükmünde kararnameyle belediye iştiraklerinde çalışan personelden emeklilik hakkını kazananların emekli edilmesiyle ilgili yasal zorunluluk getirildi. Buna uymayan yerel yönetimlere de cezai müeyyide uygulanıyor. Dolayısıyla kanun hükmünde kararnamede böyle bir zorunluluk olmasından dolayı yasal olarak böyle bir yola başvurmak durumundaydık. Yani kanuni zorunluluktan dolayı bunu yapmamız gerekiyordu. Bunun böyle bilenmesini isteriz..." diye konuştu.  </p>
      <figure>
        <img src="https://resim.haber61.net/upload/2019/11/20/1_4.jpg"/>
      </figure>
      <figure>
        <img src="https://resim.haber61.net/upload/2019/11/20/1_5.jpg"/>
      </figure>
      <figure>
        <img src="https://resim.haber61.net/upload/2019/11/20/1_6.jpg"/>
      </figure>
      <figure>
        <img src="https://resim.haber61.net/upload/2019/11/20/1_7.jpg"/>
      </figure>
      <figure>
        <img src="https://resim.haber61.net/upload/2019/11/20/1_8.jpg"/>
      </figure>
      <figure>
        <img src="https://resim.haber61.net/upload/2019/11/20/1_9.jpg"/>
      </figure>
      <p> </p>
      <p>
        <i>Güncelleme Tarihi: 20 Kasım 2019, 13:37</i>
      </p>
    </article>
  </body>
</html>