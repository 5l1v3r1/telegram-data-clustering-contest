<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/vyjednavac-o-smlouve-inf-povazuje-jeji-vypovezeni-za-chybu/1823145?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-20T10:33:00+00:00"/>
    <meta property="og:title" content="Vyjednavač o smlouvě INF považuje její vypovězení za chybu"/>
    <meta property="og:description" content="Praha - Vypovězení smlouvy o likvidaci raket středního a krátkého doletu (INF) ze strany Spojených států i Ruska bylo chybou, i když ji Moskva porušovala. Na konferenci o jaderném zbrojení pořádané Ústavem mezinárodních vztahů to dnes řekl Ronald Bartek, který za USA v 80. letech smlouvu vyjednával. Podle něj nyní bude obtížnější kontrolovat ruské jaderné zbraně a bude také velmi obtížné vyjednat novou smlouvu, která by INF nahradila."/>
  </head>
  <body>
    <article>
      <h1>Vyjednavač o smlouvě INF považuje její vypovězení za chybu</h1>
      <address><time datetime="2019-11-20T10:33:00+00:00">20 Nov 2019, 10:33</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Vypovězení smlouvy o likvidaci raket středního a krátkého doletu (INF) ze strany Spojených států i Ruska bylo chybou, i když ji Moskva porušovala. Na konferenci o jaderném zbrojení pořádané Ústavem mezinárodních vztahů to dnes řekl Ronald Bartek, který za USA v 80. letech smlouvu vyjednával. Podle něj nyní bude obtížnější kontrolovat ruské jaderné zbraně a bude také velmi obtížné vyjednat novou smlouvu, která by INF nahradila.</p>
      <p>"Můj osobní dojem je, že jsme smlouvu neměli vypovídat," řekl Bartek. Podle něj Rusko smlouvu zjevně porušovalo rozmisťováním svých strategických zbraní, přesto bylo v zájmu Spojených států INF zachovat. "Měli bychom nástroje, jak tlačit na Rusko, aby smlouvu dodržoval. Bez INF mohou Rusové bez omezení rozmísťovat rakety středního a krátkého doletu a vyvíjet nové zbraňové systémy," řekl.</p>
      <p>Bartek také vyjádřil pochybnosti o tom, že se podaří uzavřít novou smlouvu o likvidaci raket, která by zahrnula i další jaderné mocnosti, jak o tom mluvil americký prezident Donald Trump. Podle něj byla k vyjednání INF nutná zjevná připravenost evropských členů NATO přijmout na svém území rozmístění amerických jaderných raket. Tato odpověď na sovětský jaderný arzenál v Evropě přiměla podle Barteka Moskvu k jednání o jaderném odzbrojení a nakonec v obou supervelmocích vznikla politická vůle k uzavření smlouvy.</p>
      <p>Bartek uvedl, že dnes v NATO nevidí takovou jednomyslnost, která by umožnila vytvořit nátlak na jiné jaderné velmoci. Upozornil také, že pro uzavření nové smlouvy by byla nutná politická vůle i u signatářů původní smlouvy INF, což po jejím vypovězení není příliš pravděpodobné.</p>
      <p>Smlouva INF formálně zanikla na počátku srpna, poté co od ní odstoupily Spojené státy i Rusko. Obě velmoci se předtím vzájemně obviňovaly z jejího porušování. Smlouva podepsaná v roce 1987 signatářům zakazovala výrobu, zkoušky a rozmisťování pozemních raket a střel s plochou dráhou letu s doletem od 500 do 5500 kilometrů; omezení se týkalo rovněž odpalovacích zařízení.</p>
      <p>Konec smlouvy INF znamenal, že mezi Ruskem a USA zůstává v platnosti už jen jedna odzbrojovací dohoda: smlouva START o strategických útočných zbraních. Vypršet má za dva roky a její další osud je nejistý.</p>
    </article>
  </body>
</html>