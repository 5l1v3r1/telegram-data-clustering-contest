<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/crime/nad-mesets-obshtina-mladost-zabavila-analiza-na-teftercheto-na-ivancheva.html"/>
    <meta property="og:site_name" content="News.bg"/>
    <meta property="article:published_time" content="2019-11-20T10:11:01+00:00"/>
    <meta property="og:title" content="Над месец община &quot;Младост&quot; забавила анализа на тефтерчето на Иванчева"/>
    <meta property="og:description" content="Иванчева, Петрова и Дюлгеров искат да се вдигне запорът върху банковите им сметки"/>
  </head>
  <body>
    <article>
      <h1>Над месец община "Младост" забавила анализа на тефтерчето на Иванчева</h1>
      <address><time datetime="2019-11-20T10:11:01+00:00">20 Nov 2019, 10:11</time> by <a rel="author" href="https://news.bg/author/simeon-yanev" target="_blank">Симеон Янев</a></address>
      <p>
        <b>Месец и половина община "Младост" е забавила сравнителния материал за изготвяне на графологичния анализ на тефтерчето на Десислава Иванчева.</b>
      </p>
      <p>Това стана ясно от думите на вещото лице <b>Илия Илиев пред Апелативния специализиран наказателен съд</b> с председател Георги Ушев.</p>
      <p>Магистратите гледат на втора инстанция мярката по делото срещу бившия кмет на столичния район "Младост" Десислава Иванчева, заместничката й Биляна Петрова и Петко Дюлгеров - също бивш кмет на "Младост".</p>
      <p>На първа инстанция тримата <a href="https://news.bg/crime/20-godini-zatvor-za-ivancheva-i-15-g-za-petrova.html"><b>получиха присъди съответно 20, 15 и 12 години за взимане на подкуп</b></a> в особено големи размери за издаването на разрешително за строеж. <b>Основен свидетел по делото е бизнесменът Александър Ваклин.</b></p>
      <p>По време на днешното съдебно заседание стана ясно, че <b>все още не е изготвена графологичната експертиза на тефтерчето на Десислава Иванчева.</b> В рамките на месец и половина община "Младост" <b>не е дала никакъв сравнителен материал по делото.</b></p>
      <p><b>От своя страна Петко Дюлгеров отказа да даде допълнителен сравнителен материал по делото с аргумент, че е давал достатъчно.</b> Съдът счете, че <b>следва да бъде изпълнено определението за изготвяне на графологична експертиза на тефтерчето на Иванчева</b> на базата на наличния в община "Младост" сравнителен материал на Петко Дюлгеров.<b> Срокът за изготвяне на експертизата трябва да бъде в рамките на седем дни преди следващото съдебно заседание.</b></p>
      <p>Магистратите ще изпратят писмо до община "Младост" да изискват документи и материали за извършване на съдебно-графологична експертиза по делото. <b>Съдът ще очаква експертизата до 8 декември</b>, тъй като следващото заседание е на 16 декември.</p>
      <p>Председателят на Апелативния специализиран наказателен съд <b>Георги Ушев остави без уважение искането на Биляна Петрова да бъде извършен графолочен анализ на тефтерчето й.</b></p>
      <p><b>По делото бяха направени и нови искания от тримата обвиняеми.</b> Десислава Иванчева, Биляна Петрова и Петко Дюлгеров <b>настояха да бъде вдигнат запорът върху всичките им банкови сметките с аргумент, че няма с какво да се издържат.</b> Иванчева настоя да й бъдат върнати всички иззети телефони.</p>
      <p>Дюлгеров се аргументира, че му <b>предстои трансплантация на роговица и нямало с какво да си плати интервенцията.</b> Освен това има и деца, за които трябва да полага издръжка.</p>
      <p><b>Биляна Петрова пък поиска отвод на съдия Неделчева.</b> От прокуратурата заявиха, че молбите за вдигане на запора върху банковите сметки на тримата обвиняеми и искането на отвод на един от съдиите по делото - съдия Неделчева <b>са неоснователни.</b> С оглед на така направените искания председателят на Апелативния специализиран наказателен съд ще се произнесе в 16 часа.</p>
      <p>Освен това стана ясно, че от трима призовани вещи лица в съдебната зала се явил само един от тях. Магистрати приеха и постъпилите доказателства и материали по делото.</p>
      <p>Бившият кмет на столичния район "Младост" <b>Десислава Иванчева и нейната заместничка Биляна Петрова бяха арестувани</b> публично в центъра на София на 17 април 2018 г. Те бяха <b><a href="https://news.bg/crime/arestuvaha-kmeta-na-stolichniya-rayon-mladost.html">задържани с безпрецедентно дълъг арест</a></b> - над 8 часа на централното софийско кръстовище пред Спортната палата. В колата на кметицата бяха открити 70 000 лева, които тя взела като подкуп според прокуратурата.</p>
      <p>Службите бяха критикувани още тогава за <b><a href="https://news.bg/crime/arestuvaha-kmeta-na-stolichniya-rayon-mladost.html">нарушаване на човешките права</a> </b>на обвиняемите. На последното заседание по делото срещу тях обвиненият заедно с тях по-предишен кмет на столичния район "Младост" Петко Дюлгеров се <b><a href="https://news.bg/crime/finalnite-pledoarii-po-deloto-ivancheva-nasrocheni-za-nedelen-den.html">отметна от показанията си</a></b>, дадени в досъдебна фаза - а именно, че той е бил посредник между Иванчева и <b><a href="https://news.bg/crime/aleksandar-vaklin-dal-za-markirane-parite-mnogo-predi-da-dogovori-podkupa.html">бизнесмена Александър Ваклин</a> </b>за рекордно искания подкуп от половин милион евро. Към момента Иванчева и Петрова са под домашен арест.</p>
      <p>Десислава <a href="https://news.bg/politics/bivshiyat-kmet-na-mladost-se-yavyava-na-evrovota.html"><b>Иванчева се яви на изборите за евродепутат</b></a> и получи подкрепата на <b>30 310 души, което е 1.55%</b>. Ден след евровота Иванчева заяви, че <a href="https://news.bg/crime/ivancheva-si-misli-za-stola-na-fandakova.html"><b>обмисля да се кандидатира за кмет на София</b></a>.</p>
      <p>На 27 юли тази година Иванчева призова <b>за <a href="https://news.bg/politics/ivancheva-prizovava-za-sazdavaneto-na-partiya-neposlushnite.html">създаване на политическа партия</a><a href="https://news.bg/politics/ivancheva-prizovava-za-sazdavaneto-na-partiya-neposlushnite.html"> с името "Непослушните". </a></b>На 6 септември стана ясно, че Иванчева се кандидатира за кмет на София за местния вот на 27 октомври. Тя е<b><b> <a href="https://news.bg/bulgaria/hristiyandemokratite-podkrepiha-desislava-ivancheva-za-kmet-na-sofiya.html">подкрепена от Християндемократическа партия на България</a>.</b></b></p>
      <p>На 25 септември <a href="https://news.bg/politics/otkazaha-registratsiyata-na-desislava-ivancheva-za-mestnite-izbori.html"><b>Общинската избирателна комисия в София отказа да регистрира бившия кмет</b></a> на столичния район "Младост" Десислава Иванчева като кандидат кмет на София. Посоченият мотив беше, че предложението е внесено в Общинска избирателна комисия (ОИК) в Столична община <b>извън законоустановения срок.</b></p>
      <p>Два дни по-късно <b><a href="https://news.bg/politics/tsik-pusna-desislava-ivancheva-za-vota-v-sofiya.html">ЦИК разреши регистрацията на Иванчева</a> </b>за местния вот.</p>
    </article>
  </body>
</html>