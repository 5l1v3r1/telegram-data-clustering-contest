<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nuovaperiferia.it/attualita/giornata-mondiale-dellinfanzia-e-delladolescenza-i-monumenti-si-tingono-di-blu-video/"/>
    <meta property="og:site_name" content="La Nuova Periferia"/>
    <meta property="article:published_time" content="2019-11-20T10:17:06+00:00"/>
    <meta property="og:title" content="Giornata Mondiale dell’Infanzia e dell’Adolescenza: i monumenti si tingono di blu VIDEO"/>
    <meta property="og:description" content="Si celebra oggi la Giornata Mondiale dell’Infanzia e dell’Adolescenza. Anche il Comune di Torino aderisce all'iniziativa illuminando i ponti sul fiume Po."/>
  </head>
  <body>
    <article>
      <h1>Giornata Mondiale dell’Infanzia e dell’Adolescenza: i monumenti si tingono di blu VIDEO</h1>
      <h2>Si celebra oggi un anniversario importante: i 30 anni dall’approvazione da parte dell’Assemblea Generale delle Nazioni Unite della Convenzione sui diritti dell’infanzia e dell’adolescenza.</h2>
      <address>
        <time datetime="2019-11-20T10:17:06+00:00">20 Nov 2019, 10:17</time>
      </address>
      <p>
        <b>(ACCENDI L’AUDIO PER SENTIRE LA VIDEOINTERVISTA DI SKY)</b>
      </p>
      <p>Anche il Comune di Torino aderisce all’iniziativa illuminando di blu i ponti sul fiume Po.</p>
      <h3>Giornata Mondiale dell’Infanzia e dell’Adolescenza</h3>
      <p>Il Comune di Torino aderisce all’iniziativa “Go Blue – un mondo dipinto di blu per celebrare la Giornata Mondiale dell’Infanzia e dell’Adolescenza”, illuminando di blu i ponti sul fiume Po durante tutta la notte fra il 20 ed il 21 novembre. Dal crepuscolo di oggi fino al mattino di domani, dunque potrete ammirare i ponti sul Po colorati di blu.</p>
      <h3>L’iniziativa</h3>
      <p>Oggi, in occasione della Giornata mondiale dell’infanzia, l’UNICEF invita ad illuminare di blu un monumento simbolico della città, per chiedere che per ogni bambino, bambina e adolescente ogni diritto sia garantito e realizzato.<br/>Infatti si celebra oggi, 20 novembre, un anniversario importante: i 30 anni dall’approvazione da parte dell’Assemblea Generale delle Nazioni Unite della Convenzione sui diritti dell’infanzia e dell’adolescenza (CRC).</p>
      <h3>La convenzione</h3>
      <p>La CRC è il trattato sui diritti umani maggiormente ratificato al mondo e in 30 anni è stata determinante nel migliorare la vita di bambini, bambine e adolescenti. Ha ispirato i Governi a adottare nuove leggi e stanziare nuovi fondi per aumentare l’accesso dei bambini ai servizi e godere dei propri diritti. Ha contribuito a cambiare la percezione sull’infanzia e l’adolescenza, garantendo a bambini e ragazzi un nuovo protagonismo.<br/><b>La Convenzione è stata ratificata da 196 paesi</b>. L’Italia l’ha recepita nel proprio ordinamento giuridico con Legge n.176 del 27 maggio 1991. Alla Convenzione si affiancano tre Protocolli opzionali concernenti rispettivamente la vendita di bambini, la prostituzione minorile e la pornografia riguardante i minorenni; il coinvolgimento dei bambini nei conflitti armati; le procedure di reclamo. I primi due sono stati approvati dall’Assemblea generale ONU nel 2000 e ratificati dall’Italia con legge 11 marzo 2002, n. 46. Il terzo Protocollo opzionale, adottato dall’Assemblea generale ONU nel 2011 e ratificato dall’Italia nel 2015, consentirà ai bambini e/o ai loro rappresentanti di sottoporre al Comitato ONU sui diritti dell’infanzia, a determinate condizioni, dei ricorsi in caso di violazione dei diritti sanciti dalla Convenzione.<br/>Nonostante questo, la Convenzione non è ancora pienamente attuata, conosciuta e capita.<br/><b>Per questo l’UNICEF chiede di ricordare in maniera simbolica l’importanza dell’attuazione dei diritti per tutti i bambini e gli adolescenti.</b></p>
    </article>
  </body>
</html>