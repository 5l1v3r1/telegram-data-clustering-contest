<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/romania-pe-ultimul-loc-in-uniunea-europeana-in-ceea-ce-priveste-contractele-de-munca-temporara.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-20T10:19:37+00:00"/>
    <meta property="og:title" content="România, pe ultimul loc în Uniunea Europeană în ceea ce priveşte contractele de muncă temporară"/>
    <meta property="og:description" content="Ponderea contractelor de muncă temporară în Uniunea Europeană era de 13,6% din totalul contractelor de muncă în trimestrul al doilea al acestui an,"/>
  </head>
  <body>
    <article>
      <h1> România, pe ultimul loc în Uniunea Europeană în ceea ce priveşte contractele de muncă temporară </h1>
      <address><time datetime="2019-11-20T10:19:37+00:00">20 Nov 2019, 10:19</time> by <a rel="author">Redacția</a></address>
      <p>Ponderea contractelor de muncă temporară în Uniunea Europeană era de 13,6% din totalul contractelor de muncă în trimestrul al doilea al acestui an, statele membre cu cea mai mică pondere a contractelor de muncă temporară fiind România şi Lituania, ambele cu 1,5%, arată datele publicate miercuri de Eurostat, potrivit Agerpres.</p>
      <p>La polul opus, peste un sfert din angajaţii din Spania (26,4%) şi mai mult de unul din cinci angajaţi din Polonia (22,2%), Portugalia (21%) şi Olanda (20,5%) aveau un contract de muncă temporar în al doilea trimestru al acestui an.</p>
      <p>Alte state membre UE cu o pondere mică a contractelor de muncă temporară sunt Letonia (3,1%), Estonia (3,4%), Bulgaria (4,1%) şi Marea Britanie (5,1%).</p>
      <p>La nivelul Uniunii Europene, în ultimii 17 ani ponderea contractelor de muncă temporară a fluctuat între 12,6% din numărul total al angajaţilor în primul trimestru din 2003 şi 13,6% în trimestrul al doilea al acestui an, vârful de 14,7% fiind atins în ultimul trimestru din 2006.</p>
      <p>26 de milioane de angajaţi cu vârsta între 15 şi 64 de ani aveau un contract de muncă temporară în Uniunea Europeană în al doilea trimestru al acestui an, adică 13,6% din numărul total al persoanelor angajate. Contractele temporare sunt mai comune în rândul femeilor (14,2%) decât în cazul bărbaţilor (13,2%).</p>
      <p>De asemenea, în perioada aprilie-iunie 2019, în UE aproape opt milioane de tineri sau 42,8% dintre angajaţii cu vârsta cuprinsă între 15 şi 24 de ani erau angajaţi pe baza unui contract de muncă temporară, comparativ cu 11,6% în cazul angajaţilor cu vârsta cuprinsă între 25 şi 54 ani şi 6,5% dintre cei cu vârsta între 55 şi 64 de ani.</p>
      <p>
        <i>Sursa foto: Pexels.com</i>
      </p>
    </article>
  </body>
</html>