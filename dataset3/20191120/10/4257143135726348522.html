<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/20/ektelen-haragra-gerjedt-az-autoklub-ezert"/>
    <meta property="og:site_name" content="infostart"/>
    <meta property="article:published_time" content="2019-11-20T10:31:00+00:00"/>
    <meta property="og:title" content="Éktelen haragra gerjedt az Autóklub - ezért"/>
    <meta property="og:description" content="Alkotmánybírósági eljárást kezdeményez a Magyar Autóklub a gépjármű-felelősségbiztosítási törvény bonus-malus rendszerével szemben."/>
  </head>
  <body>
    <article>
      <h1>Éktelen haragra gerjedt az Autóklub - ezért</h1>
      <address><time datetime="2019-11-20T10:31:00+00:00">20 Nov 2019, 10:31</time> by <a rel="author">Infostart / InfoRádió</a></address>
      <h3>Alkotmánybírósági eljárást kezdeményez a Magyar Autóklub a gépjármű-felelősségbiztosítási törvény bonus-malus rendszerével szemben.</h3>
      <p>A Magyar Autóklub Alaptörvénybe ütközőnek tartja és Alkotmánybírósági eljárást kezdeményez a gépjármű-felelősségbiztosítási törvény bonus-malus rendeletével szemben - tudta meg az Infostart.</p>
      <p>A Magyar Autóklub Jogi és Érdekvédelmi Bizottsága keddi ülésén részletesen tárgyalta a bonus-malus rendelet egyes rendelkezéseit, miután klubtagi panaszokból tudomására jutott, hogy akár 15 éves kármentességet követően is egy egyszeri nem jelentős összegű károkozást követően is akár négyszeresére növekedhet a biztosítási díj. Ha valakinek két autója van, akkor mind a kettőre.</p>
      <p>Az ülésen jelen volt az Alapvető Jogok Országgyűlési Biztosi Hivatal képviselője is.</p>
      <p>A Magyar Autóklub szerint a jogállamiság sérelmét jelenti az is, hogy a meghirdetett díjak - még az alkuszok számára is - átláthatatlanok, 40-50 oldalas és "felfoghatatlan" az apróbetűs rész, egyes biztosítóknál egy hónapon belül akár háromszor is változnak, és különösen sérelmes az, hogy a többszörös díjnövekedés abban az esetben is bekövetkezhet, ha az autós a bonus-malus rendelet felhatalmazása alapján az okozott kárt maga megtéríti a törvény adta 45 napos határidőn belül.</p>
      <p>Az alkotmánybírósági eljárásra az is alapot szolgáltat, hogy a bonus-malus rendelet törvényi felhatalmazás nélkül, illetve azon túlterjeszkedve ad lehetőséget a biztosítóknak a fentiek szerinti díjhirdetésre - mint az InfoRádió Kovács Kázmértól, a Magyar Autóklub szakbizottsági elnökétől megtudta, balesetmentesség esetén kedvezményekre, -okozás esetén drasztikus emelésre, ami viszont átláthatatlanságot teremt.</p>
      <p>Az ülésre a napirend közlésével a Mabiszt is meghívták - hiába.</p>
      <p>
        <i>Nyitókép: MTI/AP/Michael Probst</i>
      </p>
      <p>
        <b>Kapcsolódó hang</b>
      </p>
      <p>A Magyar Autóklub az AB-hez fordul</p>
      <figure>
        <audio src="https://infostart.hu/audio/00005/00005325b.mp3"/>
      </figure>
      <p> </p>
    </article>
  </body>
</html>