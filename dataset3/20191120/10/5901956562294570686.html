<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/zdravje/clanek/vec-marihuane-nizji-iq-248652"/>
    <meta property="og:site_name" content="Slovenske novice"/>
    <meta property="article:published_time" content="2019-11-20T10:11:00+00:00"/>
    <meta property="og:title" content="Več marihuane, nižji IQ"/>
    <meta property="og:description" content="Kajenje marihuane ni nedolžno in vpliva na zdravje posameznikov, predvsem mladih in nosečnic, so pred dnevi poudarili ameriški zdravniki, ki ugotavljajo, da prav med posamezniki omenjenih skupin iz..."/>
  </head>
  <body>
    <article>
      <h1>Več marihuane, nižji IQ</h1>
      <h2>Mladi in nosečnice bi se morali uživanju marihuane povsem izogniti; njeni stranski učinki niso nedolžni, saj lahko vodi v odvisnost, težave z učenjem.</h2>
      <address><time datetime="2019-11-20T10:11:00+00:00">20 Nov 2019, 10:11</time> by <a rel="author">Aleksander Brudar</a></address>
      <slideshow>
        <figure>
          <img src="https://www.slovenskenovice.si/images/slike/2019/11/13/1681147.jpg"/>
          <figcaption>Mladi z uporabo marihuane škodijo zdravju. FOTO: Guliver/Getty Images</figcaption>
        </figure>
        <figure>
          <img src="https://www.slovenskenovice.si/images/slike/2019/11/13/1640027.jpg"/>
          <figcaption>Nosečnice bi se morale še posebno izogibati kajenju trave. FOTO: Guliver/Getty Images</figcaption>
        </figure>
        <figure>
          <img src="https://www.slovenskenovice.si/images/slike/2019/11/13/1640039.jpg"/>
          <figcaption>Povečevala naj bi tveganje samomorilnosti. FOTO: Guliver/Getty Images</figcaption>
        </figure>
      </slideshow>
      <p>Kajenje marihuane ni nedolžno in vpliva na zdravje posameznikov, predvsem mladih in nosečnic, so pred dnevi poudarili ameriški zdravniki, ki ugotavljajo, da prav med posamezniki omenjenih skupin iz leta v leto vse bolj izginja strah pred njenimi negativnimi učinki.</p>
      <figure>
        <img src="https://www.slovenskenovice.si/images/slike/2019/11/13/1640027.jpg"/>
        <figcaption>Nosečnice bi se morale še posebno izogibati kajenju trave. FOTO: Guliver/Getty Images</figcaption>
      </figure>
      <p>Zdravnik <b>Jerome Adams </b>je povedal, da se je med letoma 2002 in 2017 poraba trave med nosečnicami povečala za dvakrat. Opozarja, da se večina uporabnikov ne zaveda, da je danes v marihuani precej več vsebnosti psihoaktivne učinkovine tetrahidrokanabinol (THC) kot v preteklosti. Če iz trave delate različna olja, mila in druge pripomočke, je lahko vsebnost THC še precej višja.<br/><br/>Adams poudarja, da lahko od nje postanete tudi odvisni, čeprav v javnosti vlada drugačno prepričanje. V zlasti veliki nevarnosti so mladostniki, pravi: prej ko začneš redno uporabljati travo, še posebno tisto z višjo vrednostjo THC, večja je nevarnost, da od nje postaneš odvisen. Pomembno je izpostaviti tudi znanstvene raziskave, ki kažejo, da bodo imeli posamezniki, ki zelo mladi začnejo uporabljati marihuano, verjetno nižji inteligenčni količnik in težave z učenjem v šoli.</p>
      <figure>
        <img src="https://www.slovenskenovice.si/images/slike/2019/11/13/1640039.jpg"/>
        <figcaption>Povečevala naj bi tveganje samomorilnosti. FOTO: Guliver/Getty Images</figcaption>
      </figure>
      <p>In kar je najhuje, poveča se nevarnost, da storijo samomor. Pri mladostnikih namreč opažajo vedno več primerov depresije pa tudi resnih duševnih bolezni. »Za zdaj še ne moremo reči, da je za vse to kriva marihuana. Ampak ko spremljaš povečan trend uživanja marihuane in hkrati opazuješ, kako vse več primerov resnih duševnih bolezni in depresije vodi v samomorilnost pri ljudeh, ki so uživalci trave, v primerjavi s tistimi, ki niso, je to zelo skrb vzbujajoče,« je dejala zdravnica <b>Elinore McCance-Katz</b>.<br/><br/>Nedolžna ni niti za nosečnice: vodi lahko v poškodbo možganov otroka in prenizko težo ob njegovem rojstvu. THC se namreč na otroka prenaša prek materinega mleka, zato ameriški strokovnjaki uporabo marihuane ženskam odsvetujejo tudi po rojstvu otroka. Ne nazadnje, na najmlajše vpliva tudi dim, ki nastaja pri kajenju tako marihuane kot cigaret. Zato se v bližini otrok nikoli ne sme kaditi.</p>
      <blockquote>Pri nosečnicah lahko marihuana povzroči poškodbo možganov otroka.</blockquote>
      <p>Z vsemi opozorili se strinja vse bolj rastoča ameriška industrija, ki kot glavno sestavino svojih izdelkov uporablja marihuano. »Otroci, nosečnice in ljudje z duševnimi boleznimi naj se uporabi trave izogibajo, razen če jim nasprotno svetuje zdravnik,« je povedal predstavnik združenja omenjene industrije. </p>
    </article>
  </body>
</html>