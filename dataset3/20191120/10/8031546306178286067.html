<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109218-Izmameni-gurbetchii-dziveyat-v-bungalo-nasred-gorata-v-Holandiya"/>
    <meta property="og:site_name" content="Канал 3"/>
    <meta property="article:published_time" content="2019-11-20T10:10:00+00:00"/>
    <meta property="og:title" content="Измамени гурбетчии живеят в бунгало насред гората в Холандия"/>
    <meta property="og:description" content="Минават часове, в които българите чакат насред гората, някой да ги настани"/>
  </head>
  <body>
    <article>
      <h1>Измамени гурбетчии живеят в бунгало насред гората в Холандия</h1>
      <h2>Минават часове, в които българите чакат насред гората, някой да ги настани</h2>
      <address>
        <time datetime="2019-11-20T10:10:00+00:00">20 Nov 2019, 10:10</time>
      </address>
      <p><b>"Опарени" българи  разказаха за "невероятната" работна оферта в чужбина. Работниците били наемани като персонал за склад в Холандия, като на всички са обещавани по 40 часа труд на седмица и преспиване в хотел. Оказало се съвсем друго- не повече от 30 работни часа на седмица и настаняване в бунгало насред гората, информира Нова телевизия.  <br/></b> </p>
      <p>Бе показан и запис от скрита камера на разговор между една от разочарованите и българският офис на фирмата. "Имаме настанявания с перфектни условия и се опитваме всяко едно да е такова, но може би сте изтеглили късата клечка, този път, за съжаление!", казва служител от фирмата посредник в България.</p>
      <p> <br/> </p>
      <p>Обещаваща оферта, добри условия за живот и шанс да изплати кредита си. Това кара дамата, пожелала анонимност да избере работата в Холандия.</p>
      <p> </p>
      <p>"Привлече ме хубавото описание, имаше клипове, които представиха идеалната обстановка, за настаняване, идеалната работна среда, идеалното отношение към хората", споделя тя.</p>
      <p> </p>
      <p>Идеално, само на обещания. Когато пристига  в Холандия, реалността се оказва друга.</p>
      <p> </p>
      <p>"Обстановката беше фрапираща. Първоначално беше обещано настаняване в хотел, но се оказа съвсем друго, настаняването е в бунгало отдалечено на 120 километра от работното място", разказва потърпевшата.</p>
      <p> </p>
      <p>Градът, в който е трябвало да работят и живеят е във Валвайк, но за тяхна изненада били настанени в Арнем.</p>
      <p> </p>
      <p>"В един момент пристигаме, завиваме в някаква гора, след час и половина, виждам бунгала и каравани и ми стана ясно, че няма хотели, няма такива неща", допълва жената.</p>
      <p> </p>
      <p>Минават часове, в които българите чакат насред гората, някой да ги настани.</p>
      <p> </p>
      <p>"След 3 часа дойде човек, който ни помаха, извика ни и ни заведе в бунгалото, в което бяхме настанени, в което бяха потресаващи условията. Някакви малки стаички като кибритени кутийки, с много малки креватчета, две, до три педи креватчета, баня, боядисвана някога с блажна боя, изронена и навсякъде стърчаха косми, явно женски коси, защото бяха дълги. С мокет застлано и мръсно”, разказва източникът.</p>
      <p> </p>
      <p>След като жената иска да бъде преместена, това ѝ е осигурено. Но вместо да е по-близко до работното ѝ място, тя е настанена още по-далеч.</p>
      <p> </p>
      <p>"След бунгалата ни преместиха в Германия, в изоставени казармени помещения, в близост до летище Везе. Там беше още по-потресаващо, защото бяха разбити врати със зеещи дупки на ключалките, заключва се само външната врата на помещението. Изхабени мокети, целите в петна и пълна смрад. Кръв, разливано, фекалии, може би, рушащо се, падаща мазилка, падащи плочки на банята", рисува картината тя.</p>
      <p> </p>
      <p>Освен лошите условия и работата се оказала недостатъчно. 40 часа не се връзвали на никого. Това потвърждават и други служители. Сред тях е и Георги.</p>
      <p> </p>
      <p> "Първата седмица ми дадоха 7 часа и то в друга компания и то да правя съвсем различни неща от това, за което съм дошъл. От тези 7 часа и половина трябваше да платя 94 евро за квартира на седмица, взеха ми 30 евро транспортни, които са за превоз от Айндховен до Везе. Нещо, за което също не бях предупреден. Таксуваха ни за обувки-бомбета - 25 евро. И на края ми изпратиха мейл в което е описано, че им дължа 120 евро, за тази първа седмица, за която имам 1 работен ден 7 часа и половина", разказва Георги.</p>
      <p> </p>
      <p>Заради  отношението,  жената си тръгва на собствени разноски. След като се прибрала в България, поискала да развалят договор с фирмата. След дълго търсене и чакане, и след като вече ни беше потърсила,  получили неподписан документ.</p>
      <p> </p>
      <related>
        <h4>Още по темата</h4>
        <a href="http://kanal3.bg/news/bulgaria/crime/14624-Zadignaha-48-000-evro-i-121-grama-zlato-ot-gurbetchii%252C-dokato-spyat"/>
        <a href="http://kanal3.bg/news/world/europe/14170-Germaniya-ne-iska-gurbetchii-ot-Balkanite"/>
      </related>
    </article>
  </body>
</html>