<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/aktualis/krimi/poczik-jozsef-volt-valogatott-focista-a-borkai-ugy-gyanusitottja/d99veyp"/>
    <meta property="og:site_name" content="Blikk.hu"/>
    <meta property="article:published_time" content="2019-11-20T10:56:07+00:00"/>
    <meta property="og:title" content="Megszólalt a volt válogatott focista, a Borkai-féle szexbotrány gyanúsítottja – Ő az!"/>
    <meta property="og:description" content="Megszólalt P. József, a volt válogatott labdarúgó, akit a rendőrség a Borkai Zsoltról készül szexvideók és képek ügye kapcsán zsarolás miatt indított eljárásban a rendőrség előállított."/>
  </head>
  <body>
    <article>
      <h1>Megszólalt a volt válogatott focista, a Borkai-féle szexbotrány gyanúsítottja – Ő az!</h1>
      <address><time datetime="2019-11-20T10:56:07+00:00">20 Nov 2019, 10:56</time> by <a rel="author" href="https://www.blikk.hu/szerzo/blikk-osszeallitas" target="_blank">Blikk-összeállítás</a></address>
      <p>
        <i>
          <b>Megszólalt P. József, a volt válogatott labdarúgó, akit a rendőrség a Borkai Zsoltról készül szexvideók és képek ügye kapcsán zsarolás miatt indított eljárásban a rendőrség előállított.</b>
        </i>
      </p>
      <p>(<a href="https://www.blikk.hu/legfrissebb">A legfrissebb hírek itt</a>)</p>
      <p>Póczik Józsefről van szó, aki a <a href="https://24.hu/belfold/2019/11/20/borkai-zsolt-szexvideo-orgia-zsarolas-poczik-jozsef-labdarugo/">24.hu</a> nak mondta el először:</p>
      <p>2018 júniusában kaptam egy telefonhívást egy olyan személytől, akit nem ismertem. Titkosított telefonszámról hívott. A lényeg az volt, hogy egy budapesti szálloda, a Novotel portáján hagytak a nevemre egy borítékot. Nem mondták el, mi van benne, csak hogy adjam át <b>Borkai Zsoltnak</b>. Én ezért a borítékért aztán elmentem, azt felvettem. Azt csak a kocsiban néztem meg, hogy mi van benne. Amit akkor láttam, azon elképedtem. A felvételeket megmutattam a kocsiban ülő utastársamnak, majd Győrbe mentem és a felvételeket átadtam Borkai Zsoltnak, aki nagyon örült ennek, fülig ért a szája. Hálálkodott. Kérdezte, hogy hálálhatná meg ezt. Én meg mondtam, hogy sehogy. Nem azért csináltam, hogy meghálálja. Átadtam neki a felvételeket, és nem kértem, nem is kaptam értük semmit.</p>
      <p>Póczik, aki tagadja a zsarolást, azt is közölte, nem maradtak nála további felvételek, illetve elmondta, hogy még az önkormányzati választások előtt, szeptemberben beszélgetett Borkaival, de azt nem árulta el a <a href="https://24.hu/belfold/2019/11/20/borkai-zsolt-szexvideo-orgia-zsarolas-poczik-jozsef-labdarugo/">24.hu</a>-nak, hogy mit. Az ügyben ártatlannak vallja magát, szerinte nem történt meg, amit róla állítanak.</p>
      <p>A házkutatás egyébként hétfőn este volt nála, elvitték az adathordozóit, őt magát Budapestre hozták a rendőrök. A gyanú szerint 10 millió forintot kért volna a felvételekért.</p>
      <p> Póczik nem beszélt a felvételekről sem egykori csapattársával, <b>Glázer Róbert</b>tel, sem annak testvérével, <b>Glázer Tímeával</b>, a DK győri polgármesterjelöltjével.</p>
    </article>
  </body>
</html>