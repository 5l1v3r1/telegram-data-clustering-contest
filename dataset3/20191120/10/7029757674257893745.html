<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/health/s-petitsiya-nastoyavat-da-se-sazdade-natsionalen-institut-za-borba-s-raka.html"/>
    <meta property="og:site_name" content="News.bg"/>
    <meta property="article:published_time" content="2019-11-20T10:48:25+00:00"/>
    <meta property="og:title" content="С петиция настояват да се създаде Национален институт за борба с рака"/>
    <meta property="og:description" content="Той ще дава шанс за живот на близо 50 000 българи"/>
  </head>
  <body>
    <article>
      <h1>С петиция настояват да се създаде Национален институт за борба с рака</h1>
      <address>
        <time datetime="2019-11-20T10:48:25+00:00">20 Nov 2019, 10:48</time>
      </address>
      <p><b>Петиция настоява за разкриване на Национален или Балкански специализиран институт за имунотерапия, имунопрофилактика на рака и възстановяване на онкоболни след химиотерапия.</b> Това съобщи на пресконференция в БТА доц. д-р Влади Манев - председател на Програмния консултативен съвет за имунопрофилактика и имунотерапия на рака към Фондация "Контрол на придобитите имунни дефицити, свързани с промените в околната среда".</p>
      <p>Той посочи, че<b> инициативата е започнала на 5 ноември</b> и от тогава се движи добре, събирайки ежедневно по 50-60 подписа.</p>
      <p>По негови думи целта на пресконференцията е петицията да се популяризира сред обществото, така че да събере достатъчно подкрепа и да се внесе в парламента, за да се осигури необходимият бюджет.</p>
      <p>Д-р Манев подчерта, че ако проектът бъде осъществен, <b>България може да стане водеща дестинация в на Балканите и в Европа за развитие на здравния туризъм в областта на онкологията.</b> Той посочи, че инициативата вече е подкрепена от водещи национални онколози, както и от Националната асоциация за социална отговорност.</p>
      <p>"За малка България да се разкрие такава специализирана структура би било чудо, но не е невъзможно. <b>В науката няма големи народи"</b>, подчерта той.</p>
      <p>По негови думи <b>през последните няколко десетилетия заболеваемостта от рак у нас се е покачила 2,5- 3 пъти</b>, като всяка година умират около 19 000 онкоболни и се разболяват нови около 38 000 души. Поради тази причина той пита защо държавата отказва да признае рака за най-тежкото социално заболяване и защо не иска да признае имунотерапията и имунопрофилактиката на това заболяване за стратегическо направление от национален приоритет.</p>
      <p>Д-р Манев бе категоричен, че <b>с частни инициативи не може да се води успешна борба с рака - тази борба трябва да се води на държавно ниво.</b> Според него проблемът в момента е повече политически и нормативен, отколкото научен.</p>
      <p><b>"Борбата с рака може да се води по-успешно само ако има държавна политика.</b> Само така ще се създадат нужните нормативни условия за развитие на медицинската наука в областта на онкологията", категоричен бе той.</p>
      <p>По негови думи, ако бъде създаден Национален или Балкански специализиран институт, ежегодно той <b>ще дава шанс за живот на близо 50 000 българи.</b> Д-р Манев подчерта, че успешната реализация на проекта е възможност за разработване на икономическа ниша в тази иновативна област на медицината, каквато е онкологията.</p>
    </article>
  </body>
</html>