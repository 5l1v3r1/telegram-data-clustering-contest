<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/20/news/bolivia_tre_morti_negli_scontri_tra_agenti_e_sostenitori_di_evo_morales-241457027/"/>
    <meta property="og:site_name" content="Repubblica.it"/>
    <meta property="article:published_time" content="2019-11-20T03:02:00+00:00"/>
    <meta property="og:title" content="Bolivia, Morales: &quot;La repressione ha provocato 30 morti&quot;"/>
    <meta property="og:description" content="Via Twitter l'ex presidente boliviano rivolge un appello alla Commissione interamericana dei diritti umani (Cidh) e all'Onu affinché"/>
  </head>
  <body>
    <article>
      <h1>Bolivia, Morales: "La repressione ha provocato 30 morti"</h1>
      <h2>Via <i>Twitter</i> l'ex presidente boliviano rivolge un appello alla Commissione interamericana dei diritti umani (Cidh) e all'Onu affinché "denuncino e frenino questo massacro di fratelli indigeni che chiedono nelle strade pace, democrazia e rispetto della vita"</h2>
      <address>
        <time datetime="2019-11-20T03:02:00+00:00">20 Nov 2019, 03:02</time>
      </address>
      <p><b>LA PAZ</b> - Non si placano le proteste in Bolivia legate alla contestata elezione, per il quarto mandato, dell'ex presidente <b>Evo Morales</b> che dal suo esilio in Messico, accusa "la dittatura della (presidente ad interim, Jeanine) Anez, di (Luis Fernando) Camacho e di (Carlos) Mesa di avere provocato già 30 morti e decine di feriti con la repressione di polizia e forze armate".</p>
      <figure>
        <iframe data-src="https://twitter.com/evoespueblo/status/1197126540972249089?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Via <i>Twitter</i> il leader boliviano rivolge un appello alla Commissione interamericana dei diritti umani (Cidh) e all'Onu affinché "denuncino e frenino questo massacro di fratelli indigeni che chiedono nelle strade pace, democrazia e rispetto della vita". Ieri sera Morales era stato fra i primi a rivelare il bilancio di sei morti negli incidenti a El Alto "in una operazione coordinata con gli Stati Uniti".<br/><br/>Con la morte in ospedale di un giovane di 24 anni, sono infatti sei le persone morte ieri mattina all'esterno dell'impianto di stoccaggio di carburante della compagnia statale Ypfb a Senkata, vicino a El Alto.<br/><br/>Prima di questo nuovo grave incidente, l'Ufficio del Difensore del popolo (Ombudsman) boliviano aveva reso noto che dal 20 ottobre, giorno delle contestate elezioni vinte dal presidente dimissionario Evo Morales, i morti erano 24. Ieri reparti di agenti di polizia e militari sono intervenuti in forze per rimuovere un blocco all'impianto di Senkata realizzato da dimostranti pro-Morales e permettere l'uscita verso La Paz di autocisterne con benzina e diesel.</p>
    </article>
  </body>
</html>