<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/aktualis/belfold/mar-tobb-munkahelyen-is-zaklatta-kollegait-a-katona-jozsef-szinhaz-egyik-munkatarsa/z21x23f"/>
    <meta property="og:site_name" content="Blikk.hu"/>
    <meta property="article:published_time" content="2019-11-20T03:00:00+00:00"/>
    <meta property="og:title" content="Dagad a botrány: már több munkahelyén is zaklatta kollégáit a Katona József Színház egyik munkatársa"/>
    <meta property="og:description" content="Budapest — Újabb botrány a magyar színházi világban!"/>
  </head>
  <body>
    <article>
      <h1>Dagad a botrány: már több munkahelyén is zaklatta kollégáit a Katona József Színház egyik munkatársa</h1>
      <address><time datetime="2019-11-20T03:00:00+00:00">20 Nov 2019, 03:00</time> by <a rel="author" href="https://www.blikk.hu/szerzo/blikk-informacio" target="_blank">Blikk-információ</a></address>
      <p>
        <i>
          <b>Budapest — Újabb botrány a magyar színházi világban!</b>
        </i>
      </p>
      <p>Kitiltották a budapesti Katona József Színház egyik munkatársát a teátrumból, mert „több esetben is erkölcsi határokat átlépő módon viselkedett”.<a href="https://www.blikk.hu/sztarvilag/sztarsztorik/katona-jozseg-szinhaz-zaklatasi-botrany-kirugtak-kitiltottak/jt5d7yf"> A színház közleményben hozta nyilvánosságra az ügyet</a>, ám nem részletezte azt, bár jelzésértékű, hogy a teátrum a társulatnak felajánlotta egy pszichológus segítségét.</p>
      <p>„<b>A budapesti Katona József Színház vezetőségének tudomására jutott, hogy egy szerződéses munkatársa több esetben is erkölcsi határokat átlépő módon viselkedett a színház dolgozóival</b>” – kezdődik a közlemény, amelyből kiderül, korábban több sértett írásban tett bejelentést. </p>
      <p>
        <b>Igaz, a zaklatás szó nem szerepel a kommünikében, de a Blikk úgy tudja, az említett kolléga esetében – aki egyébként a Katona egyik ismert tagja – erről van szó. </b>
      </p>
      <p>„Az igazgatóság, a korábban nyilvánosan is megfogalmazott és követendőnek tartott belső irányelvek, valamint a két évvel ezelőtt módosított Üzemi Szabályzat 4-es számú melléklete alapján vizsgálóbizottságot állított fel. <b>A vizsgálatot külső szakértők bevonásával lefolytatta, a vezetőség pedig azonnali hatállyal a következő döntéseket hozta meg: az érintett személy 2019. november 19-től kezdve nem léphet az intézmény területére</b>, illetve a színház a vele való közös munkát a továbbiakban befejezi” – áll a közleményben, azonban személyiségi jogokra hivatkozva nem derül ki semmi több az illetőről, ahogy az áldozatokról sem. </p>
      <p><mark>A Blikk úgy tudja, az ismert művész más, színházzal kapcsolatos munkahelyen is dolgozik, ahol szintén akadtak már hasonló problémái. A lapunk által megkeresett kollégái ugyan nevüket vállalva nem akartak nyilatkozni, de egybehangzóan állították, egy ideje már szóbeszéd tárgya volt, hogy a munkatárs zaklatja kollégáit. </mark>Az üggyel kapcsolatban hiába kerestük a Magyar Teátrum Társaság vezetőjét, Vidnyánszky Attilát, ahogy a Katonát fenntartó Fővárosi Önkormányzat részéről sem nyilatkozott senki, amint a színház ügyvezetője igazgatója, Máté Gábor sem. Ő azonban két éve véleményt formált a témában.</p>
      <p>– <b>Nem érzem úgy, hogy a Katonában bármit is elhallgatnánk, az én ajtóm pedig tényleg mindig nyitva áll</b> – mondta akkor Máté Gábor. – A zaklatási ügyek nem kifejezetten színházi ügyek, csak a színházi embereket jobban ismerik, ezért érdekesek a közvélemény számára. Azt is látni kell, hogy akit megneveznek, az abban a pillanatban meghurcolttá válik.</p>
      <p>
        <mark>Zajos ügyek</mark>
      </p>
      <p>Két éve két rendező ügye rázta meg a közvéleményt. Októberben Sárosdi Lilla színésznő állította, az akkor a Vígszínház főrendezőjeként dolgozó Marton László 20 éve szexuális együttlétre akarta kényszeríteni, később név nélkül többen csatlakoztak a vádakhoz, a Vígszínház kirúgta a rendezőt. Novemberben Kerényi Miklós Gábor neve merült fel egy zaklatási ügyben, a Budapesti Operettszínház kirúgta a művészt, bár a vizsgálat során nem jelentkeztek áldozatok.</p>
    </article>
  </body>
</html>