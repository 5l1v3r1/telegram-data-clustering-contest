<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zita.be/nieuws/bizar/zwaarlijvig-en-gezond-volgens-wetenschappers-kan-het"/>
    <meta property="og:site_name" content="Zita"/>
    <meta property="article:published_time" content="2019-11-20T03:00:40+00:00"/>
    <meta property="og:title" content="Zwaarlijvig én gezond: volgens wetenschappers kan het"/>
    <meta property="og:description" content="In tijden van “body positivity” beweren sommige corpulente influencers van nature zwaarlijvig én gezond te zijn. Een nieuwe studie geeft hen gelijk: door een uitzonderlijk goede bloedtoevoer naar de vetcellen is het mogelijk een gezond metabolisme te hebben. Onderzoekers van de universiteit van Leeds hebben mogelijk een antwoord gevonden op de ‘fat but fit’-paradox. Met"/>
  </head>
  <body>
    <article>
      <h1>Zwaarlijvig én gezond: volgens wetenschappers kan het</h1>
      <address>
        <time datetime="2019-11-20T03:00:40+00:00">20 Nov 2019, 03:00</time>
      </address>
      <p>
        <b>In tijden van “body positivity” beweren sommige corpulente influencers van nature zwaarlijvig én gezond te zijn. Een nieuwe studie geeft hen gelijk: door een uitzonderlijk goede bloedtoevoer naar de vetcellen is het mogelijk een gezond metabolisme te hebben.</b>
      </p>
      <p>Onderzoekers van de universiteit van Leeds hebben mogelijk een antwoord gevonden op de ‘fat but fit’-paradox. Met overgewicht kampen en tegelijk volledig gezond zijn blijft een mythe, maar sommige zwaarlijvige mensen zouden een gezond metabolisme hebben en beschermd zijn tegen hart- en vaatziekten. De reden is een bijzondere aanwezigheid van bloedvaten in de vetcellen.</p>
      <p> </p>
      <h3>“Bruine” vetcellen</h3>
      <p>De Britse wetenschappers bestudeerden het receptoreiwit IGF1-R, dat een rol speelt in de groei van nieuwe bloedvaten. Ze verwijderden de receptor bij muizen die een vetrijk dieet toegediend kregen, en ontdekten dat er zich nieuwe bloedvaten in hun vet ontwikkelden. Hoewel de reden nog onbekend is, vermoeden de onderzoekers dat de nieuwe bloedvaten in het vet biochemische stoffen verspreiden die ervoor zorgen dat de vetcellen ‘bruin’ worden. Die ‘bruine’ vetcellen verbranden calorieën (om het lichaam warm te houden), en houden de suikerspiegel, de bloeddruk en cholesterol onder controle. Dit proces leidt tot vetvermindering, en zo op lange termijn tot een betere bescherming tegen hart- en vaatziekten.</p>
      <p> </p>
      <h3>Nieuwe medicatie</h3>
      <p>Gehoopt wordt dat de bevindingen kunnen leiden tot medicatie die de aanmaak van “bruine” vetcellen kan kopïeren, en zo een nieuwe remedie tegen hart- en vaatziekten kan brengen. De onderzoekers benadrukken echter dat dit geen vrijgeleide is om veel vetrijk voedsel te eten, en het aanhouden van een evenwichtig dieet de beste manier is om gezond te blijven. De onderzochte muizen bleken bovendien niet gespaard van andere gezondheidsproblemen, waaronder leververvetting.</p>
      <p> </p>
      <related>
        <h4>Lees ook :</h4>
        <a href="https://nl.metrotime.be/2019/09/10/must-read/vrouw-gaat-op-tinderdate-krijgt-te-horen-dat-ze-dik-is-en-wordt-gedumpt/"/>
      </related>
      <footer>Het bericht <a href="https://nl.metrotime.be/2019/11/20/must-read/zwaarlijvig-en-gezond-volgens-wetenschappers-kan-het/">Zwaarlijvig én gezond: volgens wetenschappers kan het</a> verscheen eerst op <a href="https://nl.metrotime.be/">Metro</a>.</footer>
    </article>
  </body>
</html>