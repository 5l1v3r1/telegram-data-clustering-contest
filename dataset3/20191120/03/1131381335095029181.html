<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tg24.sky.it/spettacolo/serie-tv/britannia/fotogallery/2019/11/20/britannia-2-cast.html"/>
    <meta property="og:site_name" content="Sky TG24"/>
    <meta property="article:published_time" content="2019-11-20T03:05:00+00:00"/>
    <meta property="og:title" content="Britannia, stagione 2: il cast e i personaggi | Sky TG24"/>
    <meta property="og:description" content="Vedi su Sky TG24 la fotogallery Britannia, stagione 2: il cast e i personaggi"/>
  </head>
  <body>
    <article>
      <h1>Britannia, stagione 2: il cast e i personaggi | Sky TG24</h1>
      <address>
        <time datetime="2019-11-20T03:05:00+00:00">20 Nov 2019, 03:05</time>
      </address>
      <figure>
        <img src="https://nst.sky.it/content/dam/static/contentimages/original/sezioni/cinema/serie-tv/2019/11/18/britannia-2-cast/01-britannia-2-cast-foto.jpg/jcr:content/renditions/cq5dam.web.393.462.jpeg"/>
      </figure>
      <p>1/14<br/>Scoprire di essere la Prescelta non è stato facile per Cait (Eleanor Worthington-Cox), ma essere affidata a un maestro come Divis è stato anche più difficile! La giovane speranza dei celti non è così sicura che il suo mentore sappia sempre cosa fare, pertanto non mancano i litigi. La verità, però, è che a Cait manca la sua famiglia, soprattutto sua sorella Islene, uccisa dai Romani. Divis è tutto ciò che ha in questo momento…o forse no? Cait nella seconda stagione si troverà di fronte a una scelta: continuare per questa durissima strada, o lasciarsi tutto alle spalle e fuggire? - © SKY<br/><a href="https://tg24.sky.it/spettacolo/serie-tv/britannia/home.html">Britannia 2, scopri tutto nello speciale sulla serie</a></p>
      <figure>
        <img src="https://nst.sky.it/content/dam/static/contentimages/original/sezioni/cinema/serie-tv/2019/11/18/britannia-2-cast/02-britannia-2-cast-foto.jpg/jcr:content/renditions/cq5dam.web.738.462.jpeg"/>
      </figure>
      <p>2/14<br/>Il bizzarro Divis (Nikolaj Lie Kaas) – allontanato dai Druidi molti anni prima dell’inizio della serie poiché posseduto dal demone Pwykka – sa benissimo che dentro di lui dorme un essere terribile e pericoloso, ma sa anche di avere un compito molto importante da portare a termine: formare Cait in modo che possa portare a compimento la profezia sulla Prescelta. Divis, però, è un maestro piuttosto particolare, e le discussioni con la sua allieva sono all’ordine del giorno, come abbiamo avuto modo di vedere nella prima stagione di Britannia. Quanto ancora dovrà andare avanti la formazione della ragazza? Divis non ne ha idea, è a conoscenza solo di una parte della profezia, ma sa che porterà a termine il suo compito. - © SKY<br/><a href="https://tg24.sky.it/spettacolo/serie-tv/britannia/fotogallery/2019/11/14/britannia-stagione-2.html">Britannia, su Sky Atlantic arriva la seconda stagione. FOTO</a></p>
      <figure>
        <img src="https://nst.sky.it/content/dam/static/contentimages/original/sezioni/cinema/serie-tv/2019/11/18/britannia-2-cast/03-britannia-2-cast-foto.jpg/jcr:content/renditions/cq5dam.web.393.462.jpeg"/>
      </figure>
      <p>3/14<br/>Dal punto di vista dei Romani, e per Aulo Plauzio (David Morrissey), l’occupazione della Britannia è stato un successo, e il fatto di avere a disposizione un’alleata come Amena – regina di nome ma non di fatto, visto che, a tutti gli effetti, non è nient’altro che una marionetta nelle mani di un ambizioso e spietato maestro burattinaio – è senza dubbio un punto di forza. Per Plauzio è una lotta di ideologie: chi non accetta la romanizzazione è per forza un ribelle, e come tale sarà trattato. Ma l’arrivo in Britannia dell’Imperatore Claudio mette in dubbio il suo piccolo regno personale, anche perché Claudio, in partenza per Roma, lascerà dietro di sé un suo fedelissimo, Domizio. L’espansione di Roma, però, non è il vero obiettivo di Aulo: ciò che vuole è incarnare Lokka e ottenere in dominio completo. Per questo motivo, Cait è un pericolo troppo grosso da ignorare. Riuscirà a trovarla e a evitare il compimento della profezia? L’alleanza con Harka gli sarà d’aiuto, oppure si rivelerà più un problema che una soluzione? - © SKY<br/><a href="https://tg24.sky.it/spettacolo/serie-tv/britannia/2019/11/16/britannia-serie-tv-stagione-2.html">Britannia 2: in arrivo su Sky Atlantic la seconda stagione della serie tv</a></p>
      <figure>
        <img src="https://nst.sky.it/content/dam/static/contentimages/original/sezioni/cinema/serie-tv/2019/11/18/britannia-2-cast/03b-britannia-2-cast-foto.JPG/jcr:content/renditions/cq5dam.web.393.462.jpeg"/>
      </figure>
      <p>4/14<br/>L’ambiziosa Amena (Annabel Scholey) ha avuto ciò che desiderava: il potere. In quanto Regina dei Cantiaci, e in quanto alleata di Aulo Plauzio, Amena si trova in una posizione prestigiosa, posizione che viene infatti sfruttata dal generale romano, che si affida a lei per convincere “con le buone” le tribù sparse per il territorio a unirsi a Roma. Ma c’è ancora molto lavoro da fare: per esempio, distruggere i Druidi. Presto, però, anche lei dovrà fare i conti con il demone che le ha posato la corona sulla testa. Quando Aulo dirigerà le sue attenzioni verso sua sorella Andra, Regina dei Devni (in italiano Dumnoni), sovrana di una terra che custodisce un lago sacro importantissimo per i Druidi, Amena dovrà scegliere da che parte stare. Il ritorno a casa per lei non sarà facile, anche perché si ritroverà ad affrontare orrori recenti e fantasmi del passato. - © SKY<br/><a href="https://tg24.sky.it/spettacolo/serie-tv/britannia/2019/11/19/britannia-recensione-stagione-1.html">Britannia 2: la recensione della prima stagione</a></p>
      <figure>
        <img src="https://nst.sky.it/content/dam/static/contentimages/original/sezioni/cinema/serie-tv/2019/11/18/britannia-2-cast/04-britannia-2-cast-foto.jpg/jcr:content/renditions/cq5dam.web.393.462.jpeg"/>
      </figure>
      <p>5/14<br/>Dopo essersi lasciato la sua vecchia vita alle spalle, Phelan (Julian Rhind-Tutt) ha trovato una casa e una famiglia nei territori a nord. Con un nuovo nome, una nuova moglie e un figlio in arrivo, la sua esistenza scorre tranquilla. A un mercato locale, però, Phelan si ritrova ad acquistare la testa mummificata di sua sorella Kerra, morta nel finale della prima stagione per mano di Aulo. Si tratta forse di un segno degli dei o del destino? Per il figlio di Pellenor è arrivato il momento di tornare a casa e di fare la sua parte per portare a compimento la profezia…proprio come gli disse Veran due anni fa… Purtroppo per Phelan, però, la sua strada si intreccerà con quella di Harka, che non esiterà a usarlo per portare a termine i suoi piani. Verrà però ritrovato da Ania, che lo salverà e lo porterà al cospetto di Quane: il suo viaggio è appena cominciato. - © SKY</p>
      <figure>
        <img src="https://nst.sky.it/content/dam/static/contentimages/original/sezioni/cinema/serie-tv/2019/11/18/britannia-2-cast/05-britannia-2-cast-foto.jpg/jcr:content/renditions/cq5dam.web.393.462.jpeg"/>
      </figure>
      <p>6/14<br/>Veran (Mackenzie Crook), il punto di riferimento dei Druidi, è il contatto tra gli uomini e la natura, ma soprattutto tra gli uomini e gli dei. Sa che Aulo non punta solo alla conquista dei celti ma alla conquista del potere di Lokka, e sa che, per fermarlo, dovrà stare molto attento: non sempre la mossa migliore consiste nell’azione diretta. Veran ama suo fratello, ma sa bene che solo uno tra loro ne uscirà vivo, e se Harka vincerà per i Druidi sarà la fine.  - © SKY</p>
      <figure>
        <img src="https://nst.sky.it/content/dam/static/contentimages/original/sezioni/cinema/serie-tv/2019/11/18/britannia-2-cast/06-britannia-2-cast-foto.jpg/jcr:content/renditions/cq5dam.web.738.462.jpeg"/>
      </figure>
      <p>7/14<br/>Vivere con i Druidi ha aperto gli occhi di Ania (Liana Cornell), che da loro, diventando una di loro, ha imparato tantissime cose. Con lei c’è il piccolo Phelan, chiamato così in onore del padre. Il suo coraggio, la sua lealtà e la sua forza d’animo colpiscono Veran, che le chiede un sacrificio di non poco conto: lasciare suo figlio a loro e tornare a combattere. Non a cuor leggero, Ania accetta: questa lotta è troppo importante. Infiltratasi tra i Druidi ribelli, inizierà una relazione con Brearn. Quando ritroverà Phelan e lo vedrà completamente succube di Harka, rimarrà sconvolta. Decisa a liberare e salvare il padre di suo figlio, leggerà le rune sulla fronte di Kerra, rivelandogli finalmente la verità. - © SKY</p>
      <figure>
        <img src="https://nst.sky.it/content/dam/static/contentimages/original/sezioni/cinema/serie-tv/2019/11/18/britannia-2-cast/06b-britannia-2-cast-foto.jpg"/>
      </figure>
      <p>8/14<br/>Promosso a Prefetto alla fine della prima stagione, Vito (Gershwyn Eustache Jnr) è profondamente fedele al suo Generale, ma i metodi e le conseguenze della ricerca di Cait cominciano a fargli venire qualche dubbio su Plauzio. Dopo aver bevuto dell’acqua contaminata da una sostanza allucinogena, Vito ritorna con la mente nel passato, in un momento assai traumatico per lui: l’arrivo dei Romani nella sua terra di origine. Il ricordo della morte e della distruzione sarà potentissimo, così forte da fargli mettere in discussione la sua appartenenza e la sua fedeltà. - © SKY</p>
      <figure>
        <img src="https://nst.sky.it/content/dam/static/contentimages/original/sezioni/cinema/serie-tv/2019/11/18/britannia-2-cast/07-britannia-2-cast-foto.jpg/jcr:content/renditions/cq5dam.web.393.462.jpeg"/>
      </figure>
      <p>9/14<br/>Harka (Mackenzie Crook) è il “Primo Uomo.” Fratello gemello di Veran, fu strappato alla sua famiglia insieme a lui da Quane durante la loro infanzia. Da piccoli, Veran e Harka erano molto uniti, ma a un certo punto si sono allontanati, e Harka da decenni vive nella convinzione che Veran gli abbia rubato il posto che avrebbe dovuto essere suo. Secondo una leggenda, quando Lokka si rifarà vivo il Primo Uomo risorgerà, ma lo stesso accadrà per l’Uomo Morto. Convinto che il fratello sia responsabile della sua fine, Harka è alla ricerca di vendetta e distruzione. - © SKY</p>
      <figure>
        <img src="https://nst.sky.it/content/dam/static/contentimages/original/sezioni/cinema/serie-tv/2019/11/18/britannia-2-cast/08-britannia-2-cast-foto.jpg/jcr:content/renditions/cq5dam.web.738.462.jpeg"/>
      </figure>
      <p>10/14<br/>Il giovane Mallin (Tom Rhys Harries) proviene da una famiglia di pescatori. Viene portato via dai genitori insieme ai suoi due fratelli da Phelan: i Druidi li hanno scelti. Intelligente e meditabondo, Harka lo sceglie per portare avanti un compito importantissimo: trovare Cait e farla innamorare di lui con l’obiettivo di distruggerla emotivamente e di toglierle ogni forza d’animo. Ribattezzato Love, Mallin, che si ritrova ad agire sotto l’incantesimo del suo rapitore, riuscirà effettivamente a localizzare Divis e la Prescelta, ma l’incontro con Cait si rivelerà liberatorio. Non durerà molto: Harka non si arrenderà. - © SKY</p>
      <figure>
        <img src="https://nst.sky.it/content/dam/static/contentimages/original/sezioni/cinema/serie-tv/2019/11/18/britannia-2-cast/09-britannia-2-cast-foto.JPG/jcr:content/renditions/cq5dam.web.393.462.jpeg"/>
      </figure>
      <p>11/14<br/>Dopo aver tentato di assassinare Aulo nella prima stagione, Lucio (Hugo Speer) si è reinventato pescatore. Fingendosi muto, è riuscito a farsi accogliere da alcuni abitanti di quella terra misteriosa, ma la solitudine l’ha portato ad “attaccarsi alla bottiglia” – o alla damigiana, o all’otre, o a qualunque contenitore in grado di contenere vino o altre bevande da una certa gradazione alcolica in su. La sua tranquilla ma triste esistenza viene sconvolta dall’improvviso ritorno di un vecchio amico, un incontro che lo costringe a guardare alle atrocità commesse in passato in nome di Roma e di Plauzio. Riuscirà Lucio ad avere l’agognato perdono? Spinto dal senso di colpa, tornerà nel luogo del suo arrivo in Britannia, e lì, in quel posto dove una volta c’era un villaggio di pacifici contadini, ritroverà Sawyer, accecato proprio da lui. Parlando con lui, Lucio capirà che c’è un motivo per cui è ancora vivo: forse anche lui ha un ruolo nella Profezia. - © SKY</p>
      <figure>
        <img src="https://nst.sky.it/content/dam/static/contentimages/original/sezioni/cinema/serie-tv/2019/11/18/britannia-2-cast/10-britannia-2-cast-foto.JPG"/>
      </figure>
      <p>12/14<br/>Domizio (Paul Chahidi) è il figlio di un potente senatore defunto. Intelligente e scaltro, crede fermamente nel lavoro del Senato e nell’obbedienza alle leggi e alle procedure. Rimasto in Britannia per volere di Claudio, che lo lascia lì proprio per tenere d’occhio Aulo Plauzio, scopre ben presto il vero obiettivo dell’ambizioso generale, e la cosa lo inquieta parecchio. Domizio è a conoscenza del passato di Plauzio e sa bene che nonostante abbia portato molta gloria a Roma non c’è da fidarsi troppo di lui. - © SKY</p>
      <figure>
        <img src="https://nst.sky.it/content/dam/static/contentimages/original/sezioni/cinema/serie-tv/2019/11/18/britannia-2-cast/11-britannia-2-cast-foto.JPG"/>
      </figure>
      <p>13/14<br/>Andra (Samantha Colley) è la giovane Regina dei Devni – una tribù fedele ai Druidi e ai loro insegnamenti –, nonché la sorella minore di Amena. Le due sono in buoni rapporti, ma nel passato così come nel presente non sono mai mancati i motivi di discussione. Isca (Isca Dumnoniorum) è la roccaforte dei Devni, il loro luogo sacro. Amena tenterà di reclutare Andra, e quasi ci riesce, ma l’arrivo di Veran, che rivela che non sono stati i Druidi a proclamare Amena Regina dei Cantiaci, manderà tutto all’aria. Furiosa, Andra deciderà di rinchiudere la sorella, ma l’arrivo di Harka, che porta con sé delle sconvolgenti rivelazioni sulla loro famiglia, stravolgerà ogni cosa. - © SKY</p>
      <figure>
        <img src="https://nst.sky.it/content/dam/static/contentimages/original/sezioni/cinema/serie-tv/2019/11/18/britannia-2-cast/12-britannia-2-cast-foto.jpg/jcr:content/renditions/cq5dam.web.1350.845.jpeg"/>
      </figure>
      <p>14/14<br/>Britannia, stagione 2. - © SKY</p>
    </article>
  </body>
</html>