<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23502004-ofensiva-turciei-siria-facilitat-reconstituirea-retelei-stat-islamic-arata-pentagonul.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-20T03:14:00+00:00"/>
    <meta property="og:title" content="Ofensiva Turciei în Siria a facilitat reconstituirea rețelei Stat Islamic, arată Pentagonul"/>
    <meta property="og:description" content="Gruparea militantă Stat Islamic a fost avantajată atât de retragerea forțelor americane, cât și de ofensiva turcă din Siria, facilitând regruparea membrilor ce ar putea pregăti noi"/>
  </head>
  <body>
    <article>
      <h1>Ofensiva Turciei în Siria a facilitat reconstituirea rețelei Stat Islamic, arată Pentagonul</h1>
      <address><time datetime="2019-11-20T03:14:00+00:00">20 Nov 2019, 03:14</time> by <a rel="author">I.B.</a></address>
      <p>
        <b>Gruparea militantă Stat Islamic a fost avantajată atât de retragerea forțelor americane, cât și de ofensiva turcă din Siria, facilitând regruparea membrilor ce ar putea pregăti noi atacuri adresate statelor occidentale, conform unui raport realizat de Pentagon, citat de site-ul postului France 24.</b>
      </p>
      <p>Președintele Statelor Unite, Donald Trump, a anunțat, pe 6 octombrie, retragerea celor 1.000 de trupe americane localizate în nord-estul Siriei pentru menținerea păcii sensibile dintre forțele turce și militanții kurzi sirieni. Conform aprecierilor făcute de Pentagon, demersul liderului de la Casa Albă a permis realizarea ofensivei de către Ankara, menită să disperseze gruparea kurdă din apropierea graniței cu Turcia, citează Mediafax.</p>
      <p>Militanții kurzi reprezentau o forță importantă în lupta împotriva grupării Stat Islamic și în coordonarea închisorilor în care erau ținuți captivi membrii mișcării insurgente de pe teritoriul sirian pe care aceștia îl dețineau în mod autonom.</p>
      <p>„Gruparea Stat Islamic a exploatat ofensiva Turciei și retragerea aferentă a trupelor Statelor Unite pentru a-și reconstitui capacitățile și resursele în Siria și pentru a-și consolida abilitatea de a plănui atacuri în străinătate”, a comunicat Inspectorul General al Biroului din cadrul Departamentului pentru Apărare, într-un raport publicat marți.</p>
      <p>Biroul, care este un organism independent de investigație, a adăugat că mișcarea Stat Islamic „este foarte probabil să aibă 'timpul și spațiul' pentru a ținti Vestul și pentru a le oferi sprijin celor 19 rețele și ramuri globale”, citând o informație emisă de Agenția de informații a Apărării (DIA). Pe termen lung, este probabil ca gruparea „să caute reobținerea controlului asupra unor centre populate din Siria și să-și extindă amprenta la nivel global”, mai infromează raportul.</p>
      <p>Moartea recentă a liderului rețelei, Abu Bakr al-Baghdadi, ucis în cadrul unui raid aerian condus de forțele americane pe 26 octombrie, „probabil va afecta foarte puțin abilitatea rețelei Stat Islamic de a se reconstitui”, informează DIA, confrom raportului Pentagonului.</p>
    </article>
  </body>
</html>