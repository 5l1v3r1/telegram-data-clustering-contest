<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/dogv-publica-bases-concurs-direccio-apunt-termini-30-dies"/>
    <meta property="og:site_name" content="Diari La Veu"/>
    <meta property="article:published_time" content="2019-11-20T03:23:00+00:00"/>
    <meta property="og:title" content="El DOGV publica les bases del concurs per a la Direcció d'À Punt amb un termini de 30 dies per a presentar-se"/>
    <meta property="og:description" content="Les bases del procés de selecció exigeixen als candidats experiència prèvia en tasques d'alta direcció i un compromís de confidencialitat als membres de la comissió de valoració."/>
  </head>
  <body>
    <article>
      <h1>El DOGV publica les bases del concurs per a la Direcció d'À Punt amb un termini de 30 dies per a presentar-se</h1>
      <h2>Les bases del procés de selecció exigeixen als candidats experiència prèvia en tasques d'alta direcció i un compromís de confidencialitat als membres de la comissió de valoració </h2>
      <address><time datetime="2019-11-20T03:23:00+00:00">20 Nov 2019, 03:23</time> by <a rel="author">Salva Almenar</a></address>
      <p>VALÈNCIA. Dit i fet. El Consell Rector de la Corporació Valenciana de Mitjans de Comunicació (CVMC) va dir que fins que no passaren les eleccions generals no iniciaria el procés de renovació del càrrec de director d'À Punt i tan sols tres dies després de la celebració dels comicis el màxim òrgan dels mitjans públics va aprovar les bases del concurs per a escollir la persona que es farà càrrec de la cadena en el període 2020-2023 i que han sigut publicades aquest dimecres al Diari Oficial de la Generalitat. <br/><br/>En una reunió celebrada el passat dimecres, els membres del Consell Rector van donar el vistiplau a les bases del concurs públic a través del qual es triarà la persona que dirigirà À Punt a partir de març. Tothom dona per fet que la persona que ocuparà el càrrec el pròxim mandat no serà Empar Marco, però l'actual directora ha expressat ja en alguna ocasió la seua<a href="https://www.diarilaveu.com/marco-aspira-seguir-mandat-mes-a-punt-poder-consolidar-projecte"> intenció de revalidar el càrrec per a prosseguir amb el projecte iniciat el 2017</a>.<br/><br/>Les bases del concurs de mèrits no difereixen en excés de les del primer concurs, si bé incorporen alguna novetat. Així, seguiran sent requisits de les persones candidates el "coneixement de les dues llengües cooficials de la Comunitat Valenciana" i també el "context social, cultural, econòmic i polític de la Comunitat Valenciana". També han de demostrar el coneixement de la normativa aplicable tant a la CVMC com a la Societat Anònima de Mitjans de Comunicació (SAMC) –mercantil de la qual depén À Punt.<br/><br/>Una de les novetats del concurs que s'intueix amb el comunicat enviat per À Punt és que les persones candidates, a més d'acreditar experiència professional en el món de la comunicació, hauran d'acreditar en les candidatures "experiència en la gestió en funcions d'administració, alta direcció, control o assessorament". Aquest punt no estava en el concurs convocat el desembre de 2016 i sembla que dona resposta a les veus que en els últims mesos han apuntat que potser el perfil idoni per a la Direcció General d'À Punt no era el d'un periodista, sinó el d'un gestor.<br/><br/>Amb aquest mèrit que s'inclou en les bases, el Consell Rector ha dibuixat un perfil professional que haurà de compaginar coneixements en l'àmbit de la comunicació i en la gestió d'equips. No obstant això, À Punt és l'empresa de comunicació més gran amb una plantilla de més de 460 empleats.<br/><br/><b>Com es triarà el nou director?</b><br/><br/>El concurs estableix també una novetat en l'avaluació dels projectes. En la primera fase, els aspirants hauran de lliurar un projecte amb una extensió màxima de 10 fulls. Del total de candidatures presentades, la comissió de valoració que es constituirà –i que estarà integrada per cinc membres del Consell Rector, incloent-ne el president– analitzarà els projectes i seleccionarà els tres millors perquè els seus autors desenvolupen en un termini de 15 dies i un màxim de 50 pàgines el seu projecte per als mitjans públics.<br/><br/>Les tres persones candidates hauran de defensar el seu projecte en una segona fase que consistirà en una entrevista realitzada pel Consell Rector, on hauran també d'acreditar els requisits exigits en la convocatòria. En la valoració final, el projecte suposarà el 50% de la nota i el currículum, junt amb l'entrevista, un altre 50%.<br/><br/>Les bases també inclouran una clàusula de confidencialitat segons la qual "les persones i institucions implicades en el procés de selecció de candidats i candidates es comprometen a garantir l'absoluta confidencialitat de totes les dades personals i professionals d'aquelles, a assegurar que la participació de les no seleccionades es mantindrà en l'estricte àmbit del coneixement i valoració de la Comissió de Valoració, i a fer públic exclusivament el nom del candidat o candidata seleccionat".<br/><br/><b>Març, data límit</b><br/><br/>Amb la publicació de les bases del concurs s'inicia el procés per a renovar la Direcció General d'À Punt Mèdia. El relleu, si n'hi ha finalment, té una data límit: el març de 2020, que és quan expira el mandat de Marco. Però els temps de les diferents fases del concurs els marcaran els terminis propis d'un concurs públic com aquest.<br/><br/>A partir d'ara, les persones candidates tenen un termini de 30 dies per a presentar-ne els projectes. El Consell Rector necessitarà un temps per a avaluar els projectes i després citarà tres persones per a la segona fase. Ací hauran de passar 15 dies més perquè els candidats puguen desenvolupar els eixos del projecte i després realitzar l'entrevista personal.<br/><br/>Els últims passos serien que el Consell Rector seleccione la persona candidata per una majoria de tres cinquens i que el futur director o directora compareguera en la Comissió de l'Espai Audiovisual de les Corts, que hauria de ratificar la proposta després de comprovar la idoneïtat de la persona candidata. La data és el 2 de març, ja que hauran passat 3 anys des que les Corts van aprovar amb els vots del PSPV, Compromís i Podem el nomenament d'Empar Marco.</p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/apunt-estrena-parany-ficcio-produccio-propia-ambientada-valencia-capital-ii-republica"/>
        <a href="https://www.diarilaveu.com/oposicio-carrega-ribo-grezzi-dimissio-secretari-emt-valencia"/>
        <a href="https://www.diarilaveu.com/direccio-presidencia-consellers-profundes-renovacions-afrontar-a-punt-imminentment"/>
        <a href="https://www.diarilaveu.com/psoe-arrabassa-alcaldia-palma-de-gandia-compromis-suport-del-pp"/>
        <a href="https://www.diarilaveu.com/autonomies-llengua-propia-advoquen-cooficialitat-basada-acord-la-convivencia-linguistica"/>
      </related>
    </article>
  </body>
</html>