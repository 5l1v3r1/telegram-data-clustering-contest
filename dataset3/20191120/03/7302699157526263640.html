<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/politics/detail/9620000111268"/>
    <meta property="og:site_name" content="MGR Online"/>
    <meta property="article:published_time" content="2019-11-20T03:55:00+00:00"/>
    <meta property="og:title" content="“เสรีพิศุทธ์”เมิน “สิระ” เสนอปลดปธ.กมธ. ชี้เป็นไปตามโควตา ใครจะปล้นไม่ได้"/>
    <meta property="og:description" content="“เสรีพิศุทธ์”ไม่กลัว”สิระ”เสนอปลดจากตำแหน่งปธ.กมธ.ปราบโกง ยันได้มาตามโควต้า ใครจะปล้นไม่ได้ จ่อ ขอมติที่ประชุมใช้พ.ร.บ.คำสั่งเรียกฯ “ประยุทธ์-ประวิตร”"/>
  </head>
  <body>
    <article>
      <h1>“เสรีพิศุทธ์”เมิน “สิระ” เสนอปลดปธ.กมธ. ชี้เป็นไปตามโควตา ใครจะปล้นไม่ได้</h1>
      <address><time datetime="2019-11-20T03:55:00+00:00">20 Nov 2019, 03:55</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011513001.JPEG"/>
      </figure>
      <p><b>“เสรีพิศุทธ์”ไม่กลัว”สิระ”เสนอปลดจากตำแหน่งปธ.กมธ.ปราบโกง ยันได้มาตามโควต้า ใครจะปล้นไม่ได้ จ่อ ขอมติที่ประชุมใช้พ.ร.บ.คำสั่งเรียกฯ “ประยุทธ์-ประวิตร”</b><br/><br/>วันนี้ (20 พ.ย.) พล.ต.อ.เสรีพิศุทธ์ เตมียเวส ส.ส.บัญชีรายชื่อ พรรคเสรีรวมไทย ในฐานะประธานคณะกรรมาธิการ(กมธ.)ป้องกันและปราบปรามการทุจริตและประพฤติมิชอบ สภาผู้แทนราษฎร แถลงว่า ได้รับหนังสือจากพล.อ.ประยุทธ์ จันทร์โอชา นายกรัฐมนตรี และรมว.กลาโหม ที่นร 0404/11582 ลงวันที่ 18 พ.ย. เพื่อขอแถลงข้อเท็จจริงหรือแสดงความคิดเห็นต่อคณะกมธ.ในวันที่ 20 พ.ย.ออกไป โดยพล.อ.ประยุทธ์ ระบุในหนังสือว่า เนื่องจากมีภารกิจเป็นประธานการประชุมคณะกรรมการอำนวยการจัดงานพระราชพิธีบรมราชาภิเษก จึงไม่สามารถชี้แจงต่อคณะกรรมาธิการฯ จึงขอแถลงข้อเท็จจริงและความเห็นเป็นลายลักษณ์อักษรต่อไป<br/><br/>พล.ต.อ.เสรีพิศุทธ์ กล่าวต่อว่า ตนยังได้หนังสือจากพล.อ.ประวิตร วงษ์สุวรรณ รองนายกฯ ที่ นร 403 (กร.1) / 11573 ลงวันที่ 18 พ.ย. เพื่อขอแถลงข้อเท็จจริงและความเห็นเป็นลายลักษณ์อักษร เนื่องจากติดราชการไม่สามารถมาแถลงข้อเท็จจริงหรือแสดงความคิดเห็นต่อคณะกรรมาธิการด้วยตนเองได้ โดยมอบหมายให้นายประสาน หวังรัตนปราณี ผู้ช่วยรัฐมนตรีประจำสำนักนายกฯเป็นผู้นำส่งเอกสารคำแถลงข้อเท็จจริง และความเห็นต่อคณะกรรมาธิการประกอบการชี้แจงให้ข้อมูลในวันที่ 20 พ.ย.ต่อไป<br/>พล.ต.อ.เสรีพิศุทธ์ กล่าวอีกว่า เมื่อพล.อ.ประยุทธ์มีหนังสือมาเช่นนี้ก็พร้อมจะรับไว้และจะแจ้งต่อที่ประชุมคณะกมธ.ต่อไป ส่วนจะใช้อำนาจตามพ.ร.บ.คำสั่งเรียกของคณะกรรมาธิการของสภาผู้แทนราษฎรและวุฒิสภา พ.ศ.2554 อีกครั้งหรือไม่นั้น ยังเป็นประเด็นที่ไม่อาจพูดล่วงหน้าได้ เพราะต้องขอมติจากที่ประชุมก่อน เพื่อให้เป็นไปตามลำดับขั้นตอน<br/>พล.ต.อ.เสรีพิศุทธ์ กล่าวว่ด้วยว่า สาเหตุที่ต้องเชิญพล.อ.ประยุทธ์ เพราะนายกฯเป็นผู้นำกล่าวคำถวายสัตย์เพียงคนเดียว จึงเป็นเรื่องเฉพาะตัว ไม่อาจสอบถามรัฐมนตรีคนอื่นได้ อย่างไรก็ตาม สำหรับการพยายามของฝ่ายรัฐบาลในการจะปลดตนเองออกจากการเป็นประธานคณะกมธ.นั้น อยากจะขออธิบายว่าคณะกมธ. 35 คณะตั้งโดยสภาผู้แทนราษฎร และตำแหน่งประธานคณะกมธ.เป็นเรื่องที่คณะกรรมการประสานงานพรรคร่วมรัฐบาลและฝ่ายค้านได้หารือกันมาแล้ว โดยจัดสรรให้ตามสัดส่วนของส.ส.แต่ละพรรค ซึ่งประธานคณะกมธ.ชุดนี้เป็นสัดส่วนของพรรคเสรีรวมไทย เป็นเหมือนสมบัติของพรรคเราใครก็เอาไปไม่ได้ ต่อให้14คนในกมธ.เสนอปลดก็ไม่สามารถทำได้ เพราะมันเป็นโควต้าของพรรค การเสนอจะให้ปลดแบบนี้เหมือนเป็นการปล้นกัน</p>
    </article>
  </body>
</html>