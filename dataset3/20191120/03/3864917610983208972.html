<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2821537-kraini-es-za-9-misaciv-otrimali-ponad-pivmiljona-zapitiv-pro-pritulok.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-20T03:12:00+00:00"/>
    <meta property="og:title" content="Країни ЄС+ за 9 місяців отримали понад півмільйона запитів про притулок"/>
    <meta property="og:description" content="За перші 9 місяців 2019 року міграційні служби ЄС+ (28 членів ЄС + Норвегія і Швейцарія) отримали більш ніж півмільйона запитів про надання притулку, що на 10% більше, ніж у відповідний період минулого року."/>
  </head>
  <body>
    <article>
      <h1>Країни ЄС+ за 9 місяців отримали понад півмільйона запитів про притулок</h1>
      <h2>За перші 9 місяців 2019 року міграційні служби ЄС+ (28 членів ЄС + Норвегія і Швейцарія) отримали більш ніж півмільйона запитів про надання притулку, що на 10% більше, ніж у відповідний період минулого року.</h2>
      <address>
        <time datetime="2019-11-20T03:12:00+00:00">20 Nov 2019, 03:12</time>
      </address>
      <p>Відповідна статистика оприлюднена на <a href="https://www.easo.europa.eu/news-events/more-half-million-asylum-applications-lodged-eu-so-far-2019">сайті Європейського офісу з підтримки притулку.</a></p>
      <p>"Понад півмільйона (515 825) заяв на надання притулку були подані в країнах ЄС за перші дев’ять місяців 2019 року, що на 10% більше, ніж у цей же період рік тому. Пропорція заяв, які отримали позитивне рішення у першій інстанції (так званий рейтинг визнання), у цьому році склав 34% проти 33% у 2018 році. Найбільша кількість заяв на притулок надійшла від громадян Сирії (51 000), Афганістану (39 200) і Венесуели (31 412 – вдвічі більше, ніж у 2018 році), на них припадає чверть від загальної кількості поданих документів", - йдеться у повідомленні.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2813532-francia-hoce-zaprovaditi-zorstki-kvoti-dla-migrantiv.html">Франція хоче запровадити жорсткі квоти для мігрантів</a>
      </blockquote>
      <p>Станом на кінець вересня, рішення «першої інстанції» ЄС щодо визнання правомірності прохання на притулок очікували 507 800 заяв.</p>
      <p>Як йдеться у <a href="https://www.easo.europa.eu/latest-asylum-trends">деталізованому звіті </a>Європейського офісу з підтримки притулку, 709 громадян України подали заяви про надання притулку в європейських країнах з початку року, при цьому «рейтинг визнання» для них під час розгляду у першій інстанції склав 9%. Усього на розгляді міграційних служб <b><a href="https://www.ukrinform.ua/tag-evrosouz">ЄС </a></b>зараз знаходяться 9598 заяв українців на отримання притулку.</p>
    </article>
  </body>
</html>