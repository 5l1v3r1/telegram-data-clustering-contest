<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/pramogos/koncertai/vilniu-pamiles-duetas-sofi-tukker-i-sostine-grizta-dar-vienam-koncertui/"/>
    <meta property="og:site_name" content="Made in vilnius"/>
    <meta property="article:published_time" content="2019-11-20T03:00:00+00:00"/>
    <meta property="og:title" content="Vilnių pamilęs duetas „Sofi Tukker“ į sostinę grįžta dar vienam koncertui"/>
    <meta property="og:description" content="Pasaulinį pripažinimą pelnęs niujorkiečių duetas „Sofi Tukker“ grįžta į Lietuvą. Dviems „Grammy“ apdovanojimams pristatytas duetas, kurį sudaro dainininkė Sophie Hawley-Weld ir Tuckeris Halpernas, neslepia, kad įsimylėjo Vilnių. Grupė, kurią labiausiai išgarsino didžiulės sėkmės sulaukusi „Apple“ reklamoje skambėjusi daina „Best Friend“, pernai vasarą surengė anšlaginį pasirodymą sostinėje. Kitų metų balandžio 21..."/>
  </head>
  <body>
    <article>
      <h1>Vilnių pamilęs duetas „Sofi Tukker“ į sostinę grįžta dar vienam koncertui</h1>
      <address><time datetime="2019-11-20T03:00:00+00:00">20 Nov 2019, 03:00</time> by <a rel="author">Made in Vilnius</a></address>
      <p>Pasaulinį pripažinimą pelnęs niujorkiečių duetas „Sofi Tukker“ grįžta į Lietuvą. Dviems „Grammy“ apdovanojimams pristatytas duetas, kurį sudaro dainininkė Sophie Hawley-Weld ir Tuckeris Halpernas, neslepia, kad įsimylėjo Vilnių.</p>
      <p>Grupė, kurią labiausiai išgarsino didžiulės sėkmės sulaukusi „Apple“ reklamoje skambėjusi daina „Best Friend“, pernai vasarą surengė anšlaginį pasirodymą sostinėje. Kitų metų balandžio 21 d. „Sofi Tukker“ vėl svečiuosis mūsų šalyje ir surengs koncertą sostinės menų fabrike „Loftas“.</p>
      <figure>
        <iframe src="https://www.youtube.com/embed/4Vx7MTU-UVE" width="1400" height="788" data-service="Youtube" scrolling="no"/>
      </figure>
      <p>Tuckeris Halpernas užaugo Bostone ir mokėsi prestižinėje privačioje mokykloje. Krepšininku svajojęs tapti jaunuolis vis tik pasirinko muzikanto kelią. Sulaukęs 21-erių metų, T. Halpernas sunkiai susirgo ir metus negalėjo lankyti mokyklos. Būtent tada jis išmoko groti ir prodiusuoti elektroninę muziką. Sophie Hawley-Weld gimė Vokietijoje, tačiau vėliau keletą metų gyveno Kanadoje ir Italijoje. Mokyklos teatrui dainas rašiusi mergina anksti pradėjo groti akustine gitara bosa nova kūrinius, dalyvavo jazzo muzikos trio veikloje. Sophie ir Tuckeris susitiko vienoje meno galerijoje ir netrukus pradėjo muzikuoti bei kurti kartu.</p>
      <p>Prieš trejus metus debiutinį mini albumą „Soft Animals“ išleidęs duetas iškart pelnė publikos simpatijas. Ypač didelės sėkmės sulaukė dueto daina „Drinkee“, kuri 2017 m. buvo pristatyta „Grammy“ apdovanojimui „Best Dance Recording“ nominacijoje. Šis kūrinys, sukurtas adaptavus žinomo brazilų poeto Chacal poemą, taip pat skambėjo ir pernai pasirodžiusiame amerikiečių kino filme „The Incredible Jessica James“. „Drinkee“ įvairiose muzikos grojimo platformose yra perklausyta daugybę milijonų kartų ir buvo parduoda auksiniu tiražu Italijoje, o populiariausių hitų sąraše Turkijoje pasiekė 2-ą vietą.</p>
      <figure>
        <iframe src="https://www.youtube.com/embed/dlF1KxtArCg" width="1400" height="788" data-service="Youtube" scrolling="no"/>
      </figure>
      <p>Dainą „Drinkee“ išgirdo ir „Apple“ kompanijos atstovai, pasiekę, kad pasauliniu hitu tapęs kūrinys skambėtų „Apple Watch“ reklamoje. Vėliau įvairius „Apple“ gaminius reklamavo dar dvi „Sofi Tukker“ dainos „Best Friend“ ir „That’s It (I’m Crazy)“. Netrukus duetas sulaukė kvietimų koncertuoti ir netgi surengė ypatingai gerai įvertintą pasirodymą didžiausiame Amerikoje muzikos festivalyje „Coachella“. „Sofi Tukker“ prisijungė prie šokių muzikos žvaigždžių „Odesza“, su kuriomis surengė bendras koncertines gastroles.</p>
      <p>2018-ųjų balandį „Sofi Tukker“ išleido debiutinį albumą „Treehouse“, kuris pasiekė perkamiausių Amerikoje šokių muzikos albumų Top 5 ir buvo pristatytas „Grammy“ apdvovanojimui „Best Dance/Electronic Album“ nominacijoje. Melomanų ir kritikų puikiai įvertintą albumą duetas pristatė pasaulinėse „Treehouse World Tour“ gastrolėse, kurių metu pernai surengė koncertą „Vasaros terasoje“ Vilniuje.</p>
      <p>Simpatijų mūsų sostinei neslepiantis duetas kitais metais sugrįš į Vilnių pristatyti geriausių hitų ir naujų dainų. Šių metų rugsėjį įrašų kompanija „Ultra Records“ išleido naujausią dueto įrašą „Dancing On The People EP“, kurį pristatė didelės sėkmės sulaukusi daina „Swing“. Publika gali neabejoti, kad balandžio 21 d. menų fabrike „Loftas“ išgirs daug naujų dainų ir visus geriausius „Sofi Tukker“ hitus.</p>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>skaitytojai (-ų) įvertino</p>
      <p>Iki šiol nėra įvertinimų! Būkite pirmas, įvertinęs šį įrašą.</p>
      <related>
        <h4>Panašūs pranešimai</h4>
        <a href="https://madeinvilnius.lt/pramogos/koncertai/ypatinga-m-levickio-cinema-turo-viesnia-arianos-grande-ir-michaelo-buble-scenos-partnere-lizzie-ball/"/>
        <a href="https://madeinvilnius.lt/pramogos/koncertai/grammy-nominantai-bob-moses-vasari-kilnos-kablio-lubas/"/>
        <a href="https://madeinvilnius.lt/pramogos/koncertai/austrijos-ambasados-dovana-vilnieciams-nemokamas-koncertas/"/>
        <a href="https://madeinvilnius.lt/pramogos/koncertai/r-sciogolevaite-populiariausiu-dainu-kviecia-pasiklausyti-sv-kotrynos-baznycioje/"/>
        <a href="https://madeinvilnius.lt/pramogos/koncertai/grupe-bix-kviecia-i-akustini-koncerta-sv-kotrynos-baznycioje/"/>
        <a href="https://madeinvilnius.lt/pramogos/koncertai/i-vilniu-atvyks-akrobatiniu-triuku-gausa-garsejantis-cirque-du-soleil-sou-corteo/"/>
      </related>
    </article>
  </body>
</html>