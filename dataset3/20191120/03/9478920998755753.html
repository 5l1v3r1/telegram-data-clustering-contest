<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/komotini/komotini-metria-i-paragogi-tis-fetinis-elaiokomikis-chronias-poiotikotero-to-ladi/"/>
    <meta property="og:site_name" content="ert.gr"/>
    <meta property="article:published_time" content="2019-11-20T03:45:45+00:00"/>
    <meta property="og:title" content="Κομοτηνή: Μέτρια η παραγωγή της φετινής ελαιοκομικής χρονιάς, ποιοτικότερο το λάδι"/>
    <meta property="og:description" content="Πολύ νωρίς ξεκίνησε φέτος η ελαιοκομική περίοδος στη Θράκη. Δεν είναι τυχαίο ότι και τα ελαιοτριβεία της περιοχής ξεκίνησαν νωρίτερα τη λειτουργία τους. Στα μισά του Οκτωβρίου για παράδειγμα ήταν η πρώτη μέρα που το Ελαιοτριβείο «Κύκλωπας» δέχθηκε τις πρώτες ελιές για ελαιοποίηση."/>
  </head>
  <body>
    <article>
      <h1>Κομοτηνή: Μέτρια η παραγωγή της φετινής ελαιοκομικής χρονιάς, ποιοτικότερο το λάδι</h1>
      <address><time datetime="2019-11-20T03:45:45+00:00">20 Nov 2019, 03:45</time> by <a rel="author">Μαρία Νικολάου</a></address>
      <p>Πολύ νωρίς ξεκίνησε φέτος η ελαιοκομική περίοδος στη Θράκη. Δεν είναι τυχαίο ότι και τα ελαιοτριβεία της περιοχής ξεκίνησαν νωρίτερα τη λειτουργία τους. Στα μισά του Οκτωβρίου για παράδειγμα ήταν η πρώτη μέρα που το Ελαιοτριβείο «Κύκλωπας» δέχθηκε τις πρώτες ελιές για ελαιοποίηση.</p>
      <figure>
        <img src="https://www.ert.gr/wp-content/uploads/2019/11/IMG_8765.jpg"/>
        <figcaption>Η κα Νίκη Κελίδου με τον σύζυγό της Αργύρη</figcaption>
      </figure>
      <p><i>«Περισσότερο ενημερωμένοι τα τελευταία χρόνια καταλάβαμε ότι μαζεύοντας άγουρο τον καρπό, έχουμε και καλύτερη ποιότητα και δεν χάνουμε καρπό και τα αποτελέσματα είναι πολύ καλύτερα»</i> δηλώνει η κα <b>Νίκη Κελίδου πρόεδρος της «Κύκλωπας ΑΕ»</b> γνωρίζοντας καλά τα μυστικά της ελαιοποίησης.</p>
      <p>Η φετινή χρονιά, σύμφωνα με την κα <b>Κελίδου</b>, χαρακτηρίζεται μέτρια από άποψη ποσότητας. Συλλέγουν ελιές στο ελαιοτριβείο τους από τρεις Νομούς, έτσι, ακόμη δεν ξέρουν πώς θα κλείσει η χρονιά, ωστόσο, ο πρώτος μήνας δείχνει πως είναι μια μέτρια προς το καλό ελαιοκομική χρονιά. <i>« Η ποιότητα, όμως, του φετινού καρπού δεν έχει καμία σχέση με την περσινή. Έχουμε πάρα πολύ ποιοτικά ελαιόλαδα, οι οξύτητες είναι πάρα πολύ χαμηλές και ανοίγοντας νωρίς έχουμε και το χρόνο να εξυπηρετήσουμε περισσότερους ελαιοπαραγωγούς έγκαιρα, έτσι οι ελιές δεν μένουν, από το χωράφι στο ελαιοτριβείο έρχονται αμέσως και ελαιοποιούνται πολύ σύντομα. Αυτό έχει σαν αποτέλεσμα μια πολύ καλή ποιότητα ελαιολάδου»</i> σημειώνει η έμπειρη παραγωγός που καμαρώνει τόσο για την ποιότητα του λαδιού, όσο και για τους σωστά ενημερωμένους παραγωγούς.</p>
      <figure>
        <img src="https://www.ert.gr/wp-content/uploads/2019/11/IMG_8800.jpg"/>
      </figure>
      <p>Οι ελαιοπαραγωγοί, όπως λέει, είναι πάρα πολύ καλύτεροι σε σχέση με τα προηγούμενα χρόνια. Η ενημέρωση από το διαδίκτυο, αλλά και η συμμετοχή στις ενημερωτικές εκδηλώσεις έφεραν το καλύτερο αποτέλεσμα. <i>«Και εμείς οι ίδιοι τόσα χρόνια, διανέμοντας ακόμη και φυλλάδια, ενημερώνουμε για τις συνθήκες ελαιοπαραγωγής κι αποθήκευσης κ.α. Βλέπουμε επίσης ότι υπάρχει μια τάση στους νέους ειδικά παραγωγούς όχι μόνο να ακολουθούν αυτά που τους λένε, αλλά να απαιτούν περισσότερα κι αυτό είναι ένα πολύ ελπιδοφόρο μήνυμα για εμάς»</i> τονίζει η κα <b>Κελίδου</b>.</p>
      <figure>
        <img src="https://www.ert.gr/wp-content/uploads/2019/11/IMG_8793.jpg"/>
      </figure>
      <p>Παρατηρεί, όπως λέει, πάρα πολλά νέα παιδιά να θέλουν να ασχοληθούν με την ελαιοκαλλιέργεια κι αυτό είναι κάτι που επίσης την χαροποιεί ιδιαίτερα. <i>«Θέλουν ό,τι κάνουν, να το κάνουν σωστά»</i> σημειώνει προσθέτοντας πως είναι πολύ σημαντικό ό,τι κάνουν, να το κάνουν με πάρα πολύ αγάπη, πάθος και να μην προσπαθούν να κοροϊδέψουν ούτε τους εαυτούς τους, ούτε κανέναν άλλον προσφέροντας κάτι μέτριο. <i>«Πάντα να αποσκοπούν στην καλύτερη ποιότητα για να πάρουν και την καλύτερη τιμή για να έχουν σε βάθος πελατεία που δεν θα τους εγκαταλείψει ποτέ»</i> τονίζει αποκαλύπτοντας τα μυστικά της επιτυχίας για τον «Κύκλωπα», 105 βραβεία για την ποιότητα του ελαιολάδου, εντός και εκτός Ελλάδας, και συνεχίζει…</p>
      <figure>
        <img src="https://www.ert.gr/wp-content/uploads/2019/11/IMG_8776-1.jpg"/>
      </figure>
      <p><i>«Ποτέ δεν θέλαμε να κοροϊδέψουμε κανέναν. Ό,τι βάζουμε στο δικό μας τραπέζι, δίνουμε και στους πελάτες μας και το λάδι που βγάζουμε στο ελαιοτριβείο το ελαιοποιούμε για τους παραγωγούς, όπως θα υλοποιούσαμε και το δικό μας καρπό γιατί ξέρουμε ότι είναι ο κόπος τους, ο μόχθος τους και τον περιμένουν μια ολόκληρη χρονιά»</i> δηλώνει και χαμογελά στη θέα ενός μικρού κοριτσιού που βουτά ένα κομμάτι ψωμί στο φρέσκο λάδι.<br/>Φώτο: Η κα Νίκη Κελίδου με τον σύζυγό της Αργύρη και στιγμιότυπα από την ελαιοποίηση ρεπορτάζ-κείμενο-φωτογραφίες:Μαρία Νικολάου</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/olokliromeni-ypostirixi-toy-agrotikoy-kosmoy-tis-kritis-gia-tin-kalliergeia-aromatikon-kai-farmakeytikon-fyton-me-tin-synergasia-tis-perifereias-kritis-kai-toy-panepistimioy-kritis-tithetai-se-efarm/"/>
        <a href="https://www.ert.gr/perifereiakoi-stathmoi/komotini/komotini-me-dyskolia-entopizoyn-ergates-gia-na-mazepsoyn-tis-elies-toys/"/>
        <a href="https://www.ert.gr/perifereiakoi-stathmoi/komotini/komotini-ta-mystika-tis-elaiopoiisis/"/>
        <a href="https://www.ert.gr/frontpage/emporikos-polemos-ipa-kai-ee-ikanopoiisi-elladas-gia-tin-exairesi-elaioladoy-kai-elio/"/>
        <a href="https://www.ert.gr/perifereiakoi-stathmoi/kalamata/messinia-odigies-gia-tin-orthi-praktiki-paragogis-toy-elaioladoy/"/>
        <a href="https://www.ert.gr/perifereiakoi-stathmoi/komotini/komotini-ston-katalogo-flos-olei-2020-to-ladi-tis-makris/"/>
      </related>
    </article>
  </body>
</html>