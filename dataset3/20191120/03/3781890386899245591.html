<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/742456"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T03:00:00+00:00"/>
    <meta property="og:title" content="เรื่องวุ่นๆที่โรงพักและโลกออนไลน์ นึกว่าจะเรียบร้อยดี!"/>
    <meta property="og:description" content="สัปดาห์นี้พาไปดูเรื่องราวของเด็กสาวที่พลัดหลงก่อนใช้สื่อโซเชียลโพสต์หาผู้ปกครองจนได้พบเจอแฮปปี้ แต่ไม่จบโลกออนไลน์ดราม่าใช้คำว่า “ทิ้งเด็ก” ได้ไง"/>
  </head>
  <body>
    <article>
      <h1>เรื่องวุ่นๆที่โรงพักและโลกออนไลน์ นึกว่าจะเรียบร้อยดี!</h1>
      <address>
        <time datetime="2019-11-20T03:00:00+00:00">20 Nov 2019, 03:00</time>
      </address>
      <p>
        <b>สัปดาห์นี้พาไปดูเรื่องราวของเด็กสาวที่พลัดหลงก่อนใช้สื่อโซเชียลโพสต์หาผู้ปกครองจนได้พบเจอแฮปปี้ แต่ไม่จบโลกออนไลน์ดราม่าใช้คำว่า “ทิ้งเด็ก” ได้ไง</b>
      </p>
      <p>ระหว่างที่ร้อยตำรวจโทเข้าเวรพร้อมกับสิบเวรยศนายดาบ ทั้งสองพึ่งจะกินข้าวเย็นเสร็จตอนสี่ทุ่มหลังมีงานแจ้งความเยอะแยะไปหมด ขณะกำลังคิดว่าจะหาทางเบาแอร์เสียหน่อย แต่หารีโมทไม่เจอ<br/><br/>เมื่อไม่เจอก็ต้องใส่เสื้อหนาวกันแทน<br/><br/><b>ไม่ทันใดถึงกับสะดุ้ง! </b>หญิงสาวรายหนึ่งพาเด็กผู้หญิงหน้าตาน่ารักขึ้นโรงพัก ร้อยตำรวจโทขมวดคิ้วเรื่องอะไรอีก<br/><br/><b>“เด็กถูกทิ้งไว้ค่ะ” </b>หญิงสาวบอก<br/><br/>ร้อยตำรวจโทและดาบลุกยืนไปนั่งคุยสอบถามเรื่องราวทันที</p>
      <figure>
        <img src="https://www.dailynews.co.th/admin/upload/20191119/news_XbYMAFtTZh152037_533.jpg?v=201911220911?v=9480"/>
      </figure>
      <p>หญิงสาวเล่าว่า <i>เธอไปเจอเด็กหญิงวัยเพียง 4 ขวบที่สี่แยก ไม่มีใครยืนโดดเดี่ยวจึงเข้าไปสอบถาม แต่น้องดูงงๆ ถามคนแถวนั้นก็งงๆ ไม่รู้จักเห็นยืนคนเดียวมาเกือบ 10 นาทีแล้ว ด้วยความเป็นพลเมืองดี จึงพาตัวมาโรงพักก่อน เพราะคนสมัยนี้อันตรายเป็นอย่างยิ่ง</i><br/><br/>เมื่อมาถึงโรงพัก ร้อยตำรวจโทหยิบวอประสานงานสายตรวจให้ไปจุดเกิดเหตุที่พบเด็ก สอบถามคนแถวนั้นว่าเด็กคนดังกล่าวเป็นลูกใคร<br/><br/>แต่ก็ไร้วี่แววผู้ปกครองของเด็ก<br/><br/>เมื่อหญิงพลเมืองดีค้นตามตัวเด็ก ก็ไม่พบเอกสารยืนยันว่าเด็กเป็นใคร ตำรวจทั้งโรงพักครุ่นคิด เด็กผู้หญิงวัย 4 ขวบกำลังน่ารัก หมวดหนุ่มบอกให้สายตรวจซื้อขนมมาให้เด็กหน่อย ตอนนี้เกือบเที่ยงคืนแล้ว จึงหาผ้าห่มหมอนมาให้ตรงโซฟาห้องร้อยเวร เผื่อน้องง่วงจะหลับก่อน<br/><br/><b>อา...เจอรีโมทแอร์แล้ว เบาแอร์เสียหน่อย ก่อนที่หวัดจะกิน</b><br/><br/>หญิงสาวพลเมืองดีถ่ายรูปหน้าตรงเด็กแล้วโพสต์ลงในเฟซบุ๊กส่วนตัวของตัวเอง หวังว่าจะช่วยเป็นสื่อกลางตามหาตัวเด็กกันได้</p>
      <figure>
        <img src="https://www.dailynews.co.th/admin/upload/20191119/news_xRTHyqSXwQ152138_533.jpg?v=201911220911?v=9580"/>
      </figure>
      <p>ปรากฏว่าในเฟซฯ <b>มีแต่คนเข้ามาสงสาร เข้ามาประณามผู้ปกครองใจยักษ์ไส้ระกำที่ทิ้งเด็ก</b> มีบางคนแท็กสำนักข่าวต่างๆ เผื่อจะมาช่วยในครั้งนี้ ดูแล้วยังไม่มีหวัง หมวดหนุ่มบอกชุดสืบสวนลองตามหาดูเผื่อจะเจอว่าใครคือผู้ปกครองของเด็ก<br/><br/>ขณะที่เด็กหญิงก็ผล็อยหลับไป น่ารักน่าเอ็นดูเป็นอย่างยิ่ง ทำไมเด็กอายุเพียงแค่นี้ ต้องมาเจอชะตากรรมอย่างนี้ด้วย<br/><br/><b>น่าเศร้าชะมัดยากเลยสังคมไทย</b><br/><br/>กินเวลาเกือบเที่ยงคืนนิดๆ เด็กผู้หญิงตื่นขึ้นมาเอง คงจะหิวนมกระมัง ดาบที่มีลูก 4 จากเมีย 2 คน ถือว่ามีประสบการณ์เลี้ยงลูกช่ำชองจึงลุกมาดู<br/><br/><b>“เอาอะไรหรือลูก”</b><br/><br/><b>“แม่...” </b>เด็กผู้หญิงพูด พร้อมกันที่ประตูห้องรับแจ้งความเปิดออก หญิงสาวเข้ามาหาตำรวจอย่างร้อนรนบอกว่าลูกหาย เมื่อหันไปเจอลูกสาวนั่งอยู่บนโซฟา ก็ตรงเข้าไปกอดร้องห่มร้องไห้ในทันที<br/><br/>ร้อยตำรวจโทสอบถาม เรื่องราวมันเป็นอย่างไร เขามีกฎหมายในมือ หากกระทำการทอดทิ้งเด็ก สามารถดำเนินคดีได้ตามกฎหมาย<br/><br/>ปรากฏว่าผู้เป็นแม่ร้องไห้ไปขณะพูดกับตนไปว่า แยกกันอยู่กับสามี ก่อนเกิดเหตุสามีเมาเหล้าพาลูกมาหาอะไรกิน ด้วยความเมา ดันทำลูกหายไปไหนไม่รู้ แม้จะพยายามตามหา แต่เพราะความเมาจึงหาไม่พบ</p>
      <figure>
        <img src="https://www.dailynews.co.th/admin/upload/20191119/news_rITnHkqYUa152036_533.jpg?v=201911220911?v=2514"/>
      </figure>
      <p><b>“เขาโทร.มาบอกหนู ก็เลยออกตามหา อะไรนะคะ...ออ...ไม่ได้อยู่ด้วยกันค่ะ แยกกันอยู่ แต่ก็ใกล้ๆ กัน ผัวคนนี้มันเมาหนูไม่ไหวค่ะ ตกเย็นเมา แล้วก็ดันพาลูกหาย หนูโกรธมากเลย ออกตามหาตรงแยก ก็ไม่พบ ใจสั่นตกอยู่ตาตุ่มเลยค่ะ จนคนแถวนั้นบอก ไปโรงพักดู หนูก็รีบมาโรงพัก ก็มาเจอลูก ขอบคุณคุณตำรวจมากนะคะ”</b><br/><br/>หญิงสาวบอก กอดลูกสาวไว้แน่นไม่ยอมปล่อย เด็กก็สุขใจในอ้อมอกแม่ ตำรวจก็พอใจ ไม่อยากจะพูดอะไรมาก ในเมื่อเจอหน้ากันแล้ว ก็จบไป แม่พาลูกกลับ<br/><br/>ตำรวจเปิดเฟซบุ๊กของหญิงสาวพลเมืองดีที่โพสต์ตามหาผู้ปกครองเด็ก เธอกลับไปแล้วหลังฝากเด็กไว้กับผู้พิทักษ์สันติราษฎร์<br/><br/>ร้อยตำรวจโทพิมพ์แจ้งข่าวคราวในเฟซฯ พอดี<b>นักข่าวเดลินิวส์</b>มาสอบถามเรื่องราวในเฟซฯ หมวดหนุ่มจึงแจ้งไป นักข่าวส่งข่าวลงเพจแล้วแจ้งไปยังเฟซบุ๊กของหญิงพลเมืองดีต้นทาง ปรากฏว่าคนมาสนใจโพสต์<b>นักข่าวเดลินิวส์</b>มากว่าของหมวดหนุ่ม<br/><br/>ทักษะนักข่าวนี่มันเหนือกว่าตรงนี้ ความชำนาญด้านการสื่อสาร คนมาไลค์เยอะขึ้น จากนั้นก็ยังอาลัยเด็กมากขึ้น จนมีคนมาโพสต์บอกพบเด็กแล้วอ่านกัน ข้อความกันบ้างสิ จากนั้นก็เริ่มไปด่าคนโพสต์ว่า <b>ใช้คำว่าถูกทิ้งไม่ถูก เด็กมันหลง เขียนแบบนี้ไม่รับผิดชอบได้อย่างไร </b>หนักเข้าหนักเข้าก็ไปด่าคนโพสต์ ที่เข้ามาตอบว่าเจอเด็กแล้ว และโดนเรียกร้องให้เปลี่ยนสเตตัส<br/><br/>สุดท้ายสเตตัสดังกล่าวหายไป<br/><br/><b>“สเตตัสหายไปแล้ว”</b> ร้อยตำรวจโทคุยกับนักข่าว<br/><br/>สื่อมวลชนยักไหล่ <b>“ด่าคนโพสต์ขนาดนั้น คงจะไม่ไหวล่ะครับ โลกออนไลน์เล่นกันแรงแบบนี้ ใครจะอยากเป็นพลเมืองดี ลบทิ้งเสียดีกว่า เอาล่ะ! เจอเด็กแล้วก็โชคดีไป”</b><br/><br/>หมวดหนุ่มพยักหน้าเห็นด้วย ก่อนที่สื่อมวลชนจะลาจาก เขาบอกยังมีงานอื่นให้ทำต่อ บอกไฟกำลังไหม้โรงเรียนอะไรสักแห่ง หมวดหนุ่มฟังแล้วเอ๊ะใจ!<br/><br/><b>“นั่นท้องที่เรานี่หว่า....”</b><br/>...................................<br/>คอลัมน์ : <mark><b>หนอนโรงพัก</b></mark><br/>โดย <mark><b>"ณัฐกมล ไชยสุวรรณ" </b></mark><br/>ขอบคุณภาพประกอบจาก : Pixabay</p>
    </article>
  </body>
</html>