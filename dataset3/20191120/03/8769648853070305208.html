<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/sindicats-patronal-estiba-reuneixen-aquest-dimecres-intentar-evitar-aturs-ports"/>
    <meta property="og:site_name" content="Diari La Veu"/>
    <meta property="article:published_time" content="2019-11-20T03:50:00+00:00"/>
    <meta property="og:title" content="Sindicats i patronal de l'estiba es reuneixen aquest dimecres per a intentar evitar les aturades als ports"/>
    <meta property="og:description" content="Els estibadors han fet una crida a la mobilització per a forçar la negociació del conveni col·lectiu."/>
  </head>
  <body>
    <article>
      <h1>Sindicats i patronal de l'estiba es reuneixen aquest dimecres per a intentar evitar les aturades als ports</h1>
      <h2>Els estibadors han fet una crida a la mobilització per a forçar la negociació del conveni col·lectiu</h2>
      <address><time datetime="2019-11-20T03:50:00+00:00">20 Nov 2019, 03:50</time> by <a rel="author">DLV</a></address>
      <p>MADRID/VALÈNCIA (EP). Els sindicats d'estibadors i la patronal Anesco estan convocats aquest dimecres a una reunió amb la finalitat d'avançar en la negociació del nou conveni per a adaptar-lo a la recent reforma del sector i evitar així la vaga i les aturades convocades als ports a partir del pròxim dilluns 25 de novembre.<br/><br/>Ports de l'Estat ha oferit la seu a Madrid per a la trobada, segons va revelar el president de l'organisme públic, Salvador de la Enzina, qui <a href="https://www.diarilaveu.com/president-ports-estat-confia-sensatesa-permeta-preacord-evite-aturs-estiba">va apel·lar a la "sensatesa"</a> dels agents del sector de l'estiba per a aconseguir un acord que evite la conflictivitat als ports.<br/><br/>"Esperem que la sensatesa permeta segellar un preacord que evite les aturades i garantisca la pau social, que és vital per al present i el futur del sistema portuari espanyol", va declarar De la Enzina després d'una visita al port de Castelló.<br/><br/>El president de Ports de l'Estat va destacar l'"esforç" realitzat pel govern espanyol en nomenar fa un temps dos mediadors per a aquesta negociació. En concret, els ministeris de Treball i de Foment van nomenar presidents de la comissió negociadora experts en matèria laboral i de competència.<br/><br/>La Coordinadora Estatal d'Estibadors Portuaris, principal sindicat d'estibadors, té convocada una jornada de vaga per al pròxim 25 de novembre i aturades parcials per a la resta de la setmana, entre els dies 26 i 30, per a reclamar que convenis col·lectius dels ports s'adapten abans de Cap d'Any a la nova normativa derivada de la reforma del sector aprovada el 2017.<br/><br/>El sindicat assegura que, en cas que no s'adapten abans de la conclusió de 2019, els convenis passaran a ser nuls i "la professió de l'estiba quedarà en uns llimbs legals sense cap garantia per als treballadors".<br/><br/>La Coordinadora atribueix la dificultat d'aconseguir un acord sobre aquest tema a "la falta de voluntat negociadora i l'actitud de bloqueig" de la patronal.<br/><br/><b>Noves aturades dos anys després</b><b> </b><br/><br/>Els estibadors han fet una crida de nou a parar els ports, porta d'eixida i entrada del gruix de les mercaderies de l'Estat, dos anys després de les mobilitzacions que van dur a terme en la primera meitat de 2017, quan el govern espanyol va emprendre la reforma del sector per a liberalitzar-lo, adequar-lo a la legislació europea i sortejar una multa de la Unió Europea.<br/><br/>Aquesta reforma es va completar definitivament el mes d'abril passat, quan l'actual govern espanyol en funcions va aconseguir convalidar en la Diputació Permanent del Congrés el reial decret llei que desenvolupa normativament la reconversió aprovada el 2017.<br/><br/>Aquest reial decret llei permet, a més, activar la línia de mesures i ajudes públiques que l'anterior govern de l'Estat va pactar amb el sector per a esmorteir els efectes de la reestructuració en l'ocupació.</p>
      <related>
        <h4>Les més llegides</h4>
        <a href="https://www.diarilaveu.com/punta-lamazones-brasiler-dos-lluites-populars-territori-contra-mateix-model"/>
        <a href="https://www.diarilaveu.com/apunt/77873/dates-i-fets-del-20-de-novembre"/>
        <a href="https://www.diarilaveu.com/politica-linguistica-a-la-valenciana"/>
        <a href="https://www.diarilaveu.com/valencia-caixes-evitar-tovalloletes-humides-tiren-vater"/>
        <a href="https://www.diarilaveu.com/save-the-children-denuncia-continu-incompliment-10-drets-basics-infancia"/>
      </related>
    </article>
  </body>
</html>