<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/volleyball/a1-gynaikwn/article/1416581/agkost-o-aris-me-ekane-na-meino-stin-eyropi"/>
    <meta property="og:site_name" content="gazzetta.gr"/>
    <meta property="article:published_time" content="2019-11-20T03:21:17+00:00"/>
    <meta property="og:title" content="Άγκοστ: «Ο Άρης με έκανε να μείνω στην Ευρώπη»"/>
    <meta property="og:description" content="Η Τέιλορ Άγκοστ στις δηλώσεις της μετά την ανάδειξή της ως πολυτιμότερη παίκτρια της 5ης αγωνιστικής ανέφερε μεταξύ άλλων πως η πρόταση του Άρη την έκανε να παραμείνει στην Ευρώπη και να μην γυρίσει στις ΗΠΑ."/>
  </head>
  <body>
    <article>
      <h1>Άγκοστ: «Ο Άρης με έκανε να μείνω στην Ευρώπη»</h1>
      <h2>Η Τέιλορ Άγκοστ στις δηλώσεις της μετά την ανάδειξή της ως πολυτιμότερη παίκτρια της 5ης αγωνιστικής ανέφερε μεταξύ άλλων πως η πρόταση του Άρη την έκανε να παραμείνει στην Ευρώπη και να μην γυρίσει στις ΗΠΑ.</h2>
      <address><time datetime="2019-11-20T03:21:17+00:00">20 Nov 2019, 03:21</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Πέντε επίσημους αγώνες χρειάστηκε η Τέιλορ Άγκοστ στη Volleyleague για να πάρει και το πρώτο της βραβείο MVP στην Ελλάδα. Η Αμερικανίδα ακραία με 15 πόντους ήταν η ηγέτιδα στη νίκη του Άρη στην έδρα του Πανναξιακού και με 89 συνολικά πόντους οδηγεί εκ του ασφαλούς την ομάδα της επιθετικά στο φετινό πρωτάθλημα.</p>
      <p>Μετά από ένα χρόνο στη Γερμανία με τη φανέλα του Αάχεν, η Τέιλορ Άγκοστ το καλοκαίρι του 2019 βρέθηκε μία ανάσα από την επιστροφή της στις Ηνωμένες Πολιτείες, έως ότου ήρθε στα χέρια της η πρόταση του Άρη.</p>
      <p>«Είμαι άτομο που γενικά του λείπει το σπίτι του. Μετά τη σεζόν στην Γερμανία δεν ήξερα αν ήθελα να συνεχίσω να παίζω τόσο μακριά από τις ΗΠΑ. Τον Αύγουστο ήρθε η πρόταση του Άρη και αφού μίλησα με την οικογένειά μου και τους δικούς μου ανθρώπους αποφάσισα να έρθω στην Ελλάδα και μέχρι στιγμής χαίρομαι πολύ για την επιλογή που έκανα. Η ομάδα δουλεύει πολύ καλά, όλοι με αγκάλιασαν από την πρώτη στιγμή και με έκαναν να αισθανθώ πολύ οικεία» ομολογεί στο volleyball.gr η Τέιλορ Άγκοστ και συνέχισε αναφορικά με την ανάδειξή της ως MVP της 5ης αγωνιστικής.</p>
      <p>«Η αλήθεια είναι ότι δεν το περίμενα. Μέχρι στιγμής απολάμβανα το παιχνίδι με την ομάδα μου και ειλικρινά δεν είχα συνειδητοποιήσει ότι κάθε εβδομάδα έβγαινε και από μία MVP. Μετά τη νίκη επί του Πανναξιακού μου είπαν από τον Άρη ότι ίσως κατακτούσα το σχετικό βραβείο και τότε μου μπήκε στο μυαλό. Με τις συμπαίκτριές μου και το προπονητικό επιτελείο δουλεύουμε πολύ σκληρά καθηνερινά και το βραβείο τους το αφιερώνω».</p>
      <p>Αν και δεν έχει συνηθίσει στον τρόπο που παίζεται το βόλεϊ στην Ελλάδα, η Τέιλορ Άγκοστ δεν παρέλειψε να αναφερθεί στο ελληνικό πρωτάθλημα και για το ταλέντο των Ελληνίδων αθλητριών.</p>
      <p>«Το βόλεϊ στην Ελλάδα είναι λίγο διαφορετικό από αυτό που είχα συνηθίσει στις ΗΠΑ και στη Γερμανία. Για να είμαι ειλικρινής το επίπεδο είναι λίγο χαμηλότερο από την Γερμανία, όμως είναι πολύ ανταγωνιστικό. Οι ομάδες έχουν αθλήτριες με ταλέντο και είναι διασκεδαστικό να παίζεις σε αυτό το πρωτάθλημα. Μου αρέσει που βλέπω στις περισσότερες ομάδες νέες αθλήτριες να παίζουν και να παίρνουν εμπειρίες από νωρίς, κάτι που δεν συναντάς εύκολα».</p>
      <p>Κλείνοντας, η 23χρονη ακραία μίλησε για τους στόχους του Άρη. «Γνωρίζω ότι ο Άρης το 2018 έφθασε μέχρι τους τελικούς του πρωταθλήματος. Μακάρι και φέτος να πετύχουμε κάτι αντίστοιχο, ωστόσο στην αρχή έχουμε ως στόχο να τερματίσουμε στις 4 πρώτες θέσεις και να αγωνιστούμε στα πλέι οφ, ενώ και το κύπελλο είναι ένας θεσμός στον οποίο θέλουμε να πάμε μακριά. Υγεία να έχουμε όλη στην ομάδα και με σκληρή δουλειά θα το πετύχουμε».</p>
    </article>
  </body>
</html>