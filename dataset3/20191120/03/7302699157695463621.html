<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/sport/detail/9620000111258"/>
    <meta property="og:site_name" content="MGR Online"/>
    <meta property="article:published_time" content="2019-11-20T03:23:00+00:00"/>
    <meta property="og:title" content="&quot;ธีรศิลป์&quot; เสียดาย &quot;ช้างศึก&quot; จบสกอร์ไม่ได้ ไม่แปลกใจเวียดนามเล่นเกมรับ"/>
    <meta property="og:description" content="ธีรศิลป์ แดงดา กองหน้ากัปตันทีมชาติไทย ยอมรับเสียดาย หลังทำได้เพียงบุกไปเสมอ ทีมชาติเวียดนาม 0-0 ในฟุตบอลโลก 2022 รอบคัดเลือก โซนเอเชีย รอบ 2 นัดที่ 5 กลุ่มจี ที่สนามมีดินห์ สเตเดียม เมื่อวันที่ 19 พฤศจิกายน ที่ผ่านมา"/>
  </head>
  <body>
    <article>
      <h1>"ธีรศิลป์" เสียดาย "ช้างศึก" จบสกอร์ไม่ได้ ไม่แปลกใจเวียดนามเล่นเกมรับ</h1>
      <address><time datetime="2019-11-20T03:23:00+00:00">20 Nov 2019, 03:23</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011511701.JPEG"/>
      </figure>
      <p>ธีรศิลป์ แดงดา กองหน้ากัปตันทีมชาติไทย ยอมรับเสียดาย หลังทำได้เพียงบุกไปเสมอ ทีมชาติเวียดนาม 0-0 ในฟุตบอลโลก 2022 รอบคัดเลือก โซนเอเชีย รอบ 2 นัดที่ 5 กลุ่มจี ที่สนามมีดินห์ สเตเดียม เมื่อวันที่ 19 พฤศจิกายน ที่ผ่านมา<br/><br/>โดย ช้างศึก เกือบได้ประตูขึ้นนำในนาทีที่ 28 หลังได้จุดโทษจากจังหวะที่ มานูเอล ทอม เบียรห์ ถูก โดน วาน เฮา แบ็คซ้ายเจ้าถิ่น ทำฟาวล์ แต่ ธีราทร บุญมาทัน กลับยิงไปติดเซฟของ ดัง วาน ลัม กระทั่งจบลงด้วยผลเสมอ 0-0<br/><br/>"เสียดายครับ วันนี้เรามีจังหวะยิงหลายครั้ง แต่เปลี่ยนเป็นประตูไม่ได้" กองหน้าวัย 31 ปี กล่าวหลังจบเกม<br/><br/>"จริงๆ แล้วมันไม่ใช่ความผิดของอุ้ม (ธีราทร บุญมาทัน) เขายิงตามที่ซ้อมมา เพียงแต่เป็นลูกที่ประตูเซฟได้ ไม่มีใครคิดว่าอุ้มจะผิดพลาด ก็ได้พูดคุยให้กำลังใจว่าไม่เป็นไร ครึ่งหลังก็ยังมี ซึ่งหลังจบเกมเราก็ไม่ได้แพ้ไม่ได้เสียหายอะไร"<br/><br/>อดีตกองหน้าซานเฟรชเช ฮิโรชิมา ยังกล่าวถึงการหมดสิทธิ์ลงสนามช่วยทีม ในเกมพบกับ อินโดนีเซีย หลังติดโทษแบน จากการสะสมใบเหลืองครบ 2 ใบว่า<br/><br/>"ที่ผ่านมาในรอบคัดเลือกน้องๆ ทุกคนในทีมยังมุ่งมั่น เราจะเจออีกครั้งในปีหน้า หวังว่าทุกคนจะเติบโต และพัฒนาขึ้น เรายังมีโอกาสในนัดที่เหลือถึงแม้ว่าผมอาจจะไม่ได้เล่น แต่ยังมีนักฟุตบอลที่มีคุณภาพที่เชื่อว่าสามารถทดแทนกันได้"<br/><br/>"การเจอเวียดนามในบ้านทำให้เราเล่นยาก เวียดนามมาเล่นเกมรับเพียงแต่สุดท้ายเราเปลี่ยนเป็นสกอร์ไม่ได้ ซึ่งการที่เขาเล่นเกมรับ ผมว่าไม่แปลกก็อาจเป็นจุดแข็งที่เวียดนามทำได้ดีอยู่แล้ว เป็นเกมรับที่ทุกคนช่วยกันไล่ หลายครั้งที่เจอกัน เวียดนามเน้นรัดกุมเป็นอย่างแรก ไม่ว่าจะออกไปเยือนหรือเล่นในบ้าน" ธีรศิลป์ กล่าวทิ้งท้าย<br/><br/>ปัจจุบัน ทีมชาติไทย หล่นมารั้งอันดับ 3 ของกลุ่มจี มี 8 คะแนนจาก 5 นัด โดยโปรแกรมต่อไป จะเปิดบ้านพบกับ ทีมชาติอินโดนีเซีย ในศึกฟุตบอล 2022 รอบคัดเลือก โซนเอเชีย รอบ 2 นัดที่ 6 ในวันที่ 26 มีนาคม 2563</p>
    </article>
  </body>
</html>