<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=959605"/>
    <meta property="og:site_name" content="Andhrajyothy"/>
    <meta property="article:published_time" content="2019-11-20T03:08:17+00:00"/>
    <meta property="og:title" content="ఎలక్ట్రిక్‌ బస్సులకు ఎర్రజెండా"/>
    <meta property="og:description" content="ADVT"/>
  </head>
  <body>
    <article>
      <h1>ఎలక్ట్రిక్‌ బస్సులకు ఎర్రజెండా</h1>
      <address>
        <time datetime="2019-11-20T03:08:17+00:00">20 Nov 2019, 03:08</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>కొనుగోలు, అద్దె.. ఏదైనా భారమనే!</b>
        </li>
        <li>
          <b>23న సీఎం జగన్‌తో భేటీ తర్వాతే తుది నిర్ణయం: మంత్రి పేర్ని నాని</b>
        </li>
      </ul>
      <p><b>అమరావతి, (ఆంధ్రజ్యోతి):</b> ఎలక్ట్రిక్‌ బస్సుల కొనుగోలుపై ఏపీఎ్‌సఆర్టీసీ వెనుకడుగు వేసింది. కొందామంటే కోట్లలో ధర.. డీజిల్‌ బస్సులతో పోల్చితే నిర్వహణ వ్యయం ఎక్కువ.. అలాంటప్పుడు కొనుగోలు కన్నా వదులుకోవడమే మంచిదనే నిర్ణయానికి వచ్చినట్లు తెలిసింది. అద్దెకు తీసుకుందామన్నా డీజిల్‌ బస్సులతో పోల్చితే ఎలక్ట్రిక్‌ బస్సుల అద్దే ఎక్కువగా ఉంటోంది. దీంతో ప్రభుత్వం ఎలక్ట్రిక్‌ బస్సుల కొనుగోలు తాత్కాలికంగా ఆపేసింది. పర్యావరణ పరిరక్షణ చర్యల్లో భాగంగా కేంద్రప్రభుత్వం దేశవ్యాప్తంగా ఎలక్ట్రిక్‌ బస్సులు కొనుగోలు చేసే రవాణా సంస్థలు, ప్రైవేటు వ్యక్తులకు భారీ సబ్సిడీ ప్రకటించింది. దీంతో ఏపీఎ్‌సఆర్టీసీ వెయ్యి ఎలక్ట్రిక్‌ బస్సులు కొనుగోలు చేయాలని భావించింది. మొదటి విడతలో భాగంగా 350 బస్సుల కొనాలనుకుంది. బస్సుల తయారీ కంపెనీల ప్రతినిధులతో ఆగస్టులో ఆర్టీసీ ఉన్నతాధికారులు సమావేశమయ్యారు. ఒక్కో బస్సు ధర రూ.1.80 కోట్ల నుంచి రూ.2 కోట్ల వరకూ ఉంటుందని కంపెనీలు పేర్కొన్నాయి. ఇది ఎంతో భారమని భావించిన ఉన్నతాధికారులు ప్రైవేటు కంపెనీల నుంచి అద్దెకు తీసుకోవాలనుకున్నారు. కర్ణాటక, తెలంగాణ తదితర రాష్ట్రాల్లో ఎలక్ట్రిక్‌ బస్సులను అద్దెకిచ్చిన సంస్థలను ప్రి-బిడ్‌కు ఆహ్వానించి చర్చలు జరిపారు.</p>
      <p> కిలోమీటరుకు రూ.60 వరకూ ఇవ్వాలని కొన్ని కంపెనీలు అంతకుముందే చెప్పడంతో అందుకు అప్పటి ఆర్టీసీ ఎండీ సురేంద్రబాబు ససేమిరా అన్నారు. తాము బస్సు నడిపితే కిలోమీటరుకు వచ్చే ఆదాయం రూ.32కి మించదని.. రూ.60 ఇవ్వడం కుదరదని స్పష్టం చేశారు. ప్రి-బిడ్‌ సమావేశానికి ముందు రోజు ప్రభుత్వం ఆయన్ను బదిలీచేసి పోస్టింగ్‌ ఇవ్వలేదు. ఇన్‌చార్జి ఎండీగా రవాణా శాఖ ముఖ్యకార్యదర్శి కృష్ణబాబును నియమించింది. దీనిపై ‘ఆర్టీసీలో ఎలక్ట్రిక్‌ షాక్‌’ అనే శీర్షికతో ‘ఆంధ్రజ్యోతి’ సెప్టెంబరు 25న కథనం ప్రచురించింది. దీనిని ప్రభుత్వం ఖండించింది. అనంతరం అద్దె ప్రాతిపదికన 350 ఎలక్ట్రిక్‌ బస్సులకు టెండర్లు పిలిచింది. ఈ నెల 4వ తేదీ వరకు గడువు విధించింది. అయితే రాష్ట్రంలో రూ.100 కోట్లు దాటిన పెద్ద టెండర్లన్నీ జ్యుడీషియరీ కమిషన్‌కు పంపి.. రివర్స్‌ టెండరింగ్‌కు వెళ్లాలన్న సీఎం జగన్‌ నిర్ణయించిన సంగతి తెలిసిందే. దీంతో ఈ టెండర్లను 4వ తేదీనే రద్దు చేశారు. ఈ నెల 15లోపు మళ్లీ టెండర్లు పిలుస్తామని అధికారులు చెప్పినా అలాంటిదేమీ జరగలేదు. ఈ నేపథ్యంలో ఎలక్ట్రిక్‌ బస్సులు కొనడమో, అద్దెకు తీసుకోవడమో చేసేకంటే డీజిల్‌ బస్సులు కొనడం మేలని రవాణా మంత్రి పేర్ని వెంకట్రామయ్య (నాని) ప్రతిపాదించినట్లు తెలిసింది. </p>
      <p>
        <b>సీఎంతో చర్చించాకే...</b>
      </p>
      <p>4న టెండర్లు రద్దు చేసిన తర్వాత ముఖ్యమంత్రి జగన్‌ ఎలక్ట్రిక్‌ బస్సుల అంశంపై సమీక్షించారు. ఈ బస్సుల ధర కోట్లలో ఉండడం, నిర్వహణ డీజిల్‌ కన్నా భారంగానే ఉండడం, రీచార్జి స్టేషన్ల ఏర్పాటుకు రూ.200 కోట్లు ఖర్చవుతుందని ఉన్నతాధికారులు చెప్పడంతో కొనుగోలు వద్దని సీఎం అన్నట్లు తెలిసింది. అద్దెకు తీసుకున్నా భారమేనని చెప్పడంతో మరింత లోతుగా అధ్యయనం చేయాలని జగన్‌ ఆదేశించినట్లు తెలిసింది. ఎలక్ట్రిక్‌ బస్సుల కొనుగోలుపై ప్రభుత్వం ప్రస్తుతానికి ఆసక్తిగా లేదని మంత్రి మంగళవారం తెలిపారు. జ్యుడీషియల్‌ కమిషన్‌కు పంపిన తర్వాతే తక్కువకు ఎవరు ముందుకు వస్తారో వాళ్లకు అవకాశం ఇస్తామని తెలిపారు. ఈ నెల 23లోపు ముఖ్యమంత్రితో మరోసారి సమావేశమై తుది నిర్ణయం తీసుకుంటామని చెప్పారు. ఇన్‌చార్జి ఎండీ కృష్ణబాబు కూడా సీఎంతో భేటీ తర్వాతే నిర్ణయం తీసుకుంటామన్నారు.</p>
    </article>
  </body>
</html>