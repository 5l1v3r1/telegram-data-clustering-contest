<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187187/"/>
    <meta property="og:site_name" content="Janam TV"/>
    <meta property="article:published_time" content="2019-11-20T03:40:42+00:00"/>
    <meta property="og:title" content="സഭയിൽ ബഹളം; സ്പീക്കറുടെ ഡയസിൽ കയറി പ്രതിപക്ഷ എംഎൽഎമാർ"/>
    <meta property="og:description" content="തിരുവനന്തപുരം: ഷാഫി പറമ്പിൽ എംഎൽഎയെ മർദ്ദിച്ച പോലീസുകാർക്കെതിരെ നടപടി ആവശ്യപ്പെട്ട് സ്പീക്കറുടെ ഡയസിൽ കയറി പ്രതിപക്ഷ എംഎൽഎമാരുടെ പ്രതിഷേധം. പ്രതിപക്ഷ"/>
  </head>
  <body>
    <article>
      <h1>സഭയിൽ ബഹളം; സ്പീക്കറുടെ ഡയസിൽ കയറി പ്രതിപക്ഷ എംഎൽഎമാർ</h1>
      <address><time datetime="2019-11-20T03:40:42+00:00">20 Nov 2019, 03:40</time> by <a rel="author">Janam TV Web Desk</a></address>
      <p>തിരുവനന്തപുരം: ഷാഫി പറമ്പിൽ എംഎൽഎയെ മർദ്ദിച്ച പോലീസുകാർക്കെതിരെ നടപടി ആവശ്യപ്പെട്ട് സ്പീക്കറുടെ ഡയസിൽ കയറി പ്രതിപക്ഷ എംഎൽഎമാരുടെ പ്രതിഷേധം. പ്രതിപക്ഷ പ്രതിഷേധത്തെ തുടർന്ന് സഭ സ്തംഭിച്ചു. പോലീസ് നടപടി ആഭ്യന്തര സെക്രട്ടറി അന്വേഷിക്കുമെന്ന് മന്ത്രി ഈ പി ജയരാജൻ അറിയിച്ചു. ഡയസിൽ കയറിയ എൽഎമാർ മാർക്കെതിരെ ആലോചിച്ച് നടപടിയെടുക്കുമെന്ന് സ്പീക്കർ അറിയിച്ചു.</p>
      <p>രക്തം പുരണ്ട വസ്ത്രവുമായി എംഎൽഎ മാർ സ്പീക്കറുടെ ഡയസിനുള്ളിൽ കയറി പ്രതിഷേധിച്ചു. അൻവർ സാദത്ത്, റോജി എം ജോൺ, ഐ സി ബാലകൃഷ്ണൻ എന്നിവരാണ് സ്പീക്കറുടെ ഡയസിലേക്ക് കയറിയത്. ഇവരെ പിന്തിരിപ്പിക്കാൻ എൽദോസ് കുന്നപ്പള്ളിയും വി പി സജീന്ദ്രനും പിന്നാലെയെത്തി. എംഎൽഎമാർ ഡയസിൽ കയറിയതോടെ സ്പീക്കർ ഇരിപ്പിടം വിട്ട് ഇറങ്ങിപ്പോയി. കക്ഷി നേതാക്കളുമായി സ്പീക്കർ ചർച്ച നടത്തിയ ശേഷമാണ് സഭ പുനരാരംഭിച്ചത്. ഡയസിൽ കയറിയ എം എൽ എമാരുടെ നടപടി സാമാന്യ മര്യാദയുടെ ലംഘനമാണെന്ന് പറഞ്ഞ സ്പീക്കർ നടപടി ആലോചിച്ച് സ്വീകരിക്കുമെന്ന് വ്യക്തമാക്കി.</p>
      <p>രാവിലെ നിയമസഭ ചേർന്നപ്പോൾ തന്നെ പ്രതിപക്ഷം പ്രതിഷേധത്തിൽ ആയിരുന്നു. പ്ലക്കാർഡുകളും ബാനറുകളും രക്തത്തിൽ കുതിർന്ന വസ്ത്രവും ഉയർത്തി പ്രതിഷേധിച്ച് പ്രതിപക്ഷം ചോദ്യോത്തരവേള നിർത്തിവെച്ച് വിഷയം ചർച്ച ചെയ്യണമെന്ന് ആവശ്യപ്പെട്ടു. പിന്നീട് ശൂന്യ വേളയിൽ അടിയന്തരപ്രമേയത്തിന് അനുമതി തേടിയ വിടി ബൽറാം ഇന്നലെ പോലീസ് നടത്തിയത് നരനായാട്ട് ആണെന്ന് കുറ്റപ്പെടുത്തി.</p>
      <p>കെഎസ്‌യു പ്രവർത്തകർ അക്രമാസക്തരായതോടെയാണ് പോലീസിന് നടപടിയിലേക്ക് പോകേണ്ടി വന്നത് എന്നായിരുന്നു മുഖ്യമന്ത്രിക്കുവേണ്ടി മറുപടി നൽകിയ മന്ത്രി ഇ പി ജയരാജന്റെ വിശദീകരണം. ആശുപത്രിയിലേക്ക് കൊണ്ടുപോകാൻ ശ്രമിച്ചെങ്കിലും ഷാഫി പറമ്പിൽ ആംബുലൻസിൽ നിന്ന് ഇറങ്ങി പൊലീസ് വാഹനത്തിലേക്ക് കയറുകയായിരുന്നു എന്നും മന്ത്രി പറഞ്ഞു.</p>
      <p>പോലീസുകാരെ സസ്പെൻഡ് ചെയ്യാതെയുള്ള അന്വേഷണം അംഗീകരിക്കില്ലെന്ന് പറഞ്ഞ പ്രതിപക്ഷം നടുത്തളത്തിലിറങ്ങി പ്രതിഷേധിച്ചു. ചർച്ച നടത്തിയ ശേഷം സഭയിലെത്തിയ സ്പീക്കർ മറ്റു നടപടികളിലേക്ക് കടന്നെങ്കിലും പ്രതിപക്ഷ ബഹളം തുടർന്നതിനാൽ നടപടികൾ വേഗത്തിലാക്കി സഭ ഇന്നത്തേക്ക് പിരിയുകയായിരുന്നു.</p>
    </article>
  </body>
</html>