<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774176,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="משרד החינוך למנהלים: סכנת הקפאה לפעילות כיתות המחוננים ב-2020"/>
    <meta property="og:description" content="הסיבה: מאחר שתקציב 2020 טרם אושר יש צורך באישור מיוחד לביצוע תקציב ההעשרה בהיקף של 4 מיליון שקל. בפועל ניתן עד כה אישור רק לשליש מהסכום, כלומר לפעולות ב-2019"/>
  </head>
  <body>
    <article>
      <h1>משרד החינוך למנהלים: סכנת הקפאה לפעילות כיתות המחוננים ב-2020</h1>
      <h2>הסיבה: מאחר שתקציב 2020 טרם אושר יש צורך באישור מיוחד לביצוע תקציב ההעשרה בהיקף של 4 מיליון שקל. בפועל ניתן עד כה אישור רק לשליש מהסכום, כלומר לפעולות ב-2019</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">שחר אילן</a></address>
      <p>משרד החינוך הודיע לבתי הספר כי קיימת סכנה להקפאת פעולות העשרה ב-200 כיתות מחוננים בהמשך שנת הלימודים ואסר עליהם לבצע התקשרויות נוספות. משמעות ההודעה, אם תצא לפועל, היא שיתוק בפועל של הפעילות למחוננים שמבוססת על פעולות ההעשרה.</p>
      <p>כיתות המחוננים מבוססות בעיקר על שיעורי ההעשרה ותוכניות הייחודיות שמממונות בתקציב ממשרד החינוך. כל בית ספר בונה לכיתת המחוננים תוכנית, שיכולה לכלול שיעורים כמו רובוטיקה, חשיבה מתמטית, שחמט, פעילויות במוזיאונים ועוד.</p>
      <p>במכתב ששלח השבוע ראש אגף המחוננים במשרד החינוך מנחם נדלר למנהלי בתי הספר ורכזי כיתות המחוננים, הוא מסביר שמאחר שתקציב 2020 טרם אושר יש צורך באישור מיוחד לביצוע תקציב ההעשרה בהיקף של 4 מיליון שקל. בפועל ניתן עד כה אישור רק לשליש מהסכום, כלומר לפעולות ב-2019.</p>
      <figure>
        <img src="https://images1.calcalist.co.il/PicServer3/2019/11/20/948931/1NL.jpg"/>
        <figcaption>כיתת מחוננים ביישוב הבדואי חורה (ארכיון) <br/>צילום: חיים הורנשטיין</figcaption>
      </figure>
      <p>נדלר כותב כי "כל עוד לא אושר התקציב והועבר אליכם, מומלץ להימנע מכל התקשרות המבוססת על התקציב שחשבנו שיגיע". משמעות הדבר היא מניעת כל אפשרות לתכנון עתידי של הפעילות. עוד הוא כותב ש"אם סגרתם פעילות לשנה שלמה, ידעו את הספקים שיתכן שהתוכנית תצטמצם או תבוטל חלקית".</p>
      <p>"מנהל בית ספר במרכז הארץ אמר ש"ההחלטה הזו למעשה משמיטה את הקרקע מתחת לתחום המחוננים. למעשה כל פעילויות ההעשרה לתלמידים תרד לטמיון, זה פשוט לא יהיה יותר אם לא יועבר התקציב לכך". לדבריו, "צריך להבין שזו לא איזו פריבילגיה. ילדים מחוננים מוגדרים כילדים עם צרכים מיוחדים, וככאלה יש להם משאבים מיוחדים כמו שיש לתלמידים בחינוך המיוחד".</p>
      <p>ממשרד החינוך נמסר בתגובה: "פעילויות העשרה בכיתות המחוננים בכל רחבי הארץ, מתנהלות כבשגרה בהיקף פעילות חינוכית מלא ועל בסיס תקציב 2019. אנו פועלים כדי לוודא שהיקפי הפעילות החינוכית יימשכו באותם היקפים, ואף יותר מזה, גם בתקציב 2020".</p>
    </article>
  </body>
</html>