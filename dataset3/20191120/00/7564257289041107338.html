<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://ruporzt.com.ua/oblasni_novini/134829-na-zhitomirschin-zatrimali-shahrayku-recidivstku-z-kiyivschini-yaka-oshukala-pracvnikv-kafe.html"/>
    <meta property="og:site_name" content="Рупор Житомира"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="На Житомирщині затримали шахрайку-рецидивістку з Київщини, яка ошукала працівників кафе"/>
    <meta property="og:description" content="Поліцейські встановили особу та місце знаходження 22-річної жительки сусідньої області, яку обґрунтовано підозрюють в ошуканстві двох працівників бердичівських кафе. Жінка «скасовувала» раніше зроблені замовлення та забирала чужі гроші. Триває досудове розслідування.23 вересня до Бердичівського відділу поліції звернулась 29-річна місцева жителька, яка працює барменом у кафе, із заявою про ошуканство. Вона розповіла, що до закладу прийшла молода жінка і під приводом скасування замовлення на банкет заволоділа завдатком у 7 тисяч гривень, які були залишені нібито її подругою. Тільки згодом заявниця зателефонувала замовниці і виявила, що її ошукано.Цього ж дня до поліції звернувся 25-річний власник іншого міського закладу харчування. Схожа за описом жінка за такою ж схемою видурила у нього 1,5 тисячі гривень.Поліцейські розпочали заходи для встановлення особи, причетної до правопорушення, у рамках розслідування кримінального провадження, розпочатого за ст. 190 (Шахрайство) КК України- У результаті оперативники карного…"/>
  </head>
  <body>
    <article>
      <h1>На Житомирщині затримали шахрайку-рецидивістку з Київщини, яка ошукала працівників кафе</h1>
      <address>
        <time datetime="2019-11-20T00:00:00+00:00">20 Nov 2019</time>
      </address>
      <p>Поліцейські встановили особу та місце знаходження 22-річної жительки сусідньої області, яку обґрунтовано підозрюють в ошуканстві двох працівників бердичівських кафе. Жінка «скасовувала» раніше зроблені замовлення та забирала чужі гроші. Триває досудове розслідування.<br/><br/>23 вересня до Бердичівського відділу поліції звернулась 29-річна місцева жителька, яка працює барменом у кафе, із заявою про ошуканство. Вона розповіла, що до закладу прийшла молода жінка і під приводом скасування замовлення на банкет заволоділа завдатком у 7 тисяч гривень, які були залишені нібито її подругою. Тільки згодом заявниця зателефонувала замовниці і виявила, що її ошукано.<br/><br/>Цього ж дня до поліції звернувся 25-річний власник іншого міського закладу харчування. Схожа за описом жінка за такою ж схемою видурила у нього 1,5 тисячі гривень.<br/><br/>Поліцейські розпочали заходи для встановлення особи, причетної до правопорушення, у рамках розслідування кримінального провадження, розпочатого за ст. 190 (Шахрайство) КК України<br/><br/>- У результаті оперативники карного розшуку встановили особу та місце перебування правопорушниці. Минулого дня її розшукали у столиці, – повідомив начальник Бердичівського відділу поліції Олег Мельничук. - За словами 22-річної жінки, таким чином вона заробляла на прожиття. Уже зараз встановлено, що вона «працювала» за такою схемою у багатьох областях нашої країни. Обвинувальні акти за окремими фактами уже направлені для розгляду судами.<br/><br/>Тож нині тривають перевірки щодо причетності жінки до скоєння аналогічних злочинів на Бердичівщині та в регіоні.<br/><br/>Відповідно до чинного законодавства їй може загрожувати до 3 років позбавлення волі</p>
    </article>
  </body>
</html>