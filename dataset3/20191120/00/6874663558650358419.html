<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774193,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="פז: הרווח הנקי ירד ברבעון השלישי ב-8%"/>
    <meta property="og:description" content="חברה האנרגיה סיימה את הרבעון עם רווח נקי של 126 מיליון שקל. ההכנסות ירדו ב-16% לעומת הרבעון השלישי. פז מפתיעה: &quot;על פי חוות דעת שמאיות שהתקבלו, השווי ההוגן של נכסי המקרקעין שבבעלות החברה עולה על הערך בספרים ב-777 מיליון שקל&quot;"/>
  </head>
  <body>
    <article>
      <h1>פז: הרווח הנקי ירד ברבעון השלישי ב-8%</h1>
      <h2>חברה האנרגיה סיימה את הרבעון עם רווח נקי של 126 מיליון שקל. ההכנסות ירדו ב-16% לעומת הרבעון השלישי. פז מפתיעה: "על פי חוות דעת שמאיות שהתקבלו, השווי ההוגן של נכסי המקרקעין שבבעלות החברה עולה על הערך בספרים ב-777 מיליון שקל"</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">ליאור גוטמן</a></address>
      <p>חברת האנרגיה פז סיימה את הרבעון השלישי של 2019 ברווח נקי של כ-126 מיליון שקל, זאת לעומת רווח נקי של כ-137 מיליון שקל ברבעון המקביל אשתקד, ירידה של כ-8%. במקביל הכנסות החברה ברבעון השלישי הסתכמו ב-3.2 מיליארד שקל, ירידה של 16% לעומת הרבעון השלישי של 2018.</p>
      <p>בפז מייחסים את הירידה בהכנסות למרווחי זיקוק נמוכים יחסית לשנה שעברה ולתקלה באחת משתי מתחנות הכוח של פז שבגינה שואפת החברה לקבל פיצוי מחברת הביטוח. למזלה, היא רשמה ירידה של 17% בעלות ההכנסות, שהסתכמו בכ-2.7 מיליארד שקל.</p>
      <figure>
        <img src="https://images1.calcalist.co.il/PicServer3/2019/10/24/942356/14_l.jpg"/>
        <figcaption>יו"ר פז אברהם ביגר <br/>צילום: יח"צ</figcaption>
      </figure>
      <p>ירידה של כ-8 מיליון שקל בהוצאות השיווק התקזזה עם עליה של כ-11 מיליון שקל בהוצאות ההנהלה והכלליות, והרווח התפעולי של החברה הסתכם בכ-150 מיליון שקל, ירידה לעומת רווח תפעולי של כ-200 מיליון שקל ברבעון המקביל אשתקד.</p>
      <p>בחינת מגזרי הפעילות השונים מעלה שוני מהותי בין מגזר הקמעונאות (רווח תפעולי רבעוני של כ-110 מיליון שקל, עלייה של כ-22%), הנדל"ן (רווח תפעולי רבעוני של כ-28 מיליון שקל, עלייה של כ-4%), התעשיות והשמנים (רווח תפעולי רבעוני של כ-37 מיליון שקל, עלייה של כ-3%) ולעומתם צניחה במגזר הזיקוק (רווח תפעולי רבעוני של כ-3 מיליון שקל, צניחה של כ-95%).</p>
      <p>למזלה של החברה הוצאות המימון שלה צנחו ביותר מ-71% (כ-12 מיליון שקל ברבעון המדווח) כך שהרווח הנקי כאמור הסתכם בכ-126 מיליון שקל.</p>
      <p>עיון בדו"חות החברה מעלה מספר נקודות מעניינות שיקבלו ביטוי ברבעונים הבאים. בפז טוענים שהם באמצעו של שינוי ארגוני וגיבוש תכנית אסטרטגית. אחד מהצעדים יהיה הפרדת מגזר הנדל"ן בחברה, שם פז מדווחת שהיא "ביצעה באמצעות מעריכי שווי חיצוניים הערכות שווי ל-222 נכסי המקרקעין שבבעלותה", מתוכם כ-105 נכסים לשימוש בתחנות הדלק.</p>
      <p>פז מפתיעה ומציינת כי "על פי חוות הדעת השמאיות שהתקבלו, השווי ההוגן של המקרקעין הינו כ-2.3 מיליארד שקל, "העולה על הערך בספרים בכ-777 מיליון שקל לפני מס". פז מדגישה שהיא עוד לא נתנה לשינוי הדרמטי הזה ביטוי בדו"חות שלה.</p>
      <p>במקביל פז מודיעה שהיא נוטה לפרוש מהמכרז להקמת קווי הרכבת הקלה בתל אביב. פז ניגשה כקבוצה עם אלייד ומנרב, אולם לאחר שעברה את שלב המיון המקדמי (PQ) היא מדווחת שהיא "שוקלת לפרוש מקבוצת המציעות עד סוף שנת 2020 בהתאם לזכותה לפי ההסכם, משיקולים עסקיים ואחרים".</p>
    </article>
  </body>
</html>