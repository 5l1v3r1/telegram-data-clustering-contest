<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699254/%D8%A2%D9%85%D8%A7%D8%B1-%D9%85%D8%B1%D8%A7%D8%AC%D8%B9%D8%A7%D9%86-%D8%AA%D9%86%D9%81%D8%B3%DB%8C-%D8%AF%D8%B1-%D8%AE%D9%88%D8%B2%D8%B3%D8%AA%D8%A7%D9%86-%D8%A8%D9%87-537-%D9%86%D9%81%D8%B1-%D8%B1%D8%B3%DB%8C%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="آمار مراجعان تنفسی در خوزستان به 537 نفر رسید"/>
    <meta property="og:description" content="  مدیر روابط عمومی دانشگاه علوم پزشکی جندی شاپور اهواز گفت: ۵۳۷ نفر با عارضه تنفسی به دنبال بارندگی در ۲۴ ساعت گذشته (۲۷ آبان) به مراکز درمانی زیر مجموعه این دانشگاه در خوزستان مراجعه کردند."/>
  </head>
  <body>
    <article>
      <h1>آمار مراجعان تنفسی در خوزستان به 537 نفر رسید</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/29/1038895_568.png"/>
      </figure>
      <p>  مدیر روابط عمومی دانشگاه علوم پزشکی جندی شاپور اهواز گفت: ۵۳۷ نفر با عارضه تنفسی به دنبال بارندگی در ۲۴ ساعت گذشته (۲۷ آبان) به مراکز درمانی زیر مجموعه این دانشگاه در خوزستان مراجعه کردند.</p>
      <p>فرهاد حمزه لویی روز سه‌شنبه در گفت و گو با خبرنگار ایرنا بیان کرد: از این تعداد ۴۱۳ نفر سرپایی درمان و ۱۲۴ نفر بستری شدند.</p>
      <p>به گفته وی ۲۶ آبان نیز ۹۹۷ نفر در خوزستان به دلیل عارضه تنفسی پس از بارش باران، راهی بیمارستان‌ها شدند که ۹۵۸ نفر سرپایی مورد درمان قرارگرفتند و ۳۹ نفر بستری شدند.</p>
      <p>حمزه لویی ادامه داد: از روز ۱۸ تا ۲۵ آبان مربوط به پیش از بارندگی، ۲ هزار و ۹۱۳ نفر با عارضه تنفسی به مراکز درمانی زیر مجموعه این دانشگاه مراجعه کردند.</p>
      <p>بر اساس این گزارش از ۲۷ مهر تاا دهم آبان امسال ۱۲هزار و۵۷۶ نفر با عارضه تنفسی در خوزستان، راهی مراکز درمانی شدند که سوم تا هفتم آبان بارندگی قابل ملاحظه‌ای در خوزستان ثبت شد.</p>
      <p>از هشت صبح روز ششم تا هشت صبح روز هفتم آبان، چهار هزار و ۶۳۹ نفر به دنبال توفان و باران شدید با عارضه تنفسی به مراکز درمانی زیرمجموعه دانشگاه مراجعه‌ کردند که از این تعداد چهارهزار و ۳۲۱ نفر به صورت سرپایی درمان و ۳۱۸ نفر بستری‌ شدند.</p>
      <p>سامانه بارشی از روز یکشنبه هفته جاری بر خوزستان حاکم شد و بارندگی قابل ملاحظه‌ای در برخی از نقاط این استان به ویژه اهواز، لالی، هندیجان و تاراز اندیکا به ثبت رسید.</p>
      <p>هفته گذشته پدیده اینورژن یا وارونگی هوا در برخی از نقاط خوزستان حاکم بود و باعث آلودگی هوا شد.</p>
      <p>تنگی نفس شهروندان خوزستانی همزمان با نخستین باران‌های پاییزی از سال ۱۳۹۲ آغاز شد و تا سال ۱۳۹۴ بیش از ۶۰ هزار نفر به دلیل مشکلات تنفسی به مراکز درمانی مراجعه‌کردند.</p>
      <p>۱۸ گزینه به عنوان عامل این تنگی نفس در خوزستان بررسی‌ شد و چهار احتمال "مشعل‌های چاه‌های نفت، سوزاندن مزارع نیشکر، سوزاندن زباله و گرده‌ گیاهی" به عنوان عامل تنگی‌ نفس معرفی‌ شدند.</p>
      <p>دانشگاه علوم پزشکی اهواز در آخرین اعلام نظر، گرده درخت کنوکارپوس را به عنوان عامل اصلی این نفس‌تنگی‌ها معرفی‌کرد.</p>
      <p>بر این اساس شورای سلامت خوزستان هرس گیاهان کنوکارپوس را به منظور جلوگیری از بروز مشکلات تنفسی مصوب کرده است.</p>
      <p>در ۲ سال گذشته آمار مراجعات تنگی نفس همزمان با نخستین باران‌های پاییزی کاهش چشمگیری داشته است.</p>
      <p>با گذشت ۶ سال از آغاز تنگی نفس شهروندان همزمان با نخستین باران های پاییزی، هنوز هم میان موافقان و مخالفان نظریه گرده افشانی گیاه کنوکارپوس به عنوان عامل این تنگی نفس‌ها همزمان با نخستین باران‌ها اختلاف نظر وجود دارد.</p>
    </article>
  </body>
</html>