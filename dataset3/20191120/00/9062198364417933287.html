<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/makale/3380658/ibrahim-veli/yar-ar"/>
    <meta property="og:site_name" content="Milli Gazete"/>
    <meta property="article:published_time" content="2019-11-20T00:30:00+00:00"/>
    <meta property="og:title" content="Yar-ar"/>
    <meta property="og:description" content="Önyargılı bir insan hiçbir zaman tam olarak anlayamaz. Çünkü doğru iletişimin anahtarı; doğru anlayıştır. Önce anlamaya çalışmak, yaşamın bütün alanlarında belirgin olan ilkedir. Bu ilkeyi merkeze alarak kurulacak iletişim, katalizör görevi yaparak tarafları birleştirir.  Ve insanların içindeki en büyük gücü açığa çıkarır ki; yöneticilerden beklenen yarar da budur. Sadece kendisi için yaşayanlar ise bunun farkında değildir."/>
  </head>
  <body>
    <article>
      <h1>Yar-ar</h1>
      <address><time datetime="2019-11-20T00:30:00+00:00">20 Nov 2019, 00:30</time> by <a rel="author" href="https://www.milligazete.com.tr/yazar/ibrahim-veli" target="_blank">İbrahim Veli</a></address>
      <p>Önyargılı bir insan hiçbir zaman tam olarak anlayamaz. Çünkü doğru iletişimin anahtarı; doğru anlayıştır. Önce anlamaya çalışmak, yaşamın bütün alanlarında belirgin olan ilkedir. Bu ilkeyi merkeze alarak kurulacak iletişim, katalizör görevi yaparak tarafları birleştirir.  Ve insanların içindeki en büyük gücü açığa çıkarır ki; yöneticilerden beklenen yarar da budur. Sadece kendisi için yaşayanlar ise bunun farkında değildir.</p>
      <p>İnsanlar arası iletişimde doğru anlayışın sağladığı etkiyi oluşturmak yerine, bunu sadece teknikle başarmanın yollarının aranması, üzerinde düşünülmesi gereken bir meseledir. Sadece teknik başarı getirmez çünkü açık yüreklilik ve güven sağlayan bir karakter temeli üzerine inşa edilmemiştir. Bu yüzden empatiyle dinleme becerisini yerleştirmekten uzak tüm teknikler yürekler arası alışverişi sağlayacak duygusal hesaplar oluşturmaktan uzaktır. Çünkü iletişimin zemini güven ve işbirliğidir.</p>
      <p>İnanarak iletişime başlarsak, ötekileştirme yerini anlayışa bırakacaktır. İnsanlar kendi aralarında iletişim kurmada oldukça yeteneklidir ancak güven duyulmayan insanlar, bütün gerçeklerin kendi paradigmalarına uyması gerektiğini düşündüğünden bunu başaramazlar. Başkalarını kendilerine benzetmeye çalışır, tekdüze, tek biçim olmak isterler. Bu durum, birlik olmayı sağlamaz, çünkü birlik olmak birbirini tamamlamak demektir. Hem kendimizin hem de karşımızdakinin konumunu doğru belirleyerek muhatap aldığımızda ise, bize uzak olanların da bizi muhatap almasını sağlayabiliriz.</p>
      <p>İletişim disiplininin kurulması noktasında muhataplık, devamı konusunda ise incelik en hassas konudur.  Muhatap aldığımız kişi, sorunun bir parçası ise sorun olur, çözümün bir parçası ise çözüm olur. Çünkü yanlış kişi ya da kişilerin muhatap alınması yanlışların başlaması olacaktır. İletişimin kalitesi, muhataplık silsilesi içinde usul-vusul sıralamasının sağlanmasına bağlıdır. Bu sıralama takip edildiğinde çözüm kendiliğinden gelecektir.</p>
      <p>Yarar sağlamanın sermayesi, zaman ayırmaktır. Muhatabınıza zaman ayırdığınızda, zihninizi ve yüreğinizi yeni imkânlara ve yeni seçeneklere açmış olursunuz. Böylece kurulan her iletişim, bu imkân ve seçeneklerin nasıl gelişeceğini belirleyen bir unsur olarak, hem heyecanı, hem de güveni besleyerek farklılıkları zamanla zenginlik unsuru kılar. Çünkü iletişimin yararı, farklılıklara değer vermektir. Bu değerlerle katma-değer üretmektir.</p>
      <figure>
        <img src="https://www.milligazete.com.tr/sites/71/uploads/2019/11/19/large/ibrahim-veli.png?r=6f8bedcb3d366e34f3f6cda5731f3640"/>
      </figure>
      <related>
        <h4># YAZARIN DİĞER YAZILARI</h4>
        <a href="https://www.milligazete.com.tr/makale/3306096/ibrahim-veli/kar-ar"/>
        <a href="https://www.milligazete.com.tr/makale/3285615/ibrahim-veli/sinanmak"/>
        <a href="https://www.milligazete.com.tr/makale/3226452/ibrahim-veli/ortaya"/>
        <a href="https://www.milligazete.com.tr/makale/3217438/ibrahim-veli/kazanmak"/>
        <a href="https://www.milligazete.com.tr/makale/3196389/ibrahim-veli/yaptirim"/>
        <a href="https://www.milligazete.com.tr/yazar/ibrahim-veli"/>
      </related>
    </article>
  </body>
</html>