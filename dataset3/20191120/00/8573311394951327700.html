<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vanityfair.it/news/approfondimenti/2019/11/20/se-marie-kondo-guru-del-decluttering-riordino-apre-un-negozio-di-articoli-per-la-casa"/>
    <meta property="og:site_name" content="VANITY FAIR"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Se Marie Kondo, guru del riordino, apre un negozio di articoli per la casa"/>
    <meta property="og:description" content="La star della serie Netflix «Facciamo ordine con Marie Kondo» ha spiegato di non voler promuovere il consumismo, ma di proporre oggetti che a lei «danno gioia»"/>
  </head>
  <body>
    <article>
      <h1>Se Marie Kondo, guru del riordino, apre un negozio di articoli per la casa</h1>
      <address><time datetime="2019-11-20T00:00:00+00:00">20 Nov 2019</time> by <a rel="author" href="https://www.vanityfair.it/author/mcoviello" target="_blank">Monica Coviello</a></address>
      <slideshow>
        <figure>
          <img src="https://images.vanityfair.it/wp-content/uploads/2018/12/19111917/GettyImages-1052474696-950x684.jpg"/>
        </figure>
        <figure>
          <img src="https://images.vanityfair.it/gallery/47984/Big/6eef25f7-193c-4c16-8414-600783450cf6.JPG"/>
          <figcaption><b>Ordine: i consigli di Marie Kondo</b><br/><b>1 Lezione numero uno: la cerimonia del commiato </b><br/>In questo i giapponesi sono fenomenali. Il metodo Konmari prevede che vi distacchiate dagli oggetti che non amate più con un sentito rituale di addio che prevede prima della sua eliminazione un sentito elogio per il lavoro svolto negli anni. Vietato guardarsi indietro.<br/>Photo: Natsuno Ichigo</figcaption>
        </figure>
        <figure>
          <img src="https://images.vanityfair.it/gallery/47984/Big/9903b659-1f54-4088-9443-d25f895c3a7b.jpg"/>
          <figcaption><b>In principio fu il rettangolo</b><br/>Dimenticate grucce e appendini e imparate a piegare gli abiti come fossero origami. Tutto può essere ridotto a un rettangolo, dalla biancheria intima alle gonne, alle felpe con cappuccio. In 96 lezioni di felicità trovate un’ampia guida illustrata che vi insegnerà a piegare ogni cosa e a disporla nei cassetti in modo che sia visibile e perfettamente ordinata.<br/>Photo: Natsuno Ichigo</figcaption>
        </figure>
        <figure>
          <img src="https://images.vanityfair.it/gallery/47984/Big/13a798cc-8a6d-4909-9761-9d37f8f44ff6.jpg"/>
          <figcaption><b>Going minimal</b><br/>Riducete al minimo ciò che vi serve e organizzatelo nei cassetti in piccoli scomparti.<br/>Photo: Natsuno Ichigo</figcaption>
        </figure>
        <figure>
          <img src="https://images.vanityfair.it/gallery/47984/Big/0e2301be-2be4-434a-9e03-640b5b7da139.jpg"/>
          <figcaption><b>Organizzare abiti e t-shirt</b><br/>Non tutto deve essere necessariamente appeso. Se avete poco spazio in casa, potete organizzare tutto nei cassetti. Basta imparare a ridurre i capi in rettangoli e organizzarli "in verticale" nei cassetti, in modo che possiate riconoscere tutto a prima vista.<br/>Photo: Natsuno Ichigo</figcaption>
        </figure>
        <figure>
          <img src="https://images.vanityfair.it/gallery/47984/Big/2e9ef905-23e7-42fe-8ecd-b79513638644.jpg"/>
          <figcaption><b>Regalate, vendete, buttate</b><br/>Anche in cucina è possibile ridurre al minimo gli oggetti utili. Badate, però, che secondo il metodo Konmari, gli oggetti non devono essere necessariamente utili per essere tenuti. Se siete affezionati a un oggetto, se questo vi trasmette energia, tenetelo.<br/>Photo: Natsuno Ichigo</figcaption>
        </figure>
        <figure>
          <img src="https://images.vanityfair.it/gallery/47984/Big/f91a753e-6d4c-4610-b4b6-8a7fe4fc42c8.jpg"/>
          <figcaption><b>Power Spot</b><br/>Anche se vivete in un monolocale con coniuge e prole, cercate il vostro piccolo templio personale dove ricaricarvi. Letteralmente. Gli oggetti che amate hanno il potere di energizzarvi. Arredate un angolo della casa con oggetti e immagini che vi fanno stare bene e rintanatevi lì ogni qual volta abbiate il bisogno di energia positiva.<br/>Photo: Natsuno Ichigo</figcaption>
        </figure>
        <figure>
          <img src="https://images.vanityfair.it/gallery/47984/Big/2cfe1279-af7f-43e4-8c19-8d4f6bca58ee.jpg"/>
          <figcaption><b>Shopping «da brivido»</b><br/>Una volta eliminate le zavorre materiali (ed emotive) sarete pronti per un nuovo ciclo di acquisti emotivamente consapevoli. Non accontentatevi di un maglione qualunque. Portate a casa con voi solo capi e oggetti che vi trasmettono un piccolo brivido di piacere. Nel caso, fatevi un piccolo film: immaginatevi con quel golfino o con quel vaso sul comodino. Se sentite subito di non poterne farne a meno, compratelo. All’inizio, dice la Kondo, non sarà facile entrare in vibrazione con l’oggetto. Occorre pazienza ed esercizio.<br/>Photo: Natsuno Ichigo</figcaption>
        </figure>
        <figure>
          <img src="https://images.vanityfair.it/gallery/47984/Big/c03c86f6-5d41-471d-9fb2-57f36ce88456.JPG"/>
          <figcaption><b>Ordine: chi più chi meno...</b><br/>Marie Kondo all'opera con una cliente. Operazione riordino della libreria.<br/>La scrittrice giapponese ha clienti da tutto il mondo. Gli italiani, a detta sua sono quelli meno interessati all'ordine maniacale. I più attenti? I giapponesi, ovvio.<br/>Photo: Natsuno Ichigo</figcaption>
        </figure>
        <figure>
          <img src="https://images.vanityfair.it/gallery/47984/Big/f45e3524-824c-4944-b7f4-fa2bab5c571e.jpg"/>
          <figcaption><b>Tutte le lezioni</b><br/>L'ultimo libro di Marie Kondo, 96 Lezioni di Felicità (Ed. Vallardi)</figcaption>
        </figure>
        <figcaption>Marie Kondo, 96 lezioni di felicità</figcaption>
      </slideshow>
      <p>
        <b>La star della serie Netflix «Facciamo ordine con Marie Kondo» ha spiegato di non voler promuovere il consumismo, ma di proporre oggetti che a lei «danno gioia»</b>
      </p>
      <p>Quando il business chiama, non c’è filosofia che tenga. Marie Kondo, 35enne <a href="https://www.vanityfair.it/lifestyle/casa/2019/01/09/ordine-consigli-marie-kondo-netflix">star della serie Netflix </a><i>Facciamo ordine con Marie Kondo</i>, ha lanciato un negozio online sul suo sito web, KonMari.com, in cui vende prodotti per la casa. Non ci sarebbe niente di strano, se la guru giapponese del riordino non fosse l’ideatrice del metodo KonMari, un sistema studiato per riorganizzare gli spazi abitativi, con lo scopo di migliorare la qualità della propria vita, <b>liberandosi da tutti gli oggetti superflui</b> («che non accendono la gioia», dice).</p>
      <p>Nel suo negozio online ci sono <b>più di 100 prodotti in vendita</b>, tra cui uno shiatsu stick (12 dollari, quasi 11 euro) realizzato a mano da falegnami giapponesi e un paio di pantofole in pelle (206 dollari, circa 186 euro) fatte a mano a Tokyo. L’articolo più costoso in vendita è un<b> portautensili da cucina in ottone da 275 dollari</b> (quasi 250 euro) progettato dal giapponese Oji Masanori. Il più economico è un porta bacchette in ceramica che costa 8 dollari (più di 7 euro. Due euro in più per le sole bacchette). Ci sono anche un abito kimono di lino da 115 dollari (104 euro), un bouquet di fiori da 42 (38 euro), un diffusore di oli essenziali da 119 (107 euro) e una candela di Bellocq da 86 (78 euro).</p>
      <p>Lo shop, che spedisce solo negli Stati Uniti, è organizzato in sette categorie: aromaterapia, bagno, libri, cucina, arredamento, intrattenimento, riordino e organizzazione.</p>
      <figure>
        <embed-post data-src="https://www.instagram.com/p/B5Att4TD6eh" data-service="Instagram"/>
      </figure>
      <p>In un’intervista rilasciata al<i> Wall Street Journal</i>, Kondo ha affermato di non incoraggiare «alcun acquisto eccessivo» e di <b>non promuovere il consumismo:</b> l’idea del negozio le è venuta per accontentare quelle persone che le chiedevano spesso quali oggetti le sarebbe piaciuto avere in casa. «La cosa più importante per me è circondarsi di oggetti che suscitano gioia. Se la ciotola che stai usando ti dà gioia, non ti spingo certamente a sostituirla», ha spiegato. Altrimenti, si può pur sempre sostituire con uno degli oggetti del suo nuovo negozio online.</p>
      <p> </p>
      <related>
        <h4>LEGGI ANCHE</h4>
        <a href="https://www.vanityfair.it/lifestyle/casa/2019/01/09/ordine-consigli-marie-kondo-netflix"/>
        <a href="https://www.vanityfair.it/lifestyle/hi-tech/2019/04/01/mettere-ordine-su-facebook-come-marie-kondo"/>
      </related>
    </article>
  </body>
</html>