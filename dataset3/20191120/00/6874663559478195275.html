<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3774182,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="עוד מכה לבואינג: נדרשה לבצע תיקון במנוע ה־737 NG"/>
    <meta property="og:description" content="מועצת בטיחות התעבורה בארה&quot;ב המליצה על תכנון מחדש במנועי הדגם בעקבות תאונה קטלנית שאירעה ב־2018. עשרות מטוסים מהדגם כבר קורקעו בגלל סדק ברכיב המחבר את הכנף לגוף המטוס. גם דגם מקס הבעייתי עדיין מקורקע"/>
  </head>
  <body>
    <article>
      <h1>עוד מכה לבואינג: נדרשה לבצע תיקון במנוע ה־737 NG</h1>
      <h2>מועצת בטיחות התעבורה בארה"ב המליצה על תכנון מחדש במנועי הדגם בעקבות תאונה קטלנית שאירעה ב־2018. עשרות מטוסים מהדגם כבר קורקעו בגלל סדק ברכיב המחבר את הכנף לגוף המטוס. גם דגם מקס הבעייתי עדיין מקורקע</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">תמר טוניק</a></address>
      <p>צרות הבטיחות של ענקית התעופה בואינג רק מתעצמות והולכות. מועצת בטיחות התעבורה האמריקאית המליצה שלשום על תכנון מחדש במנועי הבואינג 737 NG (ניו ג'נריישן), זאת על מנת למנוע הישנות של תאונות קטלניות כמו זו שאירעה באפריל 2018 כאשר להב התנתק במהלך טיסה. על כך דיווחה סוכנות בלומברג.</p>
      <p>ההחלטה עשויה להשפיע על תפקודם של למעלה מ־7,000 מטוסים מדגם זה הנמצאים בשימוש חברות תעופה ברחבי העולם. ההמלצה של מועצת בטיחות התעבורה היא כי בואינג תתקין חסם מיוחד שימנע מחלקים שיתנתקו מהמנוע לעוף ממקומם ולפגוע בגוף המטוס. ההמלצות הוגשו בסיכומו של שימוע שהתקיים לגבי נסיבות תאונה קטלנית שאירעה ב־17 באפריל 2018 ואשר בה נהרגה נוסעת במטוס של חברת סאות'ווסט איירליינס, לאחר שנשאבה מהחלון בטיסה מניו יורק לדאלאס. התקרית אירעה כאשר להב של מאוורר המורכב על המנוע מתוצרת CFM אינטרנשיונל, התנתק וניפץ את החלון.</p>
      <p>מועצת הבטיחות קראה לסוכנות התעופה הפדראלית (FAA) לוודא כי יבוצע התיקון הנדרש במטוסים חדשים מדגם זה וכן באלפי המטוסים הנמצאים כבר בשימוש. במקביל המליצה מועצת הבטיחות לסוכנות בטיחות התעופה האירופית לנקוט מהלכים דומים.</p>
      <figure>
        <img src="https://images1.calcalist.co.il/PicServer3/2019/11/20/948873/1NL.jpg"/>
        <figcaption>מטוס בואינג NG 737 בשימוש ריאנאייר <br/>צילום: אי.אפ.פי</figcaption>
      </figure>
      <p>חברת CFM, מיזם משותף של ג'נרל אלקטריק (GE) וספראן הצרפתית מסרה בתגובה להמלצות כי המנוע פותח בשיתוף פעולה הדוק עם בואינג. "אנחנו נמשיך ליישם את הדרישות הרגולטוריות באדיקות, כולל שינויים שיאומצו בעקבות המלצות סוכנות בטיחות התעבורה", כך בהודעת החברה.</p>
      <p>בעיית הלהבים המתנתקים איננה הפגם היחיד שנחשף ב־737 NG. עשרות מטוסים מדגם זה קורקעו באחרונה לתיקונים לאחר שנתגלו סדקים ברכיב שמחבר בין הכנף לגוף המטוס. ה־FAA דרשו בחודש שעבר כי מטוסי 737 NG עם למעלה מ־30 אלף המראות ונחיתות ייבדקו בתוך פרק זמן של חודשיים.</p>
      <p>דגם ה־NG קודם ל־737 מקס, הדגם החדש ביותר של החברה, המקורקע מאז חודש מרץ בעקבות שתי התרסקויות קטלניות שבהן נהרגו 346 נוסעים ואנשי צוות. שלשום דווח כי בואינג קיבלה הזמנות למטוסי 737 מקס, לראשונה מאז הקרקוע, במהלך הסלון האווירי שמתקיים השבוע בדובאי. בואינג הודיעה כי קיבלה הזמנות ל־20 מטוסי מקס מחברת תעופה שזהותה לא נמסרה. כמו כן, עשר הזמנות הגיעו מחברת התעופה סאן־אקספרס שפועלת בעיקר בין אירופה לטורקיה ונמצאת בבעלות חלקית של לופטהנזה. אייר אסטנה מקזחסטאן חתמה על הצהרת כוונות לרכוש 30 מטוסים. השווי הכולל של ההזמנות הללו עומד על 7.5 מיליארד דולר.</p>
      <p>מניית בואינג נחלשה שלשום ב־0.7% בעקבות ההודעה על התיקונים הנדרשים, ל־367 דולר. זאת לעומת רמה של כ־360 דולר שבה נסחרה לפני התאונות הקטלניות של המקס, באוקטובר שעבר.</p>
    </article>
  </body>
</html>