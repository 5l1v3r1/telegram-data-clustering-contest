<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunya/silide-guvenlik-guclerine-protestolar-sirasinda-havali-silah-kisitlamasi-/1650519"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Şili'de güvenlik güçlerine protestolar sırasında havalı silah kısıtlaması"/>
    <meta property="og:description" content="Şili'de emniyet güçlerinin, ülkede bir ayı aşkın süredir devam eden gösterilerde çok sayıda kişinin yaralanmasına ve görme yetisini kaybetmesine neden olan havalı silah kullanımına kısıtlama getirildi."/>
  </head>
  <body>
    <article>
      <h1>Şili'de güvenlik güçlerine protestolar sırasında havalı silah kısıtlaması</h1>
      <h2>Şili'de emniyet güçlerinin, ülkede bir ayı aşkın süredir devam eden gösterilerde çok sayıda kişinin yaralanmasına ve görme yetisini kaybetmesine neden olan havalı silah kullanımına kısıtlama getirildi.</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">Zehra Ulucak  </a></address>
      <h4>Santiago</h4>
      <p><b>Şili</b>'de Emniyet Genel Müdürü Mario Rozas, güvenlik güçlerinin,<b> hükümet karşıtı eylemler</b>ini sürdüren göstericilere karşı havalı silah kullanmasına sınırlama getirildiğini belirtti.</p>
      <p>Rozas, güvenlik güçlerinin, sivillerin ve polislerin hayatlarının risk altında olduğu olağanüstü durumlar haricinde havalı silahlarını göstericilere karşı kullanamayacağını açıkladı.</p>
      <p>Rozas, polisin göstericilere karşı orantısız güç kullanması nedeniyle eleştiriliyordu.</p>
      <ul>
        <li>
          <a href="https://www.aa.com.tr/tr/dunya/silide-siddet-eylemlerine-karsi-yeni-onlemler/1638937">
            <u>
              <b>Şili'de şiddet eylemlerine karşı yeni önlemler</b>
            </u>
          </a>
        </li>
        <li>
          <a href="https://www.aa.com.tr/tr/dunya/silide-siddet-eylemlerine-karsi-yeni-onlemler/1638937">
            <u>
              <b>Latin Amerika siyaseti nereye gidiyor?</b>
            </u>
          </a>
        </li>
        <li>
          <u>
            <b>
              <a href="https://www.aa.com.tr/tr/analiz/belirsizlik-caginin-esiginde-toplumsal-isyanlar/1631630">Belirsizlik çağının eşiğinde toplumsal isyanlar</a>
            </b>
          </u>
        </li>
      </ul>
      <h3>Şili'deki gösteriler</h3>
      <p>Güney Amerika ülkesi Şili'de gösteriler, başkent Santiago'da günde 3 milyondan fazla kişinin kullandığı metro ücretlerine 6 Ekim'de yapılan zamla başlamış ve 18 Ekim'de de şiddetlenerek birçok kentte yağma olaylarına da yol açan hükümet karşıtı gösteri ve şiddet olaylarına dönüşmüştü.</p>
      <p>Gösteriler nedeniyle ülkede 23 kişi hayatını kaybederken, 1218 kişi yaralanmış ve 9 bin 203 kişi gözaltına alınmıştı. Yaralananlardan en az 230'u, güvenlik güçlerinin gösterileri dağıtmak için kullandığı havalı silah mermilerinin yüzlerine isabet etmesi sonucu görme yetisini kaybetmişti.</p>
      <p>Devlet Başkanı Sebastian Pinera'nın ekonomik yardım paketini hayata geçirmesi ve kabinesinden 8 bakanı değiştirmesine rağmen halen devam eden gösteriler nedeniyle ülkede acil durum ilan edilmişti.</p>
      <h3>Pinera, güvenlik güçlerinin protestoculara karşı orantısız güç kullandığını kabul etmişti</h3>
      <p>Devlet Başkanı Pinera, güvenlik güçlerinin protestoculara karşı orantısız güç kullandığını kabul etmişti.</p>
      <p>Güvenlik görevlilerine verilen yetkinin kötüye kullanıldığına işaret eden Pinera, şiddet eylemine karışanların "cezasız kalmayacağını" belirtmişti.</p>
      <p>Diğer yandan yetkililer, gösterilerin ilk iki haftasında şiddet kullanımı iddialarıyla ilgili 1089 soruşturma açmıştı.</p>
      <related>
        <a href="https://www.aa.com.tr/tr/dunya/silide-guvenlik-guclerine-protestolar-sirasinda-havali-silah-kisitlamasi-/1650519"/>
        <a href="https://www.aa.com.tr/tr/dunya/silide-diktatorluk-doneminden-kalma-anayasa-yeniden-yazilacak/1646845"/>
        <a href="https://www.aa.com.tr/tr/dunya/silideki-gosteriler-26-gununde-devam-etti/1643454"/>
        <a href="https://www.aa.com.tr/tr/analiz/yeni-toplumsal-hareketler-ve-stratejik-iletisim-/1642688"/>
        <a href="https://www.aa.com.tr/tr/dunya/silideki-gosteriler-durulmuyor/1639858"/>
        <a href="https://www.aa.com.tr/tr/dunya/silide-siddet-eylemlerine-karsi-yeni-onlemler/1638937"/>
      </related>
    </article>
  </body>
</html>