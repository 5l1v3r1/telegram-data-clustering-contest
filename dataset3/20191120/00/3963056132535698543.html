<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/politica/m5s_rousseau_voto_regionali_emilia_calabria-4875736.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="M5S, domani su Rousseau il voto per decidere se correre o meno in Emilia e Calabria"/>
    <meta property="og:description" content="Domani gli iscritti M5S voteranno su Rousseau se i pentastellati debba o meno presentarsi alle elezioni in Emilia Romagna e Calabria del 26 gennaio prossimo. Lo annuncia il Movimento sul Blog delle..."/>
  </head>
  <body>
    <article>
      <h1>M5S, domani su Rousseau il voto per decidere se correre o meno in Emilia e Calabria</h1>
      <address>
        <time datetime="2019-11-20T00:00:00+00:00">20 Nov 2019</time>
      </address>
      <p>Domani gli iscritti <b><a href="http://www.ilmessaggero.it/t/m5s">M5S</a></b> voteranno su <a href="http://www.ilmessaggero.it/t/rousseau">Rousseau</a> se i pentastellati debba o meno presentarsi alle elezioni in <a href="http://www.ilmessaggero.it/t/emilia">Emilia Romagna</a> e Calabria del 26 gennaio prossimo. Lo annuncia il Movimento sul <b>Blog delle Stelle</b> in un lungo post intitolato Gli Stati Generali del MoVimento 5 Stelle, dal nome di un evento che si terrà a marzo e che i pentastellati definiscono «di rinascita».</p>
      <p>
        <a href="https://www.ilmessaggero.it/politica/elezioni_regionali_emilia_romagna_pd_m5s_zingaretti_di_maio-4874906.html">​Regionali Emilia Romagna, paura Pd: Bonaccini cancella il simbolo dem su social e poster elettorali</a>
      </p>
      <p>«Ci siamo confrontati. Abbiamo consultato le persone che portano dalla prima ora sulle spalle questo Movimento, e tutti concordano che serva un momento di riflessione, di standby. Ma decidiamo insieme. È quindi il momento di chiederci se questa grande mobilitazione di crescita e rigenerazione sia compatibile con le attività elettorali. Per questo abbiamo deciso di sottoporre agli iscritti la decisione riguardante la partecipazione alle imminenti elezioni regionali in Emilia-Romagna e in Calabria».</p>
      <p>«Partecipare alle elezioni richiede uno sforzo organizzativo, anche nazionale, e di concentrazione altissimo. Ciascuno di noi deve interrogarsi, con la massima responsabilità, sul contributo che sente di dare nei prossimi mesi, su dove sente più giusto che i suoi portavoce dirigano il proprio impegno. Deve chiedersi se pensa se siamo capaci, tutti insieme, in un grande lavoro di rete di condivisione e divisione degli incarichi, di essere utilmente presenti su diversi fronti. Qualsiasi cosa sceglieremo, la affronteremo come sempre con tutta la dedizione di cui siamo capaci», si legge nel post.</p>
      <p>«Oggi abbiamo bisogno di nuove parole guerriere, di nuovi obbiettivi, di progetti da realizzare. Va tracciata la nuova traiettoria da seguire e va messa alla prova la nuova organizzazione del MoVimento 5 Stelle», si legge inoltre nel post sul blog. «Da tempo stiamo lavorando alla creazione del team del futuro e tra meno di un mese ci saranno 12 facilitatori per altrettante aree tematiche e 6 facilitatori per la parte organizzativa. A loro sarà affidato il compito di raccogliere idee e progetti tra tutti gli iscritti e i cittadini di buona volontà e realizzare una sintesi perché il MoVimento 5 Stelle possa realizzarli. Per tre mesi il team del futuro si dedicherà alla raccolta e alla valutazione di questi progetti che saranno presentati, discussi ed elaborati a marzo a un grande evento nazionale: gli Stati Generali del MoVimento», si legge nel post che aggiunge: «Sarà il tempo e il luogo in cui il Movimento rinascerà, anche battezzando in quella sede una nuova Carta dei Valori».</p>
      <footer>Ultimo aggiornamento: 22:08<br/>© RIPRODUZIONE RISERVATA</footer>
      <related>
        <h4>APPROFONDIMENTI</h4>
        <a href="https://www.ilmessaggero.it/economia/news/matteo_salvini_salva_stati_giuseppe_conte_delira_tavolo_oggi_cosa_e_successo_ultimissime_20_novembre_2019-4875213.html"/>
        <a href="https://www.ilmessaggero.it/politica/elezioni_regionali_emilia_romagna_pd_m5s_zingaretti_di_maio-4874906.html"/>
        <a href="https://www.ilmessaggero.it/economia/news/cure_denti_manovra_novita_bonus_sconti_cosa_succede_20_novembre_2019-4875644.html"/>
      </related>
    </article>
  </body>
</html>