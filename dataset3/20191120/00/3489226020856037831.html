<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/h-kybernhsh-sfiggei-ton-kloio-gia-metataxeis-kai-apospaseis-sto-dhmosio"/>
    <meta property="og:site_name" content="Documento"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Η κυβέρνηση σφίγγει τον... κλοιό για μετατάξεις και αποσπάσεις στο δημόσιο"/>
    <meta property="og:description" content="Αντιδράσεις προκαλούν οι αλλαγές που προωθούνται από την κυβέρνηση Μητσοτάκη για τις μετατάξεις, τις αποσπάσεις και τη συμμετοχή στην κινητικότητα σχετικά με την κάλυψη θέσεων στο δημόσιο τομέα. "/>
  </head>
  <body>
    <article>
      <h1>Η κυβέρνηση σφίγγει τον... κλοιό για μετατάξεις και αποσπάσεις στο δημόσιο</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Παναγιώτα Μπίτσικα</a></address>
      <h4>Αντιδράσεις προκαλούν οι αλλαγές που προωθούνται από την κυβέρνηση Μητσοτάκη για τις μετατάξεις, τις αποσπάσεις και τη συμμετοχή στην κινητικότητα σχετικά με την κάλυψη θέσεων στο δημόσιο τομέα. </h4>
      <p>Ήδη πέφτουν βροχή οι ενστάσεις όσον αφορά πρόβλεψη που περιλαμβάνεται σε υπό διαβούλευση <b>σχέδιο νόμου με τίτλο «Ρύθμιση Θεμάτων υπουργείου Εσωτερικών»,</b> με την οποία γίνεται πιο δυσχερής η δυνατότητα μετάταξης.</p>
      <p>
        <b>Διαβάστε επίσης:</b>
        <a href="https://www.documentonews.gr/article/kybernhsh-mhtsotakh-xhlwnei-dia-ths-plagias-odoy-th-monimothta-sto-dhmosio">
          <b> Κυβέρνηση Μητσοτάκη: Ξηλώνει δια της πλαγίας οδού τη μονιμότητα στο δημόσιο</b>
        </a>
      </p>
      <p>Μέχρι σήμερα για να μην αποδυναμωθούν ή «ερημοποιηθούν» τμήματα σε δημόσιες υπηρεσίες, οριζόταν ότι για να μετακινηθεί υπάλληλος έπρεπε ο κλάδος στον οποίο ανήκει να έχει κατά 50% καλυμμένες θέσεις σε προσωπικό (ισχύει από το 2016) και αυτός να μην είναι ο μοναδικός του κλάδου. Τώρα<b> με τη νέα ρύθμιση</b> το ποσοστό μεγαλώνει , φτάνει στο 65% και αυτό αφορά το σύνολο των οργανικών θέσεων.«Κοινώς, όποιος προλάβει μέσα στην υπηρεσία, αν προλάβει κι αυτός, όπως χαρακτηριστικά γράφει κάποιο στελεχος της δημόσιας διοίκησης στα σχόλια του OpenGov για το νομοσχέδιο. Αν πέσει το ποσοστό των θέσεων είναι χαμηλότερο από 65% δεν επιτρέπεται να μετακινηθεί κανείς, ακόμα κι αν το ποσοστό του κλάδου είναι 100 % καλυμμένο.</p>
      <p><b>Η προωθούμενη ρύθμιση (άρθρο 2, παράγραφος 4) ορίζει τα εξής</b>: «Για τη διενέργεια μετάταξης ή απόσπασης το ποσοστό κάλυψης των θέσεων στο φορέα προέλευσης του κλάδου στον οποίο ανήκει ο υπάλληλος, κατά την καταληκτική ημερομηνία υποβολής των αιτήσεων για τη διαδικασία επιλογής, πρέπει να ανέρχεται σε ποσοστό τουλάχιστον εξηνταπέντε τοις εκατό (65%) επί του συνόλου των οργανικών θέσεων, στο οποίο ποσοστό δεν συμπεριλαμβάνονται υπάλληλοι, οι οποίοι απουσιάζουν με μακροχρόνια άδεια, όπως ιδίως άνευ αποδοχών, υπηρεσιακής εκπαίδευσης ή είναι αποσπασμένοι σε άλλο φορέα. Επίσης, πρέπει ο αιτών υπάλληλος να μην είναι ο μοναδικός που υπηρετεί στον οικείο κλάδο τόσο κατά την λήξη προθεσμίας υποβολής των αιτήσεων όσο και κατά το χρόνο έκδοσης της απόφασης απόσπασης ή μετάταξης.</p>
      <p>Ειδικά για τη<b> μετάταξη υπαλλήλου από ΟΤΑ α΄ βαθμού</b> απαιτείται επιπλέον η γνώμη του αρμόδιου για το διορισμό οργάνου.</p>
      <p>Ειδικά για τη <b>μετάταξη υπαλλήλων των Τεχνικών Υπηρεσιών και των Υπηρεσιών Δόμησης των ΟΤΑ α΄ βαθμού</b> απαιτείται η σύμφωνη γνώμη του αρμόδιου για το διορισμό οργάνου».</p>
      <p>Αξίζει να επισημανθεί ότι με τις νέες προβλέψεις προϋποθέσεις για τη συμμετοχή των υπαλλήλων στο Ενιαίο Σύστημα Κινητικότητας είναι:</p>
      <p>-Η συμπλήρωση διετίας από το διορισμό ή, εφόσον ο διορισμός έγινε με μοριοδότηση λόγω εντοπιότητας, η συμπλήρωση του προβλεπόμενου χρόνου παραμονής. Αν η υποχρέωση παραμονής αφορά νομό, νησί ή παραμεθόριο περιοχή είναι δυνατή η συμμετοχή του υπαλλήλου σε διαδικασίες επιλογής για μετάταξη ή απόσπαση σε υπηρεσίες εντός των ορίων της περιοχής όπου υφίσταται η δέσμευση, εφόσον ο υπάλληλος έχει συμπληρώσει το ήμισυ του υποχρεωτικού χρόνου παραμονής. Ειδικά στην περίπτωση της συνυπηρέτησης συζύγων, επιτρέπεται η μετάταξη ή η απόσπαση σε υπηρεσία άλλης περιοχής, εφόσον ο υπάλληλος έχει συμπληρώσει το ήμισυ του υποχρεωτικού χρόνου παραμονής.</p>
      <p>- Η συμπλήρωση διετίας: α) από προηγούμενη μετάταξη για τη διενέργεια νέας μετάταξης ή απόσπασης και β) από προηγούμενη απόσπαση για τη διενέργεια νέας απόσπασης ή μετάταξης. Από την υποχρέωση συμπλήρωσης διετίας από προηγούμενη μετάταξη ή απόσπαση εξαιρούνται όσοι αποσπώνται ή μετατάσσονται σε υπηρεσία απομακρυσμένης – παραμεθόριας περιοχής και ορεινού – νησιωτικού Ο.Τ.Α. α΄ βαθμού, καθώς και όσοι μετατάσσονται αμοιβαία και όσοι αποσπώνται για συνυπηρέτηση ή αποσπώνται ή μετατάσσονται για λόγους υγείας.</p>
      <p>Παράλληλα, είναι αξιοσημείωτο ότι <b>από 1 Ιανουαρίου 2020,</b> για την υποβολή και έγκριση οποιουδήποτε αιτήματος μετάταξης τακτικού προσωπικού από και προς φορείς της Γενικής Κυβέρνησης, απαιτείται η προηγούμενη ανάρτηση της κενής θέσης στο Ψηφιακό Οργανόγραμμα. Επίσης για τις αποσπάσεις απαιτείται η ανάρτηση του Ψηφιακού Οργανογράμματος του φορέα. </p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>