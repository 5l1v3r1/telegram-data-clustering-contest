<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774129,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="אושר: המסעדנים ובעלי האולמות בעוטף עזה יקבלו פיצוי"/>
    <meta property="og:description" content="ועדת הכספים אישרה את מתווה הפיצויים שיחול רטרואקטיבית, החל ממאי 2018 - שיחול הפעם גם בגין נזקים עקיפים, כלומר ירידה בהכנסות אחרי 24 שעות של הפסקת פעילות, שנגרמה כתוצאה מהסלמה בטחונית"/>
  </head>
  <body>
    <article>
      <h1>אושר: המסעדנים ובעלי האולמות בעוטף עזה יקבלו פיצוי</h1>
      <h2>ועדת הכספים אישרה את מתווה הפיצויים שיחול רטרואקטיבית, החל ממאי 2018 - שיחול הפעם גם בגין נזקים עקיפים, כלומר ירידה בהכנסות אחרי 24 שעות של הפסקת פעילות, שנגרמה כתוצאה מהסלמה בטחונית</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">שחר אילן</a></address>
      <p>ועדת הכספים אישרה היום (ד') <a href="https://www.calcalist.co.il/local/articles/0,7340,L-3773604,00.html">את מתווה הפיצויים </a>למסעדנים ובעלי האולמות בעוטף עזה. התקנות יחולו רטרואקטיבית, החל מחודש מאי 2018.</p>
      <p>במסגרת המתווה, ביממה הראשונה יחול הפיצוי למוסדות אלה רק על ביטול אירוע ואחרי 24 שעות, יקבלו פיצוי על נזקים גם לפי ביטול אירוע וגם לפי ירידה במחזור.</p>
      <figure>
        <img src="https://images1.calcalist.co.il/PicServer3/2016/11/22/666947/1_l.jpg"/>
        <figcaption>משה גפני <br/>צילום: אלכס קולומויסקי</figcaption>
      </figure>
      <p>בעלי עסקים רבים בעוטף עזה סובלים מפגיעה קשה בהכנסות מעבר לאובדן ימי העבודה. במסגרת מנגנון הפיצוי שפעל עד היום, אולמות וגני אירועים, מוסדות תרבות ומסעדות היו זכאים לפיצוי בגין נזק עקיף כלומר ביטול אירועים או ירידה בפעילות, רק בגין הפסקת פעילות בת יותר משבוע. כך שבפועל הם לא זכו לפיצויים על נזק עקיף.</p>
      <p>ועדת הכספים קיימה שורת דיונים לקידום הפיצויים. בדיון באוקטובר בוועדת הכספים סיפר אחד מבעלי האולמות כי "ביטלו לי 12 אירועים, האוכל כבר היה מוכן ואמרו לי שאעבור עבירה פלילית אם האירוע יתקיים. תעזרו לנו לשרוד". נציגי המסעדנים התלוננו שהבטחות שניתנו להם לקבלת מענקים לא קוימו.</p>
      <p>בדיון הצהירו אנשי רשות המיסים כי אמנם ישנם עסקים מענפים אלה שנפגעו, אך לא ניתן לפצות רק עסקים אלה. חברי הוועדה מתחו ביקורת קשה על עמדה זו.</p>
      <p>ביוזמת היו"ר ח"כ משה גפני מיהדות התורה, יזמה הוועדה הצעת חוק המסדירה פיצויים עבור ענפים אלה. בשבוע שעבר הגיעו הצדדים לסיכום בדבר פיצוי בתקנות הקבע הקיימות.</p>
      <p>במהלך הדיון היום, מתחו חלק מחברי הכנסת ביקורת על הימשכות ההליכים, עד לקביעת התקנות. ח"כ אורלי פרומן מכחול לבן אמרה כי "קשה לי להצטרף לשמחה ולהודות בפה מלא, אם אני חושבת על עשרות של שעות שישבנו פה, כמה זמן בזבזנו. אנשים הגיעו לבכי, מה אנחנו נורמליים?".</p>
    </article>
  </body>
</html>