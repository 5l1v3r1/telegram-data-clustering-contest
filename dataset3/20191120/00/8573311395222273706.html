<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vanityfair.it/news/cronache/2019/11/20/biella-greggio-rifiuta-cittadinanza-onoraria-liliana-segre-rispetto"/>
    <meta property="og:site_name" content="VANITY FAIR"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Biella: Ezio Greggio rifiuta la cittadinanza onoraria negata alla Segre"/>
    <meta property="og:description" content="Solo pochi giorni fa l’onorificenza è stata negata alla senatrice sopravvissuta all’Olocausto. Il conduttore: «Anche mio padre è stato in campo di concentramento»"/>
  </head>
  <body>
    <article>
      <h1>Biella: Ezio Greggio rifiuta la cittadinanza onoraria negata alla Segre</h1>
      <address><time datetime="2019-11-20T00:00:00+00:00">20 Nov 2019</time> by <a rel="author" href="https://www.vanityfair.it/author/mcoviello" target="_blank">Monica Coviello</a></address>
      <p>
        <b>Solo pochi giorni fa l’onorificenza è stata negata alla senatrice sopravvissuta all’Olocausto. Il conduttore: «Anche mio padre è stato in campo di concentramento»</b>
      </p>
      <p>Se non l’hanno data a Liliana Segre, non la vuole nemmeno lui. Ezio Greggio ha rifiutato la cittadinanza onoraria di Biella, Comune piemontese a guida leghista che, solo pochi giorni fa, ha deciso di <b>negare l’onorificenza alla senatrice</b> sopravvissuta all’Olocausto. Lo ha fatto proprio per «rispetto» nei confronti di Liliana Segre e «di ciò che rappresenta».</p>
      <p>Giovedì scorso, due liste civiche hanno presentato una mozione per conferire la cittadinanza alla senatrice, «testimone della tragedia dell’olocausto e interprete dei valori di giustizia e di pace tra gli esseri umani».</p>
      <p>Ma se la proposta è stata accolta favorevolmente da Movimento 5 Stelle e Forza Italia, è stata <b>bocciata da Lega e Fratelli d’Italia</b> che l’hanno definita «strumentale». Una posizione criticata in Consiglio comunale e in tutta l’Italia.</p>
      <p>Ma, a distanza di pochi giorni, una delibera di giunta stabilisce il conferimento della cittadinanza a Ezio <b>Greggio, originario di Cossato</b>, «per la popolarità televisiva come conduttore, giornalista, attore e regista; per il suo costante impegno attraverso l’associazione “Ezio Greggio per i bambini prematuri”, per aver contribuito a diffondere in Italia e nel mondo il nome di Biella».</p>
      <p>La proposta del sindaco leghista Claudio Corradino viene contestata da Paolo Furia, segretario regionale del Pd in Piemonte, che scrive su Facebook: «Non c’è nulla di male di per sé in un titolo di onorificenza a Ezio Greggio, ma la tempistica è da brivido. Farlo esattamente la settimana dopo aver bocciato la richiesta di dare la cittadinanza onoraria a Liliana Segre è una ridicola provocazione». La pensa così anche il sottosegretario all’Istruzione, la pentastellata Lucia Azzolina: «Incredibile. Il sindaco di Biella nega la cittadinanza a Liliana Segre, sopravvissuta all’Olocausto, ma non esita a darla, in pompa magna, con festante annuncio sul sito istituzionale, a Ezio Greggio. Senza nulla togliere al noto conduttore tv, che certamente sa fare il suo lavoro, che ha contribuito a diffondere il nome di Biella, come rileva il sindaco, ed è anche impegnato nel sociale, <b>si fa fatica a capire perché a lui sì e alla Segre no.</b> Il senso delle istituzioni avrebbe imposto altre scelte».</p>
      <p>E ieri sera è arrivato anche il rifiuto di Greggio: «Il mio rispetto nei confronti della senatrice Liliana Segre, per tutto ciò che rappresenta, per la storia, i ricordi e il valore della memoria, mi spingono a fare un passo indietro e a non poter accettare questa onorificenza che il Comune di Biella aveva pensato per me. Non è una scelta contro nessuno, ma una scelta a favore di qualcuno, anche per coerenza e rispetto a quelli che sono i miei valori, <b>la storia della mia famiglia</b> e a mio padre che ha trascorso diversi anni nei campi di concentramento».</p>
      <related>
        <h4>LEGGI ANCHE</h4>
        <a href="https://www.vanityfair.it/news/diritti/2019/11/07/odio-online-liliana-segre-da-oggi-sotto-scorta-come-funziona"/>
        <a href="https://www.vanityfair.it/news/politica/2019/10/31/cosa-fara-la-contro-odio-razziale-antisemitismo-commissione-segre-centrodestra-non-vota"/>
        <a href="https://www.vanityfair.it/news/approfondimenti/2018/10/24/liliana-segre-auschwitz-ebrei-non-si-va-in-gita"/>
        <a href="https://www.vanityfair.it/news/storie-news/2018/06/19/paul-alexander-da-berlino-londra-in-bicicletta-nazisti-storia"/>
      </related>
    </article>
  </body>
</html>