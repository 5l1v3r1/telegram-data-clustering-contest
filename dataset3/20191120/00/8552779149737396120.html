<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kobieta.pl/artykul/o-tym-najczesciej-boja-sie-rozmawiac-mamy-ze-swoimi-corkami-okiem-eksperta"/>
    <meta property="og:site_name" content="Kobieta.pl"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="O tym najczęściej boimy się rozmawiać ze swoimi córkami [OKIEM EKSPERTA]"/>
    <meta property="og:description" content="To temat tabu w wielu domach. O czym najbardziej boimy się rozmawiać ze swoimi córkami? Najnowsza kampania &quot;Porozmawiajmy mamo&quot; ma zwrócić uwagę na ten problem."/>
  </head>
  <body>
    <article>
      <h1>O tym najczęściej boimy się rozmawiać ze swoimi córkami [OKIEM EKSPERTA]</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Redakcja</a></address>
      <p>
        <b>To temat tabu w wielu domach. O czym najbardziej boimy się rozmawiać ze swoimi córkami? Najnowsza kampania "Porozmawiajmy mamo" ma zwrócić uwagę na ten problem.</b>
      </p>
      <figure>
        <img src="https://www.kobieta.pl/media/cache/default_view/uploads/media/default/0003/11/o-tym-najczesciej-boja-sie-rozmawiac-mamy-ze-swoimi-corkami-okiem-eksperta.jpeg"/>
      </figure>
      <p>materiały prasowe</p>
      <h3>To temat tabu w wielu domach</h3>
      <p>Choć wydawałoby się, że potrafimy już rozmawiać na każdy temat, <b>kwestia miesiączki wciąż wywołuje w kobietach poczucie wstydu i zakłopotania</b>. Musimy jednak pamiętać, że edukacja na temat dojrzewania i zmian zachodzących w ciele i psychice w trakcie dojrzewania, może mieć bardzo duży wpływ na funkcjonowanie w dorosłym życiu.</p>
      <p>Omijanie tematu dojrzewania w domu sprawia, że dziecko nieświadomie wkracza w ten szczególny czas zmian, jakie zachodzą podczas tego procesu w jego ciele. Dziewczynki, które nie otrzymują potrzebnej im wiedzy i wsparcia od mamy, bazują na informacjach wyszukanych w Internecie lub zaczerpniętych od starszych koleżanek. Dlatego <b>rola mamy w życiu dojrzewającej córki jest tak ważna</b>. Powinna ona stać się „przewodniczką emocjonalną”, osobą, do której dziewczynka będzie mogła przyjść z każdym problemem czy wątpliwościami.</p>
      <blockquote>W wielu polskich domach nadal nie rozmawia się o dojrzewaniu i towarzyszących mu trudnych dla młodego człowieka zmianach. Mamy liczą, że dzieci wszystkiego dowiedzą się w szkole. Oczywiście w podstawie programowej są zajęcia z biologii oraz dodatkowe – wychowanie do życia w rodzinie, ale jak pokazuje moje wieloletnie doświadczenie oraz przeprowadzone w ramach kampanii badanie, to zdecydowanie za mało. Bardzo wiele mam wciąż nie wie jak zareagować, gdy córka dostanie pierwszą miesiączkę - podkreśla Agnieszka Górecka, pedagożka, edukatorka seksualna i wiceprezeska Fundacji Edukacji Społecznej, ekspert kampanii Porozmawiajmy Mamo.</blockquote>
      <h3>Kampania ważna dla wszystkich matek</h3>
      <p>Właśnie dlatego wystartowała ważna kampania "Porozmawiajmy Mamo". Wszystkie mamy zainteresowane uzyskaniem rzetelnych porad dotyczących prowadzenia rozmów z córkami na temat dojrzewania, znajdą je na platformie edukacyjnej <a href="http://porozmawiajmymamo.pl/">porozmawiajmymamo.pl</a>. Również na Facebooku dostępne są nagrania z eksperckich webinarów adresowanych do mam dorastających córek, podczas których poruszone zostały zagadnienia takie jak m.in.: <b>menstruacja jako temat tabu w społeczeństwie i rodzinie</b>; fizjologia miesiączki; o rozmowie matki i córki  - praktycznie wskazówki; ból menstruacyjny.</p>
      <p>"Pytania i zagadnienia, które pojawiły się ze strony wielu mam w trakcie webinarów potwierdzają tylko wyniki wspomnianego badania - <b>wciąż jest wiele rodzin, w których nie rozmawia się o miesiączce ze swoimi dziećmi, z bardzo różnych powodów</b>. Czasem wynika to z powielania zachowań, których mamy doświadczały w domu rodzinnym, często również <b>menstruacja budzi dyskomfort, wstyd</b>. Zapewniam, że nad tym wszystkim można zapanować, a przede wszystkim warto to zrobić. Siła, wiedza i pewność siebie, które mama może zapewnić dojrzewającemu dziecku poprzez otwarte rozmowy, są bezcenne. Warto pamiętać również o tym, że często same informacje techniczne dotyczące menstruacji nie wystarczą, mają drugorzędne znaczenie. <b>Najważniejsze jest wsparcie emocjonalne"</b> - przekonuje Agnieszka Górecka. "Właśnie to staraliśmy się przekazać rodzicom i ten cel będzie nam również przyświecał w dalszych działaniach" - dodaje.</p>
      <p>Celem kampanii jest przekazanie mamom pomocnych narzędzi do rozmowy z córką, nie tylko w kontekście nadchodzących zmian fizjologicznych, ale co ważniejsze - zmian związanych z psychiką i emocjami młodej, dojrzewającej kobiety.</p>
      <related>
        <h4>Powiązane treści</h4>
        <a href="https://www.kobieta.pl/artykul/wygrajmy-mlodosc-barbary-charczuk-kolejny-podrecznik-dla-uczniow-ktory-oburza-190505102602"/>
        <a href="https://www.kobieta.pl/artykul/euforia-najbardziej-wstrzasajacy-serial-hbo-o-dojrzewaniu-190617021954"/>
        <a href="https://www.kobieta.pl/artykul/witaj-w-klubie-pierwsza-polska-ksiazka-o-miesiaczce-191108015608"/>
      </related>
      <related>
        <h4>Podobne artykuły</h4>
        <a href="https://www.kobieta.pl/artykul/jak-radzic-sobie-z-buntem-nastolatkow-okiem-eksperta"/>
        <a href="https://www.kobieta.pl/artykul/euforia-najbardziej-wstrzasajacy-serial-hbo-o-dojrzewaniu-190617021954"/>
        <a href="https://www.kobieta.pl/artykul/17-latka-zdecydowala-sie-na-eutanazje-to-efekt-molestowania-w-dziecinstwie-190605122155"/>
      </related>
    </article>
  </body>
</html>