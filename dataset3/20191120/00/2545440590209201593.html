<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunya/suriye-ic-savasinda-29-binden-fazla-cocuk-oldu/1650750"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Suriye iç savaşında 29 binden fazla çocuk öldü"/>
    <meta property="og:description" content="Suriye İnsan Hakları Ağı, iç savaşın başlamasından bu yana büyük kısmı Beşşar Esed rejimi ve destekçilerince olmak üzere en az 29017 çocuğun hayatını kaybettiğini duyurdu."/>
  </head>
  <body>
    <article>
      <h1>Suriye iç savaşında 29 binden fazla çocuk öldü</h1>
      <h2>Suriye İnsan Hakları Ağı, iç savaşın başlamasından bu yana büyük kısmı Beşşar Esed rejimi ve destekçilerince olmak üzere en az 29017 çocuğun hayatını kaybettiğini duyurdu.</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">Adham Kako  </a></address>
      <h4>Ankara</h4>
      <p><b>Suriye İnsan Hakları Ağı (SNHR)</b>, "Dünya Çocuk Hakları Günü" dolayısıyla, Suriye'deki iç savaşın mağdur ettiği çocukları ele alan bir rapor yayımladı.</p>
      <p>Rapora göre, Suriye'de Mart 2011'den bu yana en az 29017 çocuğun çatışan taraflarca öldürüldüğü ifade edildi.</p>
      <p>Rejim ordusu ve İran destekli terörist gruplardan oluşan rejim güçleri, bunlardan 22753'ünü öldürürken, rejim güçlerine destek sağlayan Rusya'nın hava saldırılarında ise 1928 çocuk hayatını kaybetti.</p>
      <p>SDG adını kullanan terör örgütü YPG/PKK 214 ve terör örgütü DEAŞ 956 çocuğu katletti.</p>
      <p>Girilen çatışmalarda askeri muhalifler ve rejim karşı silahlı gruplar toplam 1048, DEAŞ karşıtı uluslararası koalisyon güçleri 924 çocuğun ölümüne sebep oldu.</p>
      <p>Kimliği belirsiz taraflar ise 1194 çocuğu öldürdü.</p>
      <h3>186 çocuk rejimim kimyasal silah kurbanı oldu</h3>
      <p>Rapora göre, rejimin Mart 2011'den bu yana kimyasal silahlar kullanarak düzenlediği saldırılarda 186 çocuk hayatını kaybetti.</p>
      <p>Rejimin uyguladığı ablukalar soncu ise 305 çocuk, yetersiz beslenme ve ilaç yetersizliği sonucu yaşamını yitirdi.</p>
      <h3>5 binden fazla çocuk halen tutsak</h3>
      <p>İç savaşın başlamasından bu yana Suriye'de alıkonulan on binlerce çocuktan en az 5043'ü halen çatışan gruplarca alıkonuluyor.</p>
      <p>Rejim zindanlarında 3618 çocuk bulunurken, terör örgütü YPG/PKK ise 722 çocuğu alıkoyuyor.</p>
      <p>Suriye'de çok küçük bir alanda varlık göstermeye çalışan terör örgütü DEAŞ'ın elinde halihazırda 326 çocuk tutsak bulunuyor.</p>
      <p>Askeri muhalifler 348, rejim karşıtı askeri gruplar ise 29 çocuğu alıkoymaya devam ediyor.</p>
      <p>Ağın raporunda, çocukların zorla silah altına alınarak iç savaşa dahil edildiğine dikkat çekildi.</p>
      <related>
        <a href="https://www.aa.com.tr/tr/dunya/suriye-ic-savasinda-29-binden-fazla-cocuk-oldu/1650750"/>
        <a href="https://www.aa.com.tr/tr/baris-pinari-harekati/baris-pinari-bolgesinde-teror-orgutu-pkk-ypgnin-zararlari-gideriliyor/1650152"/>
        <a href="https://www.aa.com.tr/tr/dunya/unicef-yemende-12-milyon-cocuk-acil-yardima-muhtac/1649986"/>
        <a href="https://www.aa.com.tr/tr/dunya/cerablusta-bombali-teror-saldirisi-1-olu-4-yarali/1649957"/>
        <a href="https://www.aa.com.tr/tr/dunya/nato-disisleri-bakanlari-brukselde-bir-araya-gelecek/1649822"/>
        <a href="https://www.aa.com.tr/tr/dunya/fransiz-askerleri-suriyede-abd-himayesinde-varlik-gosteriyor/1649595"/>
      </related>
    </article>
  </body>
</html>