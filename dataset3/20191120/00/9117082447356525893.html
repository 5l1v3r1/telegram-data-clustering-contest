<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primocanale.it/notizie/sampdoria-il-patron-ferrero-alle-prese-con-la-crisi-di-eleven-finance-srl-213438.html"/>
    <meta property="og:site_name" content="Primocanale.it"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Sampdoria, il patron Ferrero alle prese con la crisi di Eleven Finance srl"/>
    <meta property="og:description" content="GENOVA - Eleven Finance srl, la società immobiliare e cinematografica della famiglia di Massimo Ferrero, intestata per l’esattezza alla figlia Vanessa e al nipote Giorgio, è ufficialmente in stato di liquidazione per un ammontare debitorio pari a 55 milioni e 488 mila 195 euro."/>
  </head>
  <body>
    <article>
      <h6 class="kicker">I cinema trasferiti ad un'altra società del Gruppo per sottrarli ad eventuali conseguenze</h6>
      <h1>Sampdoria, il patron Ferrero alle prese con la crisi di Eleven Finance srl</h1>
      <address>
        <time datetime="2019-11-20T00:00:00+00:00">20 Nov 2019</time>
      </address>
      <figure>
        <img src="https://www.primocanale.it/immagininews/thumbs/213438-420x236.jpg"/>
      </figure>
      <p><b>GENOVA - </b>Eleven Finance srl, la società immobiliare e cinematografica della famiglia di <b>Massimo Ferrero</b>, intestata per l’esattezza alla figlia Vanessa e al nipote Giorgio, è ufficialmente <b>in stato di liquidazione per un ammontare debitorio pari a 55 milioni e 488 mila 195</b> euro.</p>
      <p>Eleven Finance srl è anche la società che, <b>come riporta il bilancio di Sampdoria spa</b>, ha continuato a svolgere nel 2018 l’incarico di general contractor, ovvero di coordinamento e gestione delle attività di finanziamento, progettazione, attuazione e sviluppo delle iniziative immobiliari in essere nel Comune di Bogliasco.</p>
      <p>Per fronteggiare questa pesante esposizione pre fallimentare Eleven Finance, lo scorso 14 ottobre, ha effettuato un <b>trasferimento di ramo di azienda</b> ex articolo 47 legge 428 del ’90 alla neo società <b>Palazzo Adriano srl</b>, rappresentata dal dottor <b>Andrea Diamanti</b>, <b>che è uno dei cinque indagati</b> nell’ambito dell’inchiesta Fuorigioco della Procura di Roma sulla compravendita del calciatore Pedro Obiang. Gli altri sono lo stesso Ferrero, la figlia Vanessa, la compagna Manuela Ramunni e Marco Valerio Guercini.</p>
      <p><b>Diamanti era il direttore generale di Eleven Finance ed ora guida questa nuova società</b>. Le attività trasferite in affitto da Eleven Finance srl a Palazzo Adriano srl, società che di fatto appartengono al medesimo gruppo di Ferrero, riguardano la Multisala Cinema Adriano di Roma, i Cinema Atlantic e Admiral sempre della capitale, il Cinema Arlecchino di Bologna, il Cinema e la Galleria di Pontedera.</p>
      <p>L’operazione, che coinvolge anche sessantaquattro lavoratori delle diverse sale, è stata compiuta proprio per <b>evitare che i cinema del gruppo Ferrero vengano coinvolti nell’eventuale fallimento di Eleven Finance srl</b>. Intanto Ferrero sta cercando di vendere i suoi cinema, che come tutto il settore stanno risentendo della pesante crisi del mercato. In passato c’era stata una trattativa con il produttore <b>Fulvio Lucisano</b>, ma non è andata in porto, anche perché di mezzo ci sono pure gli istituti di credito,  che hanno voce in capitolo.</p>
      <p>Adesso questa nuova operazione per spostare in avanti i problemi finanziari nell’attesa e nella speranza di poterli risolvere.</p>
    </article>
  </body>
</html>