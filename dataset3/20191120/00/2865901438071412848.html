<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/kokoskov-i-zvanicno-iskustvo-znanje-i-energija-u-sluzbi-nacionalnog-tima/342948"/>
    <meta property="og:site_name" content="MozzartSport"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Kokoškov i zvanično: Iskustvo, znanje i energija u službi nacionalnog tima"/>
    <meta property="og:description" content="„Igor je najbolje rešenje za predstojeće izazove, jer nas očekuju kvalifikacije za Evropsko prvenstvo i kvalifikacioni turnir za Olimpijske igre, a jasno je da je naš primarni cilj da izborimo plasman na oba takmičenja“, poručuje Danilović"/>
  </head>
  <body>
    <article>
      <h1>Kokoškov i zvanično: Iskustvo, znanje i energija u službi nacionalnog tima</h1>
      <h2>„Igor je najbolje rešenje za predstojeće izazove, jer nas očekuju kvalifikacije za Evropsko prvenstvo i kvalifikacioni turnir za Olimpijske igre, a jasno je da je naš primarni cilj da izborimo plasman na oba takmičenja“, poručuje Danilović</h2>
      <address>
        <time datetime="2019-11-20T00:00:00+00:00">20 Nov 2019</time>
      </address>
      <p>Košarkaška reprezentacija Srbije i zvanično je postavila <b>Igora</b> <b>Kokoškova</b> za novog selektora. Ovakva odluka naišla je na opšte odobravanje čitave košarkaške javnosti u našoj zemlji, a predstavlja i ogromnu čast za košarkaškog stratega koji ima veliko iskustvo i zapažene rezultate iza sebe.</p>
      <p><b>Kokoškov</b> poručuje da ovaj izazov za njega ima potpuno drugačiju važnost od svih prethodnih, pre svega u emotivnom smislu.<br/>"<b>Ovim imenovanjem mojoj porodici i meni lično je ukazana velika čast. Srećan sam da ću biti u mogućnosti da kao selektor vodim nacionalni košarkaški tim Srbije. Dobro mi je poznato koliko ljudi u Srbiji vole i podržavaju košarkašku reprezentaciju. Takođe, dobro mi je poznato kakvi su naši rezultatski standardi koje su svojim uspesima decenijama gradile prethodne generacije igrača i trenera. Očekivanja naših navijača od nacionalnog tima su uvek bila velika, a ambicije igrača i trenera su uvek najveće. Toga sam vrlo svestan. Svaki košarkaški trener sa ovih prostora sanja da postane selektor nacionalog tima</b>", rekao je <b>Kokoškov</b>.</p>
      <figure>
        <img src="https://mozzartsport.com/upload/CKEditor/Baneri/770x200-KSS.png"/>
      </figure>
      <p>Sledi mukotrpan rad za formiranje nove generacije koja će doneti Srbiji željene rezultate.<br/><b>"</b><b>Moj glavni motiv da se prihvatim ovog posla je upravo jaka lična emocija i želja da se posle 20 godina rada u NBA i više od deset godina rada u FIBA sa drugim nacionalnim timovima konačno vratim tamo odakle sam krenuo – u Srbiju. U tom smislu, za mene je izbor za selektora našeg nacionalnog tima profesionalni zadatak koji ne može da se uporedi ni sa jednim drugim sportskim izazovom do sada. Detalji našeg ugovora nisu tajna, ali ne bi trebalo da budi prioritetni javnosti u ovom trenutku, kao što nisu bili prioritetni ni meni pri potpisivanju istog. Moje trenersko razmišljanje se bazira na tome da se svaki uspešan tim, pre svega, gradi na kreativnošću i sposobnostima samih igrača tog tima. Mi u Srbiji nikada nismo oskudevali u košarkaškom talentu. Otuda će moj posao kao selektora biti da igrače pripremim, pomognem im i da donosim odluke u najboljem interesu tima. Igrači sa kojima sam do sada radio znaju da je moj stav da uspeh tima uvek pripada igračima, a da treneri preuzimaju odgovornost</b><b>"</b>.</p>
      <figure>
        <img src="https://mozzartsport.com/upload/CKEditor/20.11.2019/20190629npKokoskov34.jpg"/>
      </figure>
      <p>Slede pojedinačni razgovori, posle čega će se jasno znati sa kolikom bazom igrača rukovodi novi selektor.<br/>"<b>Nacionalni košarkaški tim Srbije će se bazirati, pre svega, na našim najboljim igračima koji su u mogućnosti da se odazovu pozivu i koji žele da nose dres nacionalnog tima. Moj prvi zadatak će biti da napravim inicijalni kontakt sa svim potencijalnim reprezentativcima. Očekuju nas dve etape u predstojećem takmičarskom ciklusu: dve utakmice u februarskom prozoru kao deo kvalifikacija za predstojeće Evropsko prvenstvo i kvalifikacioni olimpijski turnir u junu u Beogradu. S obzirom na to da igrači Evrolige i NBA neće biti u mogućnosti da učestvuju u prozorima, akcenat će se svakako staviti na igrače koji će biti slobodni u tom periodu.</b><b> </b><b>Iako živimo na različitim kontinentima, danas, u 21. veku, veku tehnologije, znam da ću sada većinu slobodnog vremena provoditi za kompjuterom gledajući utakmice iz Evrope i na telefonu kontaktirajući naše igrače i moje saradnike. To za mene u ovom poslu neće biti ništa novo…</b><b> </b><b>Na kraju, želim da se zahvalim Košarkaškom savezu Srbije na ukazanom poverenju i odlučnosti da sarađujemo. Želeo bih, takođe, da se zahvalim čitavoj organizaciji Sakramento Kingsa na podršci da mi, i pored svakodnevnih NBA obaveza, dozvole da budem uz nacionalni tim Srbije. Ono što mogu sigurno da obećam je da ću svo svoje iskustvo, znanje i energiju, staviti u službu nacionalnog tima sa željom da se ostvare ciljevi koji su pred nama</b><b>"</b>, rekao je <b>Kokoškov</b>.</p>
      <p>Zadovoljstvo postignutim dogovorom nije krio ni prvi čovek srpske košarke <b>Predrag Danilović</b>.<br/>"<b>Izuzetno smo zadovoljni što će tako kvalitetan stručnjak i jedan od najboljih srpskih trenera ubuduće sedeti na klupi reprezentacije Srbije. Igor je najbolje rešenje za predstojeće izazove, jer nas očekuju kvalifikacije za Evropsko prvenstvo i kvalifikacioni turnir za Olimpijske igre, a jasno je da je naš primarni cilj da izborimo plasman na oba takmičenja. Veliko hvala Sakramento Kingsima, posebno Vladu Divcu, na pomoći i razumevanju u realizaciji angažovanja Kokoškova od strane KSS, što je veoma bitno za kompletnu srpsku košarku. Uskoro ću se u Americi sastati sa Igorom, gde ćemo razgovarati o detaljima saradnje i planovima za naredni period</b>", rekao je <b>Danilović</b>.</p>
      <figure>
        <img src="https://mozzartsport.com/upload/CKEditor/Baneri/plavi%20beting.jpg"/>
      </figure>
      <figure>
        <img src="https://mozzartsport.com/upload/CKEditor/19.11.2019./1.Sas%CC%8Ca-%C4%90or%C4%91evic%CC%81-1080x1080.jpg"/>
      </figure>
      <p><b>Foto</b>: <i>MN press</i></p>
    </article>
  </body>
</html>