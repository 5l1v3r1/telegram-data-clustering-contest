<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=199984"/>
    <meta property="og:site_name" content="মানবজমিন"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="আসছে আরো চমক"/>
    <meta property="og:description" content="বর্তমানে গান নিয়ে দারুণ ব্যস্ত সময় পার করছেন সংগীত তারকা দিলশাদ নাহার কনা।  স্টেজ শো, অডিও ও চলচ্চিত্রের গান, জিঙ্গেল ও বিজ্ঞাপনে কণ্ঠ দেয়া নিয়ে সময় কাটছে তার। তবে স্টেজ শো ও প্লেব্যাকেই সব থেকে বেশি ব্যস্ত তিনি। গত কয়েক বছরে কনার গাওয়া বেশ কিছু চলচ্চিত্রের গান পেয়েছে জনপ্রিয়তা। এ গানগুলোর মধ্যে রয়েছে ‘বসগিরি’ ছবির ‘দিল দিল দিল, ‘পোড়ামন-২’ ছবির ‘ও হ্যা শ্যাম’ ও ‘প্রেমের বাক্স’, ‘প্রেম আমার-২’ এর ‘পাড়াতে মাঝরাতে’, ‘শাহেনশাহ’ ছবির ‘রসিক আমার’, ‘নবাব’ ছবির ‘ও ডিজে’ প্রভৃতি। সব মিলিয়ে চলচ্চিত্রের অন্যতম নির্ভরযোগ্য কণ্ঠে পরিণত হয়েছেন তিনি। এদিকে নতুন খবর হলো চলচ্চিত্রের গানে আরো চমক আসছে এ শিল্পীর। সম্প্রতি নতুন দুটি ছবির গানে কণ্ঠ দিয়েছেন তিনি। দুটি গানেই তার সহশিল্পী ইমরান। আর দুটি গানেরই সংগীত পরিচালনা করেছেন নাভেদ পারভেজ। এরমধ্যে অনিরুদ্ধ রাসেলের পরিচালনায় ‘অ্যানকাউন্টার’ ছবির জন্য ‘আবদারে মন’ শিরোনামের একটি গান গেয়েছেন তিনি। এটির কথা লিখেছেন তাহসান শুভ। অন্যদিকে ওয়ালিদ আহমেদের পরিচালনায় ‘লাইভ ফর লাইফ’ ছবিতে ‘তুমি প্রিয়জন’ শিরোনামের গান গেয়েছেন কনা। এ ছাড়া চয়নিকা চৌধুরীর ‘বিশ্বসুন্দরী’ ছবিতেও কনা একটি গান গেয়েছেন।…"/>
  </head>
  <body>
    <article>
      <h1>আসছে আরো চমক</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">স্টাফ রিপোর্টার</a></address>
      <p>বর্তমানে গান নিয়ে দারুণ ব্যস্ত সময় পার করছেন সংগীত তারকা দিলশাদ নাহার কনা।  স্টেজ শো, অডিও ও চলচ্চিত্রের গান, জিঙ্গেল ও বিজ্ঞাপনে কণ্ঠ দেয়া নিয়ে সময় কাটছে তার। তবে স্টেজ শো ও প্লেব্যাকেই সব থেকে বেশি ব্যস্ত তিনি। গত কয়েক বছরে কনার গাওয়া বেশ কিছু চলচ্চিত্রের গান পেয়েছে জনপ্রিয়তা। এ গানগুলোর মধ্যে রয়েছে ‘বসগিরি’ ছবির ‘দিল দিল দিল, ‘পোড়ামন-২’ ছবির ‘ও হ্যা শ্যাম’ ও ‘প্রেমের বাক্স’, ‘প্রেম আমার-২’ এর ‘পাড়াতে মাঝরাতে’, ‘শাহেনশাহ’ ছবির ‘রসিক আমার’, ‘নবাব’ ছবির ‘ও ডিজে’ প্রভৃতি। সব মিলিয়ে চলচ্চিত্রের অন্যতম নির্ভরযোগ্য কণ্ঠে পরিণত হয়েছেন তিনি। এদিকে নতুন খবর হলো চলচ্চিত্রের গানে আরো চমক আসছে এ শিল্পীর। সম্প্রতি নতুন দুটি ছবির গানে কণ্ঠ দিয়েছেন তিনি। দুটি গানেই তার সহশিল্পী ইমরান।</p>
      <p>আর দুটি গানেরই সংগীত পরিচালনা করেছেন নাভেদ পারভেজ। এরমধ্যে অনিরুদ্ধ রাসেলের পরিচালনায় ‘অ্যানকাউন্টার’ ছবির জন্য ‘আবদারে মন’ শিরোনামের একটি গান গেয়েছেন তিনি। এটির কথা লিখেছেন তাহসান শুভ। অন্যদিকে ওয়ালিদ আহমেদের পরিচালনায় ‘লাইভ ফর লাইফ’ ছবিতে ‘তুমি প্রিয়জন’ শিরোনামের গান গেয়েছেন কনা। এ ছাড়া চয়নিকা চৌধুরীর ‘বিশ্বসুন্দরী’ ছবিতেও কনা একটি গান গেয়েছেন। কবির বকুলের কথায় ‘তুই কি আমার হবি রে’ শিরোনামের এ গানটির সুর ও সংগীত করেছেন ইমরান। নতুন প্লেব্যাক প্রসঙ্গে কনা বলেন, এ তিন ছবির বাইরেও আরো কমপক্ষে হাফ ডজন ছবির গানে কণ্ঠ দিয়েছি। এগুলোর এক একটির সুর ও সংগীত একেক জনের করা। গানগুলো আমার নিজের কাছেও গাইতে খুব ভালো লেগেছে। আমার বিশ্বাস শ্রোতাদেরও ভালো লাগবে। এদিকে চলচ্চিত্রের বাইরে নিজের ইউটিউব চ্যানেল ও বিভিন্ন কোম্পানির ব্যানারেও গান প্রকাশ করছেন কনা। খুব শিগগিরই নিজের চ্যানেলে নতুন একটি গান ভিডিওসহ প্রকাশ করবেন বলে জানান তিনি।</p>
      <p>এই বিভাগের সর্বাধিক পঠিত</p>
    </article>
  </body>
</html>