<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/ypegrapsan-keimeno-kai-zhtoyn-thn-apofylakish-toy-papantwnioy"/>
    <meta property="og:site_name" content="Documento"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Υπέγραψαν κείμενο και ζητούν την αποφυλάκιση του Παπαντωνίου"/>
    <meta property="og:description" content="Κείμενο υπέρ της αποφυλάκισης του Γιάννου Παπαντωνίου υπογράφουν 61 προσωπικότητες, με αφορμή την «παρατεταμένη προφυλάκιση», η οποία σύμφωνα με τους ίδιους αποτελεί «σκάνδαλο και ύβρη για τα δικαιώματα του ανθρώπου»."/>
  </head>
  <body>
    <article>
      <h1>Υπέγραψαν κείμενο και ζητούν την αποφυλάκιση του Παπαντωνίου</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Newsroom</a></address>
      <h4>Κείμενο υπέρ της αποφυλάκισης του <a href="https://www.documentonews.gr/search?term=%CE%A0%CE%B1%CF%80%CE%B1%CE%BD%CF%84%CF%89%CE%BD%CE%AF%CE%BF%CF%85">Γιάννου Παπαντωνίου</a> υπογράφουν 61 προσωπικότητες, με αφορμή την «παρατεταμένη προφυλάκιση», η οποία σύμφωνα με τους ίδιους αποτελεί «σκάνδαλο και ύβρη για τα δικαιώματα του ανθρώπου».</h4>
      <p>Οι υπογράφοντες -μεταξύ των οποίων οι: Θάνος Βερέμης, Παναγιώτης Γεννηματάς, Νίκος Έξαρχος, Παναγιώτης Ιωακειμίδης, Σωκράτης Κοσμίδης, Κωνσταντίνος Λάβδας, Θεμιστοκλής Λέκκας, Κωνσταντίνος Σοφούλης και Ριχάρδος Σωμερίτης, συντάχθηκε όπως αναφέρουν <i>«όχι για να παρέμβουμε στο δικαστικό μέρος της υπόθεσης Παπαντωνίου, αλλά γιατί αισθανόμαστε την ανάγκη να αναδείξουμε εκείνη την πτυχή της που αφορά την τήρηση των εγγυήσεων δικαίου στη Δημοκρατία μας»</i>.</p>
      <p>«Η παρατεταμένη προφυλάκιση αποτελεί σκάνδαλο και ύβρη για τα δικαιώματα του ανθρώπου. Προς το συμφέρον της δικαιοσύνης και συνεπώς όλων των Ελλήνων, ο Γιάννος Παπαντωνίου πρέπει να ξαναβρεί την ελευθερία του. Και αν χρειαστεί, να δώσει μετά τη μάχη σε κάποιο δικαστήριο με τις ανοικτές, δημόσιες διαδικασίες που καθιερώνει το κράτος δικαίου», αναφέρεται στο κείμενο.</p>
      <p>Σημειώνεται πως τον Οκτώβριο το αρμόδιο δικαστικό Συμβούλιο Πλημμελειοδικών απέρριψε και το τρίτο αίτημα του πρώην υπουργού του ΠΑΣΟΚ για αποφυλάκιση.</p>
      <p>Σύμφωνα με το σκεπτικό του επίμαχου απορριπτικού βουλεύματος ο Γιάννος Παπαντωνίου που κατηγορείται για ξέπλυμα μαύρου χρήματος από μίζες είναι ύποπτος τέλεσης νέων αξιόποινων πράξεων. <b><a href="https://www.documentonews.gr/article/paramenei-sth-fylakh-o-giannos-papantwnioy-parapoihthhke-h-katathesh-moy">Περισσότερα ΕΔΩ</a></b></p>
      <p>
        <b>Διαβάστε επίσης: <a href="https://www.documentonews.gr/article/martyria-kata-shmith-sth-nea-dikografia-toy-c4i">Μαρτυρία κατά Σημίτη στη νέα δικογραφία του C4i: «Γνώριζε και γνωρίζει για παράνομες πληρωμές ιδίως προς τον Παπαντωνίου»</a></b>
      </p>
      <p>
        <b>Αναλυτικά το κείμενο:</b>
      </p>
      <p>
        <i>«Συντάξαμε και υπογράφουμε αυτό το κείμενο όχι για να παρέμβουμε στο δικαστικό μέρος της υπόθεσης Παπαντωνίου, αλλά γιατί αισθανόμαστε την ανάγκη να αναδείξουμε εκείνη την πτυχή της που αφορά την τήρηση των εγγυήσεων δικαίου στη Δημοκρατία μας.</i>
      </p>
      <p>
        <i>Ο Γιάννος Παπαντωνίου έχει ήδη συμπληρώσει προφυλάκιση δώδεκα μηνών. Στις 18/10/2019 οι δικαστικές αρχές αποφάσισαν να παρατείνουν την προφυλάκισή του ως το ανώτατο όριο του 18μηνου. Δέχονται, επιτέλους, μετά από δύο προηγούμενες απορρίψεις αιτημάτων αποφυλάκισης, ότι δεν είναι «ύποπτος φυγής». Παραποιώντας, όμως, κατηγορηματική διάψευσή του – καταγεγραμμένη στην απολογία του – ότι δήθεν διαθέτει «άλλους λογαριασμούς», εφευρίσκουν κινδύνους τέλεσης «νέων αδικημάτων» για να παρατείνουν την προφυλάκιση!</i>
      </p>
      <p>
        <i>Ο Γιάννος Παπαντωνίου δεν έχει δικαστεί. Εναντίον του δεν έχουν καν απαγγελθεί κατηγορίες. Η ποινική δίωξη στηρίχτηκε σε εικασίες ενώ η διετής ανάκριση περατώθηκε χωρίς να προκύψει απολύτως κανένα νέο στοιχείο για την τεκμηρίωσή τους. Πως είναι νοητό ένα δημόσιο πρόσωπο με την πολιτική διαδρομή του Γιάννου Παπαντωνίου να διασύρεται για τόσο μεγάλο χρονικό διάστημα με ακραία μέτρα προφυλάκισης – που η πολιτεία επιφυλάσσει για τους χειρότερους εγκληματίες – και μάλιστα σε συνθήκες που ενέχουν στοιχεία αυθαιρεσίας; Αν δεν τεθεί τέρμα με Απαλλακτικό Βούλευμα στην ποινική διαδικασία, γιατί δεν παραπέμπεται το ταχύτερο δυνατό στο φυσικό του δικαστή για να κριθεί, κατά το δημοκρατικό του δικαίωμα που εγγυάται το Σύνταγμα; Μήπως γιατί ο διασυρμός στοχεύει ευρύτερα την περίοδο που η χώρα εντάχθηκε στο ευρώ, αναπτύχθηκε με γοργούς ρυθμούς και αναβάθμισε τη θέση της στην Ευρώπη και τον κόσμο;</i>
      </p>
      <p>
        <i>Η παρατεταμένη προφυλάκιση αποτελεί σκάνδαλο και ύβρη για τα δικαιώματα του ανθρώπου. Προς το συμφέρον της δικαιοσύνης και συνεπώς όλων των Ελλήνων, ο Γιάννος Παπαντωνίου πρέπει να ξαναβρεί την ελευθερία του. Και αν χρειαστεί, να δώσει μετά τη μάχη σε κάποιο δικαστήριο με τις ανοικτές, δημόσιες διαδικασίες που καθιερώνει το κράτος δικαίου».</i>
      </p>
      <p>
        <b>Ποιοι υπογράφουν το κείμενο:</b>
      </p>
      <figure>
        <img src="https://img.documentonews.gr/unsafe/smart/http://img.dash.documentonews.gr/documento/imagegrid/2019/11/20/5dd51d4c825e6313044645b5.png"/>
      </figure>
      <figure>
        <img src="https://img.documentonews.gr/unsafe/smart/http://img.dash.documentonews.gr/documento/imagegrid/2019/11/20/5dd51d6b825e6313020cc8a5.png"/>
      </figure>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>