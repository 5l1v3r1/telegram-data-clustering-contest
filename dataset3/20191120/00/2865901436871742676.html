<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mozzartsport.com/fudbal/vesti/i-to-je-italija-najmocniji-politicar-u-zemlji-i-najbolji-igrac-milana-se-prepucavaju-na-instagramu/342930"/>
    <meta property="og:site_name" content="MozzartSport"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="I to je Italija: Najmoćniji političar u zemlji i najbolji igrač Milana se prepucavaju na Instagramu"/>
    <meta property="og:description" content="Na kraju je fudbal sakupio 10 puta više lajkova"/>
  </head>
  <body>
    <article>
      <h1>I to je Italija: Najmoćniji političar u zemlji i najbolji igrač Milana se prepucavaju na Instagramu</h1>
      <h2>Na kraju je fudbal sakupio 10 puta više lajkova</h2>
      <address>
        <time datetime="2019-11-20T00:00:00+00:00">20 Nov 2019</time>
      </address>
      <p>Italijanska politika i fudbalski klub Milan imaju mnogo toga zajedničkog osim što im je najslavnije dane pisao <b>Silvio</b> <b>Berluskoni</b>.</p>
      <p>Danas su oboje tragikomični u pokušajima da vrate nekadašnji uticaj. Zato i ne čudi što se došlo u situaciju da se poput dva tinejdžera na Instagramu prepucavaju najmoćniji političar Italije i donedavno najbolji fudbaler Milana. Ali makar im je zanimljivo i pokazuju smisao za humor.</p>
      <p>Španac <b>Suso</b> koji je uprkos lošoj formi u poslednje vreme ponajbolji igrač Rosonera u minulih nekoliko sezona juče je proslavio 26. rođendan. Klub mu je čestitao zvaničnom objavom na Instagramu, a onda se u komentarima uključio <b>Mateo</b> <b>Slavini</b>, lider najmoćnije političke stranke na Apeninima i donedavno ministar unutrašnih poslova koji je zapravo bio vladar iz senke u toj vladi.</p>
      <p><b>Salvini</b> je poznat kao veliki navijač Milan, ali i po radikalnim, politički nekorektnim stavovima. Ipak, narod ga voli baš zato što je iskren i kaže šta misli o običnim temama kao što je fudbal. Teško mu pada kroz šta sve prolazi njegov voljeni klub, često je javno kritikovao igrače, trenere, uprave Milane, a na klupsku čestitiku <b>Susu</b> je dopisao:<br/>“<b>Čestitke! U nadi da će ti Deda Mraz doneti malo brzine, odlučnosti i želje za igrom</b>”, uz dopisan “smajli” koji namiguje.</p>
      <p>Mnogi će reći neozbiljno za tako važnog političara, ali je zapravo rekao ono što misle i mnogi navijači. Uz sve <b>Susove</b> kvalitete koje je do sada pokazao, najviše mu je zamerano na toj anemičnosti, pasivnosti i nedostatku želje na terenu. <b>Slavini</b> je samo rekao stav većine…</p>
      <p>Ipak, <b>Suso</b> se nije libio da u sličnom stilu odgovori <b>Slaviniju</b>:<br/><b>“Hvala! U nadi da će ti Deda Mraz doneti brzine, odlučnosti i veće želje da bolje, mnogo bolje, upravljaš zemljom koju jako volim</b>”, napisao je <b>Suso</b> uz ironičan “smajli”.</p>
      <p>Po broju “lajkova” reklo bi se da je <b>Suso</b> pobedio. Dobio ih je 10 puta više od poznatog političara. Na kraju se sve završilo kao dobra šala obojice…</p>
      <figure>
        <img src="https://www.mozzartsport.com/upload/CKEditor/Baneri/kkp-kkcz.jpg"/>
      </figure>
      <p> </p>
    </article>
  </body>
</html>