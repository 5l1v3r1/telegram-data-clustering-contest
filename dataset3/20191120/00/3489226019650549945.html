<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/mhtsotakhs-xreiazetai-nea-eniaia-politikh-asyloy"/>
    <meta property="og:site_name" content="Documento"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Μητσοτάκης: Χρειάζεται νέα, ενιαία, πολιτική ασύλου"/>
    <meta property="og:description" content="Το μεταναστευτικό και το θέμα του ασύλου ανέδειξε ο πρωθυπουργός Κυριάκος Μητσοτάκης στο συνέδριο του ΕΛΚ στο Ζάγκρεμπ."/>
  </head>
  <body>
    <article>
      <h1>Μητσοτάκης: Χρειάζεται νέα, ενιαία, πολιτική ασύλου</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Σπύρος Γκουτζάνης</a></address>
      <h4>Το μεταναστευτικό και το θέμα του ασύλου ανέδειξε ο πρωθυπουργός Κυριάκος Μητσοτάκης στο συνέδριο του ΕΛΚ στο Ζάγκρεμπ.</h4>
      <p><i>«Για εμένα η βασική προτεραιότητα της νέας Ευρωπαϊκής Επιτροπής πρέπει να είναι η δουλειά που απαιτείται να γίνει στον τομέα της νέας ενιαίας πολιτικής ασύλου, που θα αντικαταστήσει το Δουβλίνο... Ο επιμερισμός των βαρών και η αλληλεγγύη στο μεταναστευτικό και προσφυγικό δεν μπορεί να μένει κενό γράμμα, αλλά πρέπει να είναι μια ουσιαστική πολιτική που θα παρέχει υποστήριξη στις χώρες που βρίσκονται στα εξωτερικά σύνορα της ΕΕ»,</i> ανέφερε ο Κυριάκος Μητσοτάκης στο πλαίσιο των εργασιών της συνεδρίου του Ευρωπαϊκού Λαϊκού Κόμματος στο Ζάγκρεμπ και προανήγγειλε ότι θα αναφερθεί εκτενώς στο θέμα στην αυριανή κεντρική του ομιλία.</p>
      <p>Ο πρωθυπουργός επεσήμανε πως η κατάσταση όσον αφορά την Ελλάδα έχει φτάσει στα όρια της. «Αυτή τη στιγμή δεχόμαστε 500 πρόσφυγες και μετανάστες σε ημερήσια βάση. Οι συνθήκες στα νησιά είναι πάρα πολύ δύσκολες».</p>
      <p>Αναφερόμενος στην Ελλάδα είπε: <i>«στόχος της ελληνικής κυβέρνησης είναι να δημιουργηθεί το πρόσφορο έδαφος και οι κατάλληλες ευκαιρίες που θα επιτρέψουν στους Έλληνες που ζουν και εργάζονται στο εξωτερικό να γυρίσουν στην πατρίδα προκειμένου να προσφέρουν τις καλές τους υπηρεσίες στη χώρα... Το στοίχημα είναι να επιστρέψουν όσοι έφυγαν τα χρόνια της κρίσης κι εμείς πρέπει να τους βοηθήσουμε να το κάνουν εφαρμόζοντας μεταρρυθμίσεις για να άρουμε τα εμπόδια στην επιχειρηματικότητα. Έτσι θα έρθει η ανάπτυξη, μέσα από ανθρώπους με ικανότητες».</i></p>
      <p>Αναφερόμενος στα ζητήματα προστασίας του περιβάλλοντος, τόνισε ότι η κυβέρνηση σκοπεύει να αντικαταστήσει το σύνολο των λεωφορείων σε Αθήνα και Θεσσαλονίκη με «πράσινα» λεωφορεία, στην πλειοψηφία τους ηλεκτρικά, προσθέτοντας ότι θα υπάρξουν σημαντικά κίνητρα με τη μορφή φοροελαφρύνσεων για τα ηλεκτρικά αυτοκίνητα. Επίσης επανέλαβε το στόχο της απολιγνιτοποίησης ως το 2028 και τόνισε ότι θα στηριχθεί στη μεταβατική περίοδο η Δυτική Μακεδονία ώστε να αποτελέσει πρότυπο ανάπτυξης. </p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>