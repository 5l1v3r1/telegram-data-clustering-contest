<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699151/%DA%A9%D9%BE%DA%86%D8%B1-2020-%D9%85%D8%B9%D8%B1%D9%81%DB%8C-%D8%B4%D8%AF-%D8%AE%D9%88%D8%AF%D8%B1%D9%88%DB%8C%DB%8C-%D8%A8%D8%A7-%D8%A7%D9%85%DA%A9%D8%A7%D9%86%D8%A7%D8%AA-%D9%85%D8%AA%D9%86%D9%88%D8%B9-%D9%88-%D9%82%DB%8C%D9%85%D8%AA-%D8%B1%D9%82%D8%A7%D8%A8%D8%AA%DB%8C-%D8%AA%D8%B5%D8%A7%D9%88%DB%8C%D8%B1"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="کپچر 2020 معرفی شد/ خودرویی با امکانات متنوع و قیمت رقابتی(+تصاویر)"/>
    <meta property="og:description" content="رنو در معرفی نسل جدید کپچر تلاش کرده تا خودرویی مطمئن تر را تحویل مشتری دهد و برای دستیابی به این منظور مقداری به رشد فیزیکی پلتفرم قبلی کمک کرده است."/>
  </head>
  <body>
    <article>
      <h1>کپچر 2020 معرفی شد/ خودرویی با امکانات متنوع و قیمت رقابتی(+تصاویر)</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <p>
        <b>رنو در معرفی نسل جدید کپچر تلاش کرده تا خودرویی مطمئن تر را تحویل مشتری دهد و برای دستیابی به این منظور مقداری به رشد فیزیکی پلتفرم قبلی کمک کرده است.</b>
      </p>
      <p><a href="https://www.asriran.com/"><b>عصرایران</b></a>- تقریبا از یک دهه گذشته تا کنون؛ بخش مهمی از برنامه های تولیدی کمپانی های مطرح خودروسازی به توسعه کلاس <a href="https://www.asriran.com/fa/news/690243/23-%D9%87%D8%B2%D8%A7%D8%B1-%D8%AF%D9%84%D8%A7%D8%B1-%D8%A8%D8%B1%D8%A7%DB%8C-%DA%A9%D9%88%DA%86%DA%A9%D8%AA%D8%B1%DB%8C%D9%86-%DA%A9%D8%B1%D8%A7%D8%B3-%D8%A7%D9%88%D9%88%D8%B1-%D9%87%DB%8C%D9%88%D9%86%D8%AF%D8%A7%DB%8C-%D8%AA%D8%B5%D8%A7%D9%88%DB%8C%D8%B1"><b>کراس اوور</b></a>های جمع و جور یا بهتر بگوئیم "کوچک" اختصاص یافته است. خودروهای مناسب رانندگی در شهر و خانواده های 4 یا 5 نفره که به تدریج می تواند جای سدان های کامپکت را گرفته و عملا تداوم تولید آنها را وارد یک چالش جدی کند.</p>
      <p>در میان خودروسازان اروپایی که پرچمدار تولید اینگونه محصولات هستند؛ فرانسوی ها با پژو و رنو جایگاه ویژه ای را به خود اختصاص داده اند. پژو 2008 و رنو کپچر را می توانیم الگویی مناسب از تولید <a href="https://www.asriran.com/fa/news/695836/%D8%A8-%D8%A7%D9%85-%D9%88-%D9%88-%DA%A9%D8%B1%D8%A7%D8%B3-%D8%A7%D9%88%D9%88%D8%B1%DB%8C-%DA%A9%D9%87-%D9%82%D8%A7%D8%AA%D9%84-%D8%B3%D8%AF%D8%A7%D9%86-%D9%88-%DA%A9%D9%88%D9%BE%D9%87-%D8%A7%D8%B3%D8%AA-%D9%81%DB%8C%D9%84%D9%85-%D9%88-%D8%AA%D8%B5%D8%A7%D9%88%DB%8C%D8%B1"><b>کراس اوور</b></a>های شهری کوچک بدانیم که ابتدای متن درباره آن صحبت کردیم.</p>
      <p>معرفی نسل جدید کپچر بهانه ای شد تا در این مطلب به بررسی ویژگی های این محصول در مدل 2020 بپردازیم؛ با گروه خودروی <a href="https://www.asriran.com/">عصرایران</a> همراه باشید:</p>
      <figure>
        <img src="https://cdn.asriran.com/files/fa/news/1398/8/29/1038696_323.jpg"/>
      </figure>
      <h3>فرزند خوش قدم!</h3>
      <p>رنو کپچر اولین بار در سال 2011 در مرحله طرح مفهومی معرفی شد تا فرمول جدیدی از ترکیب هاچ بک با <a href="https://www.asriran.com/fa/news/687965/%DA%A9%D8%B1%D8%A7%D8%B3-%D8%A7%D9%88%D9%88%D8%B1-%D9%87%DB%8C%D8%A8%D8%B1%DB%8C%D8%AF%DB%8C-33-%D9%87%D8%B2%D8%A7%D8%B1-%D8%AF%D9%84%D8%A7%D8%B1%DB%8C-%D8%A7%D8%B2-%D8%AA%D9%88%DB%8C%D9%88%D8%AA%D8%A7-%D8%AA%D8%B5%D8%A7%D9%88%DB%8C%D8%B1"><b>کراس اوور</b></a> را به نمایش گذاشته باشد. ویژگی های جذاب این طرح در نهایت 2 سال بعد کپچر را وارد خط تولید انبوه کمپانی فرانسوی کرد تا در اولین سال فروش خود پس از جوک از نیسان و فامیل خود رنو داستر در رتبه سومین خودروی پرفروش اروپا قرار بگیرد.</p>
      <p>کپچر از همان ابتدا برای موفقیت متولد شده بود و خوش یمنی آن برای رنو نقطه توقفی نداشت چرا که استقبال بالای کره ای ها از این خودرو سبب شد تا در سال 2014 محصول برتر بازار کره باشد. برخی منابع اشاره کرده اند که این خودرو طی 7 دقیقه در بازار کره 1000 درخواست خرید را به ثبت رسانده که در نوع خود یک رکورد جالب بوده است. سومین<a href="https://www.asriran.com/fa/news/683765/vv5-%D8%B4%D8%A7%D8%B3%DB%8C-%D8%A8%D9%84%D9%86%D8%AF-%D9%84%D9%88%DA%A9%D8%B3-%DA%86%DB%8C%D9%86%DB%8C-%D9%81%DB%8C%D9%84%D9%85-%D9%88-%D8%AA%D8%B5%D8%A7%D9%88%DB%8C%D8%B1"><b> کراس اوور</b></a> سال 2014 در اروپا، برترین محصول کلاس خود در فرانسه برای سال 2015، بهترین کراس زیر 16 هزار یورو در سال 2014 از نگاه مجله معتبر وات کار و ... از دیگر نشان ها در تالار افتخارات کپچر محسوب می شود.</p>
      <p>از سال 2014 تا 2017 نیز یعنی برای 4 سال متوالی این خودرو پرفروش ترین محصول در کلاس خود بود. این محصول با توجه به حجم بالای فروش، در بازارهای مختلف با تریم های متفاوت عرضه شده است البته ظاهر کلی آنها مشابه است.</p>
      <figure>
        <img src="https://cdn.asriran.com/files/fa/news/1398/8/29/1038718_713.jpg"/>
      </figure>
      <p>اگر احساس می کنید کپچر طراحی جذاب تری برای بانوان دارد این مورد کاملا صحیح و البته هدفمند است زیرا این محصول اولین خودروی رنو است که نیمی از تیم طراحی آن را بانوان تشکیل داده است. در سال 2017 ویرایش های جزیی در طراحی خارجی و داخلی کپچر اعمال شد.</p>
      <p>کپچر برای اولین بار در سال 1394 وارد بازار ایران شد و باتوجه به شرایط زمانی استقبال تقریبا خوبی نیز از آن به عمل آمد. محصولی که در بازار ایران عرضه شد از موتور 1.2 لیتری توربو استفاده می کند که شتاب و عملکرد قابل قبولی را ارائه می دهد. خروجی این موتور برابر با 120 اسب بخار و گشتاور آن نیز 190 نیوتن متر است. توربوی این موتور از دور موتور 2000 فعال می شود.</p>
      <h3>کپچر 2020؛ تلاش برای تکرار موفقیت ها</h3>
      <p>رنو در معرفی نسل جدید کپچر تلاش کرده تا خودرویی مطمئن تر را تحویل مشتری دهد و برای دستیابی به این منظور مقداری به رشد فیزیکی پلتفرم قبلی کمک کرده است. این محصول 11 سانتیمتر در طول و 2 سانتیمتر در فاصله بین محورها بزرگ تر شده است. در نمای جلو همه چیز حجیم تر به نظر می آید که البته از این ظاهر جدید باید حس قدرت بیشتر برای کپچر را دریافت کنید.</p>
      <p>چراغ های جلو وارد الگوی طراحی C شکل رنو شده و همراه با گریل(جلوپنجره) خوش فرم رنو منظره جالبی را ایجاد کرده است. بامپر(سپر) هم با سایر المان های طراحی بخش دماغه مجموعه ای یکپارچه را تشکیل داده است. استفاده از ورودی هوا و فضای عمیق برای مه شکن ها در طرفین بامپر بر زیبایی کار افزوده است.</p>
      <figure>
        <img src="https://cdn.asriran.com/files/fa/news/1398/8/29/1038691_909.jpg"/>
      </figure>
      <p>به آنچه مطرح شد چین های روی درپوش موتور یا حرفه ای تر بگوئیم هودلاین ها را نیز اضافه کنید تا ظاهر تهاجمی کپچر به نقطه اوج خود برسد. </p>
      <p>با حرکت به سمت نمای جانبی نوار پلاستیکی هلال فندر(گلگیر) با رنگ مخالف کل پروژه، عناصر کرومی بویژه در قسمت زه شیشه ها، رکاب برجسته با رنگ مخالف و رینگ های آلیاژی تا 18 اینچ(بسته به تریم) جلب نظر می کنند.</p>
      <figure>
        <img src="https://cdn.asriran.com/files/fa/news/1398/8/29/1038692_313.jpg"/>
      </figure>
      <figure>
        <img src="https://cdn.asriran.com/files/fa/news/1398/8/29/1038693_924.jpg"/>
      </figure>
      <p>به اعتقاد اکثر کارشناسان خودرویی، طراحی نمای عقب کپچر 2020 بسیار زیبا و بی نقص است. چراغ ها با الگوی C در بستری حجیم جانمایی شده اند که بامپر دارای جزئیات کرومی و پلاستیک نقش مهمی در افزایش زیبایی آن دارند.</p>
      <figure>
        <img src="https://cdn.asriran.com/files/fa/news/1398/8/29/1038694_748.jpg"/>
      </figure>
      <figure>
        <img src="https://cdn.asriran.com/files/fa/news/1398/8/29/1038695_268.jpg"/>
      </figure>
      <p>یک ویژگی بسیار جذاب برای کپچر 2020 در نظر گرفته شده و آن مربوط به تنوع بالای شخصی سازی رنگ بدنه و فضای داخلی کابین است. مشتریان می توانند در کاتالوگ فروش 11 رنگ بدنه، 4 رنگ برای سقف و 3 پکیج سفارشی را انتخاب کنند که ترکیب این ها با یکدیگر مجموعا 90 حالت مختلف برای طرح و رنگ کپچر 2020 ایجاد می کند.</p>
      <p>اینجا رنو خلاقیت جالبی را به اجرا گذاشته تا جائیکه مشتری حتی بتواند رنگ خودروی خود را با تلفن همراه یا لباس مورد علاقه اش هماهنگ کند بویژه قابل توجه خانم ها!</p>
      <h3>کابین و امکانات هوشمند</h3>
      <p>مهمترین تغییر قابل مشاهده در فضای داخل کابین به استفاده از یک نمایشگر جدید 9.3 اینچی برای سیستم سرگرمی خودرو  و دوربین های محیطی مربوط می شود که از رنو کلیو گرفته شده است.</p>
      <figure>
        <img src="https://cdn.asriran.com/files/fa/news/1398/8/29/1038697_941.jpg"/>
      </figure>
      <p>از امکانات این محصول می توان به پشتیبانی از اندروید اوتو و اپل کارپلی، هماهنگی با تلفن هوشمند کاربر، ناوبری ماهواره ای، شارژ بی سیم، تو پورت شارژ یو اس بی که زیر استراحتگاه دست پنهان شده است،نمایشگر 10 اینچی دیجیتال جایگزین نشانگر سنتی آمپر، سیستم صوتی از برند مطرح بوز(Bose) با ساب ووفر، سیستم تهویه مطبوع اتوماتیک، تصفیه هوای کابین، کنترل صوتی روی فرمان، چراغ مطالعه ردیف جلو و عقب، محفظه خنک نگهدارنده، نمایش دمای بیرون و ساعت و تنظیمات کولر و بخاری داخل نمایشگر و گرمکن صندلی‌های جلو اشاره کرد.</p>
      <figure>
        <img src="https://cdn.asriran.com/files/fa/news/1398/8/29/1038700_951.jpg"/>
      </figure>
      <figure>
        <img src="https://cdn.asriran.com/files/fa/news/1398/8/29/1038701_395.jpg"/>
      </figure>
      <figure>
        <img src="https://cdn.asriran.com/files/fa/news/1398/8/29/1038703_435.jpg"/>
      </figure>
      <figure>
        <img src="https://cdn.asriran.com/files/fa/news/1398/8/29/1038705_290.jpg"/>
      </figure>
      <figure>
        <img src="https://cdn.asriran.com/files/fa/news/1398/8/29/1038698_471.jpg"/>
      </figure>
      <figure>
        <img src="https://cdn.asriran.com/files/fa/news/1398/8/29/1038699_868.jpg"/>
      </figure>
      <figure>
        <img src="https://cdn.asriran.com/files/fa/news/1398/8/29/1038702_695.jpg"/>
      </figure>
      <figure>
        <img src="https://cdn.asriran.com/files/fa/news/1398/8/29/1038704_143.jpg"/>
      </figure>
      <figure>
        <img src="https://cdn.asriran.com/files/fa/news_albums/699151/26307/thumbnails/thm_1038700_951.jpg"/>
      </figure>
      <figure>
        <img src="https://cdn.asriran.com/files/fa/news_albums/699151/26307/thumbnails/thm_1038701_395.jpg"/>
      </figure>
      <figure>
        <img src="https://cdn.asriran.com/files/fa/news_albums/699151/26307/thumbnails/thm_1038703_435.jpg"/>
      </figure>
      <figure>
        <img src="https://cdn.asriran.com/files/fa/news_albums/699151/26307/thumbnails/thm_1038705_290.jpg"/>
      </figure>
      <figure>
        <img src="https://cdn.asriran.com/files/fa/news_albums/699151/26307/thumbnails/thm_1038698_471.jpg"/>
      </figure>
      <figure>
        <img src="https://cdn.asriran.com/files/fa/news_albums/699151/26307/thumbnails/thm_1038699_868.jpg"/>
      </figure>
      <figure>
        <img src="https://cdn.asriran.com/files/fa/news_albums/699151/26307/thumbnails/thm_1038702_695.jpg"/>
      </figure>
      <figure>
        <img src="https://cdn.asriran.com/files/fa/news_albums/699151/26307/thumbnails/thm_1038704_143.jpg"/>
      </figure>
      <p>سانروف وسیع، صندلی های بهبود یافته در راستای افزایش راحتی و توسعه فضا برای پای سرنشین جلو و همچنین کاهش فضای صندوق به 536 لیتر از دیگر تغییرات این محصول است.</p>
      <p>از امکانات دیگر خودرو می توان به: کروز کنترل، سیستم محدودکننده سرعت، دوربین دنده عقب، استارت دکمه‌ای هوشمند، ورود بدون کلید، چراغ مه‌شکن جلو حساس به گردش فرمان، سنسور اتوماتیک نور چراغها و باران، سامانه های  ESP ABS - EBD - EBA - HAS – ASR، فرمان برقی ضریب متغیر، سنسور پارک عقب، نمایشگر فشار باد لاستیک ها، آینه جانبی برقی و تاشو با دید گسترده مجهز به گرمکن، ایزوفیکس صندلی کودک، خروجی برق 12 ولت فندکی، تنظیم تلسکوپی فرمان، سیستم تنظیم برقی ارتفاع نور چراغ‌های جلو، کمربند ایمنی جلو با قابلیت محدود کردن فشار وارده و پیش کشنده، نمایش مصرف سوخت لحظه‌ای، دکمه اکو (سیستم مصرف بهینه موتور)، نرم‌افزار اکو درایو برای امتیاز دهی به نوع رانندگی کم مصرف و اصلاح نوع رانندگی اشاره کرد.</p>
      <p>رنو کپچر از معدود خودروهای بنزینی غیر هیبرید است که سیستم بازیابی تولید انرژی از ترمز دارد. چنان‌که به مانند یک خودروی هیبرید، در هنگام کاهش سرعت، با بهره‌گیری از سیستم مدیریت هوشمند انرژی (ESM)، که انرژی را در هنگام ترمزگیری بهبود می‌بخشد، دینام باتری را که منبع تغذیه بخاری، سیستم تهویه مطبوع، رادیو، چراغ‌های جلو و فرمان برقی می‌باشد، شارژ می‌کند.</p>
      <h3> پیشرانه</h3>
      <p>در این بخش نیز کپچر تنوع زیادی را در اختیار مشتریان قرار می دهد. 3 موتور بنزینی و 2 نمونه دیزل در کاتالوگ فروش رنو قرار دارد. موتور 1 لیتری 99 اسب بخاری، 1.3 لیتری 128  اسب بخاری و 153 اسب بخاری و همچنین پیشرانه دیزل 1.5 لیتری 94 و 113 اسب بخاری گزینه های قابل سفارش هستند.</p>
      <p>در بخش جعبه دنده نیز نمونه 6 سرعته دستی یا 7 سرعته دوکلاچه اتوماتیک در دسترس است.</p>
      <p>براساس اطلاعات ارائه شده، این خودرو بزودی در نمونه پلاگین هیبرید که ترکیبی از یک موتور 1.6 لیتری بنزینی و دو موتور الکتریکی است با خروجی 150 اسب بخار نیز عرضه خواهد شد. گفته می شود رنو در این پیشرانه هیبریدی از 150 پتنت جدید فناورانه استفاده کرده که در نوع خود تفاوت های زیادی را به نمایش خواهد گذاشت. بیشینه برد حرکتی در حالت تمام الکتریکی برای این محصول 45 کیلومتر اعلام شده است.</p>
      <p>براساس اطلاعات موجود، قیمت این خودرو از 21300 دلار آغاز می شود.</p>
      <figure>
        <img src="https://cdn.asriran.com/files/fa/news_albums/699151/26308/thumbnails/thm_1038706_692.jpg"/>
      </figure>
      <figure>
        <img src="https://cdn.asriran.com/files/fa/news_albums/699151/26308/thumbnails/thm_1038707_284.jpg"/>
      </figure>
      <figure>
        <img src="https://cdn.asriran.com/files/fa/news_albums/699151/26308/thumbnails/thm_1038708_648.jpg"/>
      </figure>
      <figure>
        <img src="https://cdn.asriran.com/files/fa/news_albums/699151/26308/thumbnails/thm_1038709_817.jpg"/>
      </figure>
      <figure>
        <img src="https://cdn.asriran.com/files/fa/news_albums/699151/26308/thumbnails/thm_1038710_738.jpg"/>
      </figure>
      <figure>
        <img src="https://cdn.asriran.com/files/fa/news_albums/699151/26308/thumbnails/thm_1038711_831.jpg"/>
      </figure>
      <figure>
        <img src="https://cdn.asriran.com/files/fa/news_albums/699151/26308/thumbnails/thm_1038712_389.jpg"/>
      </figure>
      <figure>
        <img src="https://cdn.asriran.com/files/fa/news_albums/699151/26308/thumbnails/thm_1038713_980.jpg"/>
      </figure>
      <figure>
        <img src="https://cdn.asriran.com/files/fa/news_albums/699151/26308/thumbnails/thm_1038714_272.jpg"/>
      </figure>
      <figure>
        <img src="https://cdn.asriran.com/files/fa/news_albums/699151/26308/thumbnails/thm_1038715_827.jpg"/>
      </figure>
      <figure>
        <img src="https://cdn.asriran.com/files/fa/news_albums/699151/26308/thumbnails/thm_1038716_714.jpg"/>
      </figure>
      <figure>
        <img src="https://cdn.asriran.com/files/fa/news_albums/699151/26308/thumbnails/thm_1038717_432.jpg"/>
      </figure>
    </article>
  </body>
</html>