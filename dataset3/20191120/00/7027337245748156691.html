<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699312/%D8%B4%D9%87%D8%B1%D8%AF%D8%A7%D8%B1-%D8%B4%DB%8C%D8%B1%D8%A7%D8%B2-%D8%AF%D8%B1-%D9%85%D9%86%D8%B7%D9%82%D9%87-4-%D8%AD%D8%AA%DB%8C-%DB%8C%DA%A9-%D8%A7%DB%8C%D8%B3%D8%AA%DA%AF%D8%A7%D9%87-%D8%A7%D8%AA%D9%88%D8%A8%D9%88%D8%B3-%D8%B3%D8%A7%D9%84%D9%85-%D9%87%D9%85-%D9%86%D8%AF%D8%A7%D8%B1%DB%8C%D9%85-%D8%AD%D8%AC%D9%85-%D9%88-%DA%AF%D8%B3%D8%AA%D8%B1%D8%AF%DA%AF%DB%8C-%D8%AA%D8%AE%D8%B1%DB%8C%D8%A8-%D8%A8%D8%B3%DB%8C%D8%A7%D8%B1-%D8%A8%D8%A7%D9%84%D8%A7-%D8%A8%D9%88%D8%AF%D9%87"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="شهردار شیراز: در منطقه 4 حتی یک ایستگاه اتوبوس سالم هم نداریم/ حجم و گستردگی تخریب بسیار بالا بوده"/>
    <meta property="og:description" content="شهردار شیراز ضمن ابراز تاسف اعلام کرد که حجم خسارت‌های وارده بر اثر اغتشاشات اخیر در بخش زیرساخت‌های شهری شیراز به میلیاردها تومان بالغ می‌شود، اگرچه اعلام عدد دقیق آن هنوز ممکن نیست."/>
  </head>
  <body>
    <article>
      <h1>شهردار شیراز: در منطقه 4 حتی یک ایستگاه اتوبوس سالم هم نداریم/ حجم و گستردگی تخریب بسیار بالا بوده</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <p>شهردار شیراز ضمن ابراز تاسف اعلام کرد که حجم خسارت‌های وارده بر اثر اغتشاشات اخیر در بخش زیرساخت‌های شهری شیراز به میلیاردها تومان بالغ می‌شود، اگرچه اعلام عدد دقیق آن هنوز ممکن نیست.</p>
      <figure>
        <img src="https://cdn.asriran.com/files/fa/news/1398/8/29/1038990_459.jpg"/>
      </figure>
      <p>به گزارش ایسنا؛ حیدر اسکندرپور عصر چهارشنبه 29 آبان در جلسه شورای اداری استان فارس تاکید کرد که نگرانی اصلی آنجاست که بخشی از اعتبارات پروژه های عمرانی در حال ساخت شیراز، اجبارا برای جبران خسارت وارده به زیرساخت‌های ضروری شهری اختصاص یافته و موجب معطل مانده آن پروژه ها شود.</p>
      <p>اسکندرپور با تصریح اینکه مردم حق دارند از مسائل مطلع باشند، گفت: شیراز یکی از شهرهایی بود که در حوزه هوشمندسازی خصوصا در زمینه ترافیک شهری و پروژه‌های مرتبط اقدامات و حرکتهای خوبی را انجام داده بود اما در اغتشاشات اخیر متاسفانه زیرساخت‌های این بخش در مناطق چهار، 5، 9 و 10 شهرداری شیراز کاملا از بین رفته است.</p>
      <p>او با اشاره به تخریب تابلوها، زیرساختهای حمل و نقلی و ترافیکی، کیوسک‌ها، علائم، بیلبوردها و ... در شیراز، گفت: این تخریبها هزینه‌های سنگینی را به مردم و شهرداری تحمیل خواهد کرد.</p>
      <p>شهردار شیراز با بیان اینکه براثر تخریب‌ها بخشی از چراغ‌های راهنمایی در این کلانشهر از کار افتاده است، گفت: ما در منطقه 4 شهرداری شیراز متاسفانه حتی یک ایستگاه اتوبوس سالم هم نداریم؛ حجم و گستردگی تخریب بسیار بالا بوده و این جز دشمنی محض با مردم، به چیز دیگری تعبیر نمی شود.</p>
      <p>او با تصریح اینکه آنچه در شیراز اتفاق افتاد جز دشمنی با مردم نبود، گفت: تمام اموال شهرداری بیت المال بوده و به مردم تعلق دارد، حال آنکه در مواردی شاهد بودیم که نیروهای آتش نشانی و تاسیسات این سازمان که کارش ارائه خدمات به شهروندان است، با چالش مواجه شد به طوریکه این سازمان امکان اجرای ماموریت‌های خود را هم نداشت.</p>
      <p>شهردار شیراز در عین حال به سرعت عمل این مجمو عه در پاکسازی آثار برجای مانده از تخریب‌ها اشاره و تاکید کرد که بیش از 2 هزار کارگر شهرداری با تمام امکانات حوزه عمرانی و خدمات شهری، ظرف کوتاه ترین زمان ممکن سعی در بازگردان شهر به شرایط عادی را داشتند.</p>
      <p>اسکندرپور با بیان اینکه از عصر سه شنبه شرایط خیابانهای شرای عادی شد، از آغاز کار بازسازی تخریبهای انجام شده در حوزه‌های مختلف از امروز خبر داد و گفت: امیدواریم بخشی از این خسارتها را بتوانیم از محل اعتبارات ملی تامین کنیم در غیراینصورت بخشی از پروژه‌های عمرانی تعطیل خواهد شد.</p>
      <p>شهردار شیراز همچنین با ابراز تاسف عمیق از وقایع اخیر، گفت: با وجود اینکه سالهاست در این زمینه مسائل مختلف را شاهد هستیم و علیرغم وجود ظرفیت قانونی برای بیان نقد و نظر و اعتراض، ظرفیت اجرایی برای این مهم پیش بینی نشده است به همین دلیل همیشه یک اعتراض صنفی، اجتماعی، اقتصادی و ... به موضوعی سیاسی و سپس امنیتی بدل می شود.</p>
      <p>اسکندپور یکی از نشانه های مهم توسعه یافتگی را فراهم شدن بسترهای اجرایی برای بیان اعتراضها و نظرات و نقدها عنوان و خاطرنشان کرد: یکی از نشانه های توسعه یافتگی آنست که اجازه ندهیم مسائل قابل حل در حوزه های فرهنگی، اجتماعی و اقتصادی به سیاسی و امنیتی تبدیل شود.</p>
    </article>
  </body>
</html>