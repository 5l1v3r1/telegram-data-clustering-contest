<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238484-stomilionovy-skriniar-ma-blizko-do-realu-madrid-tvrdi-agent"/>
    <meta property="og:site_name" content="ProFutbal"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Stomiliónový Škriniar má blízko do Realu Madrid, tvrdí agent"/>
    <meta property="og:description" content="Januárové prestupové obdobie sa blíži a s ním narastá i počet transferových špekulácií. Tie sa znovu týkajú aj slovenského obrancu Milana Škriniara, o ktorého je na starom kontinente obrovský záujem. Už v minulosti sa jeho meno spájalo s anglickým gigantom Manchestrom City či poprednými španielskymi klubmi. A práve jeden z nich je údajne blízko k jeho angažovaniu."/>
  </head>
  <body>
    <article>
      <h1>Stomiliónový Škriniar má blízko do Realu Madrid, tvrdí agent</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Tomáš Zagiba</a></address>
      <p>Januárové prestupové obdobie sa blíži a s ním narastá i počet transferových špekulácií. Tie sa znovu týkajú aj slovenského obrancu Milana Škriniara, o ktorého je na starom kontinente obrovský záujem. Už v minulosti sa jeho meno spájalo s anglickým gigantom Manchestrom City či poprednými španielskymi klubmi. A práve jeden z nich je údajne blízko k jeho angažovaniu.</p>
      <p>Hráčov agent Mithat Halis v utorok vyhlásil, že aktuálne je blízko k angažovaniu Škriniara slávny Real Madrid. „Biely balet“ by ho údajne chcel priviesť už v januári. Dvadsaťštyriročný stopér je považovaný za jedného z najlepších obrancov v Európe. Rodák zo Žiaru nad Hronom sa v mladom veku dokázal presadiť v talianskej Serii A, kde v roku 2017 vymenil Sampdoriu za milánsky Inter. V modro-čiernom drese je oporou mužstva, rovnako ako v národnom tíme, za ktorý nastúpil už na 31 zápasov.</p>
      <p>Špekulácie o Škriniarovom odchode z Interu sa objavili už pred letom, odpoveďou však bolo predĺženie kontraktu až do roku 2023. V Interi si slovenského zadáka nevedia vynachváliť, v prvej sezóne odohral 40 zápasov vo všetkých súťažiach, v ten nasledujúcej dokonca o šesť viac a aj v aktuálnom ročníku je pravidelnou súčasťou základnej zostavy. Aj vďaka nemu patrí „Nerazzurri“ v priebežnom poradí Serie A druhá priečka, len o jeden bod za prvým Juventusom. Dobré výkony slovenského stopéra vzbudili záujem v Manchestri United, Manchestri City, Barcelone i v Reale Madrid.</p>
      <figure>
        <img src="https://profutbal.sk/static/article/2019/11/5dd500a382a30/content/5dd501024f45d.jpg"/>
        <figcaption>Milan Škriniar by mal podľa slov svojho agenta stáť až sto miliónov eur (foto: TASR/AP)</figcaption>
      </figure>
      <p>Podľa slov Škriniarovho agenta je aktuálne najbližšie k získaniu nášho futbalistu práve Real. <i>„Škriniar stojí sto miliónov eur. Real Madrid a Barcelona bojujú o jeho služby už dva roky. Momentálne je bližšie k jeho angažovaniu Real, ktorý ho chce a potrebuje viac než Barcelona,“</i> vyhlásil <b>Halis</b> pre denník <a href="https://en.as.com/en/2019/11/19/football/1574183525_901463.html">AS</a>. Tréner Zinedine Zidana má síce k dispozícii hviezdnu obrannú dvojicu Raphael Varane - Sergio Ramos, no uvedomuje si, že za 33-ročného španielskeho stopéra potrebuje nájsť adekvátnu náhradu.</p>
      <p>Či ide iba o tradičné špekulácie pred otvorením prestupového trhu, alebo sa Škriniar reálne môže stať už v januári hráčom Realu Madrid, to nám prezradia až najbližšie týždne. Slovenský zadák sa počas nich musí sústrediť predovšetkým na svoje výkony v Interi, ktorý čaká nesmierne náročný program. Do nového roka odohrá ešte päť ligových duelov a dva zápasy v Lige majstrov na pôde Slavie Praha a doma s Barcelonou.</p>
      <p>
        <i>foto: “Všetky práva vyhradené. Publikovanie alebo ďalšie šírenie správ, fotografií a záznamov zo zdrojov TASR je bez predchádzajúceho písomného súhlasu TASR porušením autorského zákona.”</i>
      </p>
    </article>
  </body>
</html>