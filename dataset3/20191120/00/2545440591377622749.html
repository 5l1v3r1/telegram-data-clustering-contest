<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/egitim/mebin-e-okul-sistemiyle-veliye-bildirim-donemi-/1650743"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="MEB'in e-Okul sistemiyle veliye 'bildirim' dönemi"/>
    <meta property="og:description" content="Milli Eğitim Bakanlığı, Türkiye'nin en çok kullanılan mobil uygulamalarından olan e-Okul Veli Bilgilendirme Sistemi'ni yeniledi. Uygulamaya, velilere bildirim gönderme özelliği kazandırıldı."/>
  </head>
  <body>
    <article>
      <h1>MEB'in e-Okul sistemiyle veliye 'bildirim' dönemi</h1>
      <h2>Milli Eğitim Bakanlığı, Türkiye'nin en çok kullanılan mobil uygulamalarından olan e-Okul Veli Bilgilendirme Sistemi'ni yeniledi. Uygulamaya, velilere bildirim gönderme özelliği kazandırıldı.</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">Selma Kasap  </a></address>
      <h4>Ankara</h4>
      <p>Uygulama marketlerinin en çok indirilen ve kullanılanları arasında yer alan, yaklaşık 50 milyon mobil cihaza kurulu <b>e-Okul </b>uygulamasının, <b>Milli Eğitim Bakanlığı (MEB) </b>Bilgi İşlem Dairesi Başkanlığı tarafından yenilenen versiyonu hizmete girdi. </p>
      <p>Bakanlık tarafından tüm velilere ücretsiz olarak sunulan hizmet, bir öğrencinin okula kaydından başlayarak mezuniyetine kadar olan tüm sürece ilişkin bilgileri içeriyor.</p>
      <p>Mobil uygulama üzerinden e-karne, şube yazılı ortalamaları, not, nakil, devamsızlık, merkezi sınav, takdir, teşekkür gibi alınan belgeler, haftalık ders programı bilgilerine kolayca ulaşılabiliyor.</p>
      <h3>Velilere bildirim gelecek</h3>
      <p>Bakanlık, mobil uygulama ile velilerin öğrencilerinin durumlarını kolayca takip edebilmelerini ve öğrenme sürecine etkin olarak katılmalarını hedefliyor.</p>
      <p>Yeniden tasarlanan e-Okul Veli Bilgilendirme Sistemi, kullanıcı deneyiminin kalitesini artırmasının yanında Android veya iOS kullanıcılarının alışık oldukları platforma özgü kullanıcı arabirimi standartlarıyla donatıldı.</p>
      <p>Sistemde, yeni bir uygulama olarak velilere bildirim gönderme özelliği kazandırıldı. Bildirim özelliğiyle öğrenci devamsızlıkları gibi bilgilerin anında velilere ulaştırılması sağlanacak. Uygulamayla eğitim süreçlerinin iyileştirilmesi ve devamsızlık oranlarının düşürülmesi hedefleniyor.</p>
      <h3>MEB bilişim sistemlerini tek platformda birleştirmişti</h3>
      <p>MEB sunduğu her türlü hizmete yönelik iş ve işlemlerini elektronik ortamda yaparak e-Okul, MEBBİS, Doküman Yönetim Sistemi (DYS), Eğitim Bilişim Ağı (EBA), e-Yaygın, Açık Öğretim Kurumları, e-Personel gibi farklı sistemler kullanıyor.</p>
      <p>Daha önce her bir sisteme farklı platformlardan giriş yapılırken bu yıl yapılan iyileştirmeyle MEB'in elektronik hizmetlerinin tamamına aynı platformdan ve tek bir şifreyle girilebilmesi sağlanmıştı.</p>
      <p>Ayrıca söz konusu platformun e-Devlet ile entegrasyonu tamamlandığı için e-Devlet şifrelerinin de kullanabilmesine imkan tanınmıştı.</p>
      <p>Çalışmalar, 2023 Eğitim Vizyonu'ndaki "mevcut bilgi sistemlerinin entegrasyonu ve veriye dayalı yönetim anlayışı çerçevesinde süreçlerin iyileştirilerek başta okullar olmak üzere tüm yönetim kademelerinde bürokratik iş yükünün azaltılması" hedefi doğrultusunda yapılıyor. </p>
      <related>
        <a href="https://www.aa.com.tr/tr/egitim/ogretmenlerin-alan-degisikligi-atama-takvimi-aciklandi/1650852"/>
        <a href="https://www.aa.com.tr/tr/egitim/mebin-e-okul-sistemiyle-veliye-bildirim-donemi-/1650743"/>
        <a href="https://www.aa.com.tr/tr/egitim/meb-ogretmenlere-otizm-mesleki-gelisim-egitimleri-baslatti/1650561"/>
        <a href="https://www.aa.com.tr/tr/egitim/meb-ogretmenleri-24-kasimda-kultur-sanat-ve-spor-etkinliklerinde-bulusturacak/1649663"/>
        <a href="https://www.aa.com.tr/tr/egitim/bakan-selcuktan-ogretmenlere-sinif-ici-rehberlik-dersi/1649395"/>
        <a href="https://www.aa.com.tr/tr/politika/genclik-kamplari-ara-tatillerde-ogrencileri-agirlayacak-/1649112"/>
      </related>
    </article>
  </body>
</html>