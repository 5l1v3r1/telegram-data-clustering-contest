<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200113"/>
    <meta property="og:site_name" content="মানবজমিন"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="সারা ভারতে এনআরসি হবে: অমিত শাহ"/>
    <meta property="og:description" content="সারা ভারতে নাগরিকপঞ্জি বা এনআরসি হবে। এ নিয়ে কারো উদ্বিগ্ন হওয়ার কিছু নেই। এমন মন্তব্য করেছেন ভারতের স্বরাষ্ট্রমন্ত্রী অমিত শাহ। এ খবর দিয়েছে অনলাইন এনডিটিভি। আজ বুধবার ভারতের রাজ্যসভায় বক্তব্য রাখেন অমিত শাহ। তিনি এ সময় বলেন, আসাম থেকে যে অভিজ্ঞতা সঞ্চয় করা হয়েছে তার আওতায় সারা ভারতে এনআরসি করা হবে। এ নিয়ে কোনো ধর্মের কোনো মানুষের উদ্বিগ্ন হওয়ার কিছু নেই। তিনি বলেন, এনআরসি হলো এমন একটি প্রক্রিয়া যার অধীনে প্রতিজন নাগরিককে একটি তালিকায় আনা হবে। ওই সময়ে আসামে আবারও এনআরসি করা হবে। উল্লেখ্য, আসামের এনআরসি থেকে বাদ পড়েছেন ১৯ লাখ মানুষ। তাদের বেশির ভাগই প্রয়োজনীয় কাগজপত্র জমা দিতে পারেন নি বলে বলা হয়েছে। সরকার বলেছে, এসব মানুষকে অবিলম্বেই অবৈধ বলে ঘোষণা করা হবে। এ সময়ের মধ্যে তাদের ফরেনার্স ট্রাইব্যুনালে যাওয়ার সুযোগ আছে। এ বিষয়ে অমিত শাহ বলেছেন, যেসব মানুষের নাম এনআরসি থেকে বাদ পড়েছে তারা ওই ট্রাইব্যুনালে যেতে পারেন। এর আগে কলকাতায় এক র‌্যালিতে তিনি বলেছেন, এনআরসি হলো জাতীয় নিরাপত্তার সঙ্গে সংশ্লিষ্ট বিষয়। এত বেশি অনুপ্রবেশকারীকে নিয়ে কোনো দেশই মসৃণভাবে চলতে পারে না। এ সময়ে তিনি পশ্চিমবঙ্গের মুখ্যমন্ত্রী মমতা বন্দ্যোপাধ্যায়ের…"/>
  </head>
  <body>
    <article>
      <h1>সারা ভারতে এনআরসি হবে: অমিত শাহ</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">মানবজমিন ডেস্ক</a></address>
      <p>সারা ভারতে নাগরিকপঞ্জি বা এনআরসি হবে। এ নিয়ে কারো উদ্বিগ্ন হওয়ার কিছু নেই। এমন মন্তব্য করেছেন ভারতের স্বরাষ্ট্রমন্ত্রী অমিত শাহ। এ খবর দিয়েছে অনলাইন এনডিটিভি। আজ বুধবার ভারতের রাজ্যসভায় বক্তব্য রাখেন অমিত শাহ। তিনি এ সময় বলেন, আসাম থেকে যে অভিজ্ঞতা সঞ্চয় করা হয়েছে তার আওতায় সারা ভারতে এনআরসি করা হবে। এ নিয়ে কোনো ধর্মের কোনো মানুষের উদ্বিগ্ন হওয়ার কিছু নেই। তিনি বলেন, এনআরসি হলো এমন একটি প্রক্রিয়া যার অধীনে প্রতিজন নাগরিককে একটি তালিকায় আনা হবে।</p>
      <p>ওই সময়ে আসামে আবারও এনআরসি করা হবে।</p>
      <p>উল্লেখ্য, আসামের এনআরসি থেকে বাদ পড়েছেন ১৯ লাখ মানুষ। তাদের বেশির ভাগই প্রয়োজনীয় কাগজপত্র জমা দিতে পারেন নি বলে বলা হয়েছে। সরকার বলেছে, এসব মানুষকে অবিলম্বেই অবৈধ বলে ঘোষণা করা হবে। এ সময়ের মধ্যে তাদের ফরেনার্স ট্রাইব্যুনালে যাওয়ার সুযোগ আছে। এ বিষয়ে অমিত শাহ বলেছেন, যেসব মানুষের নাম এনআরসি থেকে বাদ পড়েছে তারা ওই ট্রাইব্যুনালে যেতে পারেন। এর আগে কলকাতায় এক র‌্যালিতে তিনি বলেছেন, এনআরসি হলো জাতীয় নিরাপত্তার সঙ্গে সংশ্লিষ্ট বিষয়। এত বেশি অনুপ্রবেশকারীকে নিয়ে কোনো দেশই মসৃণভাবে চলতে পারে না। এ সময়ে তিনি পশ্চিমবঙ্গের মুখ্যমন্ত্রী মমতা বন্দ্যোপাধ্যায়ের সমালোচনা করেন। তিনি বলেন, এনআরসি করা হলে পশ্চিমবঙ্গ থেকে লাখ লাখ হিন্দুকে চলে যেতে হবে বলে মমতা মিথ্যা কথা ছড়িয়ে দিচ্ছেন।</p>
      <p>এই বিভাগের সর্বাধিক পঠিত</p>
    </article>
  </body>
</html>