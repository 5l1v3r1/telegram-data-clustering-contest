<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699154/%D8%AA%D8%AE%D8%B1%DB%8C%D8%A8-%D8%A8%DB%8C%D8%B4-%D8%A7%D8%B2-30-%D9%88%D8%A7%D8%AD%D8%AF-%D8%B5%D9%86%D9%81%DB%8C-%D9%85%D9%88%D8%A8%D8%A7%DB%8C%D9%84-%D8%AF%D8%B1-%D9%86%D8%A7%D8%A2%D8%B1%D8%A7%D9%85%DB%8C-%D9%87%D8%A7%DB%8C-%D9%81%D8%B1%D8%AF%DB%8C%D8%B3-%D8%A7%D9%84%D8%A8%D8%B1%D8%B2"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="تخریب بیش از 30 واحد صنفی موبایل در ناآرامی های فردیس البرز"/>
    <meta property="og:description" content="رئیس اتحادیه الکترونیک شهرستان فردیس گفت: بیش از 30 واحد صنفی رسته موبایل با تجهیزات و امکانات به دنبال اقدامات تخریب‌گرانه آشوبگران در این شهرستان از بین رفت."/>
  </head>
  <body>
    <article>
      <h1>تخریب بیش از 30 واحد صنفی موبایل در ناآرامی های فردیس البرز</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <p>رئیس اتحادیه الکترونیک شهرستان فردیس گفت: بیش از 30 واحد صنفی رسته موبایل با تجهیزات و امکانات به دنبال اقدامات تخریب‌گرانه آشوبگران در این شهرستان از بین رفت.</p>
      <p>مهدی فولادی، رئیس اتحادیه الکترونیک شهرستان فردیس در گفت‌وگو با فارس با محکوم‌کردن اقدامات آشوبگران و تخریب اموال عمومی و خصوصی طی چند روز اخیر در فردیس و برخی شهرهای کشور، گفت: بر اثر اقدامات تخریب‌گرانه اغتشاشگران در فردیس، پاساژ موبایل پاسارگاد 100 درصد و بورس موبایل واقع در فلکه اول فردیس بیش از 70 درصد دچار تخریب و خسارت شد.</p>
      <p>رئیس اتحادیه الکترونیک شهرستان فردیس ضمن ابراز تأسف از آسیب‌های وارد شده به کسب‌وکار شهروندان در رسته موبایل‌فروشان فردیس، بیان کرد: به دنبال اقدامات تخریب‌گرانه آشوبگران بیش از 30 واحد صنفی با تجهیزات و امکانات، از بین رفت.</p>
      <p>فولادی با بیان اینکه هنوز میزان خسارت مالی وارده به واحدهای صنفی این دو مجموعه تجاری موبایل مشخص نیست و باید توسط کارشناس رسمی دادگستری برآورد شود، افزود: این اتحادیه در تلاش است تا با همکاری اتاق اصناف، اداره صمت و فرمانداری شهرستان، با تشکیل کارگروهی نسبت به بررسی راهکارهای کمک به کسبه خسارت‌دیده از این حوادث و احیای مجدد این واحدهای صنفی اقدام کند.</p>
    </article>
  </body>
</html>