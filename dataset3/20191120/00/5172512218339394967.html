<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.automarket.ro/stiri/o-noua-amanare-volkswagen-va-decide-pana-la-finalul-anului-daca-va-94851.html"/>
    <meta property="og:site_name" content="Automarket"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="O nouă amânare: Volkswagen va decide până la finalul anului dacă va construi noua sa fabrică în Turcia"/>
    <meta property="og:description" content="Grupul Volkswagen va decide până la finalul anului dacă va construi noua sa fabrică în Turcia, a anunţat producătorul auto german după reuniunea Consiliului de Supervizare. Decizia fusese amânată și în luna octombrie."/>
  </head>
  <body>
    <article>
      <h1>O nouă amânare: Volkswagen va decide până la finalul anului dacă va construi noua sa fabrică în Turcia</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Paul Cosma</a></address>
      <p>Grupul Volkswagen va decide până la finalul anului dacă va construi noua sa fabrică în Turcia, a anunţat producătorul auto german după reuniunea Consiliului de Supervizare. Decizia fusese amânată și în luna octombrie.</p>
      <p>Grupul <a href="https://www.automarket.ro/masini-noi/volkswagen/">Volkswagen</a> a anunțat în această vară că <a href="https://www.automarket.ro/stiri/grupul-volkswagen-in-negocieri-finale-pentru-constructia-unei-uzine-in-92165.html">Turcia reprezintă principala opțiune</a> pentru o nouă uzină auto în estul Europei, iar recent a înființat o subsidiară în această țară.</p>
      <p>Pasul următor era reprezentat de confirmarea oficială că <a href="https://www.automarket.ro/masini-noi/volkswagen/">Volkswagen</a> va produce mașini în Turcia, însă anunțul final a fost amânat pe termen nedeterminat de situația politică din zonă.</p>
      <p>La jumătatea lunii octombrie, Turcia a lansat o operațiune militară în statul vecin Siria, ceea ce a generat critici vehemente din partea Statelor Unite și Uniunii Europene.</p>
      <p>La vremea respectivă, Volkswagen a amânat decizia finală cu privire la construcția unei uzine din Turcia. <b>Grupul susține acum că va decide până la finalul anului dacă va construi noua sa fabrică în Turcia, a anunţat producătorul auto german după reuniunea Consiliului de Supervizare.</b></p>
      <p>Grupul Volkswagen intenționează să investească un miliard de euro într-o uzină în Turcia <a href="https://www.automarket.ro/stiri/detalii-despre-uzina-volkswagen-din-turcia-va-produce-inclusiv-passat-si-93855.html">care să producă mai multe modele</a>, printre care Volkswagen Passat, Skoda Karoq, Skoda Superb și Seat Ateca. Uzina ar urma să înceapă producția în 2022, iar producția totală este estimată la circa 300.000 de unități pe an.</p>
      <p>Via <a href="https://www.agerpres.ro/economic-extern/2019/11/19/volkswagen-va-decide-pana-la-finalul-anului-daca-va-construi-noua-sa-fabrica-in-turcia--405694">Agerpres</a></p>
    </article>
  </body>
</html>