<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=199967"/>
    <meta property="og:site_name" content="মানবজমিন"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="‘যারা অতিরিক্ত দামে পিয়াজ, লবণ বিক্রি করে তারা মানবতার শত্রু’"/>
    <meta property="og:description" content="নির্ধারিত দামের চেয়ে বেশি দামে পিয়াজ বিক্রি করলে ব্যবসায়ীদের বিরুদ্ধে ব্যবস্থা নেয়া হবে বলে হুঁশিয়ারি দিয়ে সিলেট সিটি করপোরেশনের মেয়র আরিফুল হক চৌধুরী বলেছেন, যারা অতিরিক্ত দামে পিয়াজ, লবণসহ নিত্যপ্রয়োজনীয় পণ্য বিক্রি করে তারা মানবতার শত্রু। তিনি বলেন, চড়া দামে নয়, নির্ধারিত দামেই পিয়াজ বিক্রি করতে হবে। অন্যতায় তাদের বিরুদ্ধে জরিমানাসহ কঠোর ব্যবস্থা গ্রহণ করা হবে। গতকাল সকালে নগরীর বন্দরবাজার, লালবাজার ও ব্রক্ষময়ী বাজার পরিদর্শনকালে মেয়র আরিফুল হক চৌধুরী ব্যবসায়ীদের উদ্দেশ্যে এমন হুঁশিয়ারি দেন। এ সময় ব্রক্ষময়ী বাজারের ৩টি মুদি দোকানে অতিরিক্ত মূল্যে পিয়াজ বিক্রি করার অপরাধে ৪০ হাজার টাকা জরিমানা করা হয়। জরিমানাকৃত ব্যবসা প্রতিষ্ঠানগুলো হলো ইনসাফ গ্রোসারি ১০ হাজার, এসএম ট্রেডার্স ২০ হাজার ও আনিস মিয়া স্টোর ১০ হাজার টাকা। পরে মেয়র উপস্থিত সাংবাদিকদের জানান, নিত্যপণ্যের বাজার স্বাভাবিক রাখতে সিটি করপোরেশনের পক্ষ থেকে সব ধরনের ব্যবস্থা নেয়া হয়েছে। সিসিকের প্রধান রাজস্ব কর্মকর্তা মো. জসীম উদ্দিনসহ অন্যান্য কর্মকর্তাদের নিয়ে প্রতিদিন বাজার মনিটরিংয়ের ব্যবস্থা করা হয়েছে। তারা প্রতিদিন নগরীর বিভিন্ন বাজার মনিটরিং করবেন।…"/>
  </head>
  <body>
    <article>
      <h1>‘যারা অতিরিক্ত দামে পিয়াজ, লবণ বিক্রি করে তারা মানবতার শত্রু’</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">স্টাফ রিপোর্টার, সিলেট থেকে</a></address>
      <p>নির্ধারিত দামের চেয়ে বেশি দামে পিয়াজ বিক্রি করলে ব্যবসায়ীদের বিরুদ্ধে ব্যবস্থা নেয়া হবে বলে হুঁশিয়ারি দিয়ে সিলেট সিটি করপোরেশনের মেয়র আরিফুল হক চৌধুরী বলেছেন, যারা অতিরিক্ত দামে পিয়াজ, লবণসহ নিত্যপ্রয়োজনীয় পণ্য বিক্রি করে তারা মানবতার শত্রু। তিনি বলেন, চড়া দামে নয়, নির্ধারিত দামেই পিয়াজ বিক্রি করতে হবে। অন্যতায় তাদের বিরুদ্ধে জরিমানাসহ কঠোর ব্যবস্থা গ্রহণ করা হবে। গতকাল সকালে নগরীর বন্দরবাজার, লালবাজার ও ব্রক্ষময়ী বাজার পরিদর্শনকালে মেয়র আরিফুল হক চৌধুরী ব্যবসায়ীদের উদ্দেশ্যে এমন হুঁশিয়ারি দেন। এ সময় ব্রক্ষময়ী বাজারের ৩টি মুদি দোকানে অতিরিক্ত মূল্যে পিয়াজ বিক্রি করার অপরাধে ৪০ হাজার টাকা জরিমানা করা হয়। জরিমানাকৃত ব্যবসা প্রতিষ্ঠানগুলো হলো ইনসাফ গ্রোসারি ১০ হাজার, এসএম ট্রেডার্স ২০ হাজার ও আনিস মিয়া স্টোর ১০ হাজার টাকা। পরে মেয়র উপস্থিত সাংবাদিকদের জানান, নিত্যপণ্যের বাজার স্বাভাবিক রাখতে সিটি করপোরেশনের পক্ষ থেকে সব ধরনের ব্যবস্থা নেয়া হয়েছে। সিসিকের প্রধান রাজস্ব কর্মকর্তা মো. জসীম উদ্দিনসহ অন্যান্য কর্মকর্তাদের নিয়ে প্রতিদিন বাজার মনিটরিংয়ের ব্যবস্থা করা হয়েছে।</p>
      <p>তারা প্রতিদিন নগরীর বিভিন্ন বাজার মনিটরিং করবেন। তিনি বলেন, কোনো পাইকারি ব্যবসায়ী পিয়াজসহ নিত্যপ্রয়োজনীয় পণ্য মজুত করে রাখলে তার বিরুদ্ধে আইনি ব্যবস্থা এবং প্রয়োজনে তাদের ব্যবসা প্রতিষ্ঠান সিলগালা করা হবে বলেও হুঁশিয়ারি করেন। এর আগে মেয়র নগরীর লালবাজারে বিভিন্ন মাংসের দোকান পরিদর্শন করেন। এ সময় পচা ও বাসি মাংস মজুত করে রাখায় অন্তত দুটি মাংসের দোকানের মাংস জব্দ করেন তিনি। পরে নগর ভবনে জব্দকৃত প্রায় দুই মণ মাংস প্রকাশ্যে নিলামে বিক্রি করা হয়। এ ছাড়া অন্তত ১ কেজি পচা ও বাসি মাংস মাটিতে পুঁতে ফেলা হয়। অভিযানে সিসিকের নির্বাহী প্রকৌশলী আলী আকবর, লাইসেন্স কর্মকর্তা মো. জাহাঙ্গীরসহ সিসিকের অন্যান্য কর্মকর্তারা উপস্থিত ছিলেন।  </p>
      <p>এই বিভাগের সর্বাধিক পঠিত</p>
    </article>
  </body>
</html>