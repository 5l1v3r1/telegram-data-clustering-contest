<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.livetennis.it/post/321891/davis-cup-finals-rafael-nadal-un-minimo-errore-puo-avere-conseguenze-importanti/"/>
    <meta property="og:site_name" content="Live Tennis"/>
    <meta property="article:published_time" content="2019-11-20T00:44:00+00:00"/>
    <meta property="og:title" content="Davis Cup Finals, Rafael Nadal: “Un minimo errore può avere conseguenze importanti”"/>
    <meta property="og:description" content="Rafael Nadal ha bagnato il suo esordio nella “nuova” Coppa Davis con un successo in due parziali su Karen Khachanov: con questa vittoria, il nativo di Manacor ha consentito alla Spagna di pareggiare i conti sull’1-1 contro la Russia, passata inizialmente in vantaggio grazie alla vittoria di Andrey Rublev su Roberto Bautista Agut al tiebreak […]"/>
  </head>
  <body>
    <article>
      <h6 class="kicker">Davis Cup 2019 </h6>
      <h1>Davis Cup Finals, Rafael Nadal: “Un minimo errore può avere conseguenze importanti”</h1>
      <address>
        <time datetime="2019-11-20T00:44:00+00:00">20 Nov 2019, 00:44</time>
      </address>
      <p><b>Rafael Nadal</b> ha bagnato il suo esordio nella “nuova”<b> Coppa Davis</b> con un successo in due parziali su <b>Karen Khachanov</b>: con questa vittoria, il nativo di Manacor ha consentito alla <b>Spagna</b> di pareggiare i conti sull’1-1 contro la <b>Russia</b>, passata inizialmente in vantaggio grazie alla vittoria di <i>Andrey Rublev</i> su<i> Roberto Bautista Agut</i> al tiebreak del terzo set (concluso con il roboante punteggio di 7-0). A pochi minuti dal termine del suo incontro, al quale hanno assistito anche <i>Neymar</i>, <i>Jordi Alba</i> e, soprattutto,<i> Gerard Piquè</i>, il numero uno del ranking mondiale è intervenuto in conferenza stampa: “<i>Non posso prevedere il futuro, ma la cosa migliore è vincere le partite ed avanzare in qualsiasi torneo giocato. Vedremo come andranno i prossimi impegni, la preparazione non è stata delle migliori perché mi sono allenato solo due giorni e le condizioni qui a Madrid sono decisamente diverse rispetto a quelle di Londra</i>“.</p>
      <p>“<i>Il nuovo format rende le cose molto difficili e complicate: la Francia, ad esempio, ha sofferto tantissimo contro il Giappone, ha perso un singolo e ha rischiato nel doppio decisivo; un minimo errore può avere conseguenze importanti. L’atmosfera sul Centrale è stata incredibile. Sappiamo che non si può fallire alcuna partita per non compromettere il passaggio del turno: mancano quindici minuti all’una del mattino ed è appena iniziato il doppio che determinerà il nostro futuro nella competizione, sicuramente non è un fattore positivo né per noi né per chi ci guarda. Tra una cosa e l’altra, rischiamo di arrivare in albergo alle quattro del mattino”</i>.</p>
      <p>
        <i>
          <b>Da Madrid, l’inviato Lorenzo Carini</b>
        </i>
      </p>
    </article>
  </body>
</html>