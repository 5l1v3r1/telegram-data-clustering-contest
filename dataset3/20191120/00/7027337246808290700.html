<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699302/%D8%A2%D8%A8-%D9%85%D9%86%D8%B7%D9%82%D9%87%E2%80%8C%D8%A7%DB%8C-%D8%A7%D8%B3%D8%AA%D8%A7%D9%86-%D8%AA%D9%87%D8%B1%D8%A7%D9%86-%D8%A7%D9%81%D8%B2%D8%A7%DB%8C%D8%B4-136-%D8%AF%D8%B1%D8%B5%D8%AF%DB%8C-%D9%85%DB%8C%D8%B2%D8%A7%D9%86-%D8%A8%D8%A7%D8%B1%D9%86%D8%AF%DA%AF%DB%8C-%D9%87%D8%A7-%D9%86%D8%B3%D8%A8%D8%AA-%D8%A8%D9%87-%D8%B3%D8%A7%D9%84-%DA%AF%D8%B0%D8%B4%D8%AA%D9%87"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="آب منطقه‌ای استان تهران: افزایش 136 درصدی میزان بارندگی ها نسبت به سال گذشته"/>
    <meta property="og:description" content="معاون آب منطقه‌ای استان تهران از ذخیره ۷۵۸ میلیون مترمکعبی سدهای پنجگانه حاشیه تهران خبر داد و گفت: تاکنون میزان بارندگی ها نسبت به سال گذشته ۱۳۶ درصد افزایش داشته است."/>
  </head>
  <body>
    <article>
      <h1>آب منطقه‌ای استان تهران: افزایش 136 درصدی میزان بارندگی ها نسبت به سال گذشته</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/29/1038981_562.jpg"/>
      </figure>
      <p>معاون آب منطقه‌ای استان تهران از ذخیره ۷۵۸ میلیون مترمکعبی سدهای پنجگانه حاشیه تهران خبر داد و گفت: تاکنون میزان بارندگی ها نسبت به سال گذشته ۱۳۶ درصد افزایش داشته است.</p>
      <p>احمد علی قربانیان معاون حفاظت و بهره برداری شرکت آب منطقه‌ای استان تهران در گفت‌وگو با فارس درباره جدیدترین وضعیت سدهای پنجگانه تهران اظهار کرد: تا کنون ذخیره آب در مخازن ۷۵۸ میلیون متر مکعب بوده که نسبت به سال گذشته ۲۰۷ میلیون افزایش داشته است.</p>
      <p>وی در ادامه افزود: سال آبی جاری از اول مهرماه آغاز و تا امروز میزان بارندگی‌ها ۹۵ میلیمتر بوده که متوسط بلند مدت ۰/۴۰ میلیمتر است که نسبت به سال گذشته ۱۵ درصد افزایش و در دراز مدت ۱۳۶درصد افزایش داشته است.</p>
      <p>معاون آب منطقه‌ای استان تهران با اشاره به مدیریت مخازن در سال گذشته و مهار سیلاب‌ها بیان داشت: این اقدام در سال جاری نیز انجام می شود که تا کنون سد‌های امیرکبیر ۱۲۵، لتیان ۴۴، لار ۹۵، طالقان ۲۷۵ و ماملو ۲۱۸ میلیون مترمکعب در مخازن خود ذخیره آب دارند.</p>
      <p>قربانیان به مجموع ۷۵۸ میلیون مترمکعبی ذخایر سدها اشاره و مطرح کرد: ذخیره آب در مدت مشابه سال گذشته ۵۵۱ میلیون مترمکعب بوده که نسبت به سال قبل ۲۰۷ میلیون مترمکعب بیشتر است همچنین میزان نرمال مخازن در آبان‌ماه ۷۰۹ میلیون مترمکعب باید باشد.</p>
      <p>وی درباره دبی ورودی و خروجی سدها اعلام کرد: به جهت ایجاد آمادگی و جلوگیری از سیلاب‌های آخر سال دبی خروجی از دبی ورودی بیشتر بوده که در حال حاضر دبی ورودی سدهای امیرکبیر، لتیان، لار، ماملو به ترتیب ۴ ، ۷.۳ ، ۴.۲۷ ، ۲.۶ ، ۵.۳۸ مترمکعب در ثانیه و دبی خروجی ۹، ۱۰.۲ ، ۱۷.۶۵ ، ۷.۴۵ ، ۸.۷۳ متر مکعب در ثانیه است.</p>
      <p>معاون آب منطقه‌ای استان تهران سرریزهای سد لتیان، امیرکبیر و ماملو منتهی به رودخانه های پایین دست دانست و گفت: سعی می‌کنیم حجم مخزن را خالی نگه داریم تا بتوانیم دبی پیک را مهار کرده و آن‌را عبور ندهیم، سد لار به علت فرار آب به ۵۰ درصد حجم مخزن نرسیده و سرریز سد طالقان وارد حوزه قزل اوزن می‌شود که خیلی دغدغه خسارت وجود ندارد.</p>
      <p>قربانیان درباره شرایط فعلی سدها خاطرنشان کرد: برودت هوا بگونه‌ای است که سیلاب نداریم همچنین ذخیره‌‌های بارشی در ارتفاعات بصورت برف بوده که نگران کننده نیست.</p>
    </article>
  </body>
</html>