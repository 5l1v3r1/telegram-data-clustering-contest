<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3774147,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="פייסבוק משיקה את Whale - אפליקציית ממים ניסיונית"/>
    <meta property="og:description" content="הרשת החברתית השיקה אפליקציה שמטרתה יצירת ממים, אותם המשתמשים אוהבים לשתף בפיד; מאז ההצלחה של טיקטוק בעולם, בפייסבוק מנסים בכל עת למצוא שירותים שיסייעו לה להתחרות בשחקנית החדשה מסין"/>
  </head>
  <body>
    <article>
      <h1>פייסבוק משיקה את Whale - אפליקציית ממים ניסיונית</h1>
      <h2>הרשת החברתית השיקה אפליקציה שמטרתה יצירת ממים, אותם המשתמשים אוהבים לשתף בפיד; מאז ההצלחה של טיקטוק בעולם, בפייסבוק מנסים בכל עת למצוא שירותים שיסייעו לה להתחרות בשחקנית החדשה מסין</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">שירות כלכליסט</a></address>
      <p>בשקט רב השיקה פייסבוק בשבוע שעבר אפליקציה חדשה לאייפון ליצירת ממים הנקראת Whale. האפליקציה זמינה בינתיים להורדה רק בחנות האפסטור הקנדית, שם נטען כי היא יכולה לשמש לעריכת התמונות הפרטיות שלכם מהמכשיר, או כאלה ממאגר תמונות. בהמשך היא מאפשרת לשתף את היצירות שלכם בפלטפורמות חברתיות כגון אינסטגרם ומסנג'ר.</p>
      <p>האפליקציה פותחה על ידי צוות ניסויי המוצרים החדשים של פייסבוק (NPE), אשר הוקם מוקדם יותר השנה במטרה לפתח אפליקציות ניסיוניות לרשת החברתית. בזמנו, אמרה פייסבוק כי היא משתמשת בשם מותג אחר בכדי לנהל ביתר קלות את האפליקציות שלה, שיכולות להשתנות במהירות או אפילו להיות מבוטלות במידה והחברה מוצאת שאנשים לא עושים בהן שימוש. NPE אחראית על עוד שתי אפליקציות הקרויות Bump ו-Aux. דובר מטעם פייסבוק אמר לאתר Information שהאפליקציות מיועדות לעזור לחברה לגלות עוד פיצ'רים ושירותים שאנשים יכולים לאהוב.</p>
      <figure>
        <img src="https://images1.calcalist.co.il/PicServer3/2019/11/20/948680/24_l.jpg"/>
        <figcaption>פייסבוק Whale</figcaption>
      </figure>
      <p>הניסיונות החדשים של פייסבוק עם אפליקציות מגיעים במקביל לעלייתה המטאורית של טיקטוק, פלטפורמת רשת חברתית מבוססת וידאו, ושפופולרית מאוד בקרב משתמשים צעירים. במהלך השנתיים וחצי האחרונות אחרי שהושקה מחוץ לסין, טיקטוק הפכה למקור ממים פופולרי, אלה הופצו אחר כך דרך רשתות חברתיות אחרות. מתחילת השנה ועד עכשיו, לאפליקציה, מבית היוצר של ByteDance נוספו יותר מ-500 מיליון משתמשים, ובקרוב יהיו לה מיליארד וחצי משתמשים. עם זאת, החודש היו סימנים כי הצמיחה שלה מאיטה.</p>
      <p>עלייתה של טיקטוק לוותה בלא מעט ביקורת. מארק צוקרברג העלה חששות לגבי מדיניות הצנזורה שהפעילה האפליקציה לגבי ביקורות המופנות כלפי הממשל הסיני. בנוסף המחוקקים בארצות הברית חוקרים את קשריו של בעלי ByteDance עם ממשלת סין. Whale מצטרפת לרשימה ארוכה של אפליקציות ניסיוניות שהושקו או נרכשו על ידי פייסבוק במהלך השנים, ביניהן Moments; Notify; lifestage; Poke; Slingshot; Tbh; Moves and Hello. בהתחשב ברקורד של פייסבוק לא היינו ממליצים להיקשר יותר מדי לאפליקציה הזאת.</p>
    </article>
  </body>
</html>