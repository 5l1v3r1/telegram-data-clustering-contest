<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774135,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="נתניהו לגנץ: &quot;תשתחרר מהווטו של יאיר לפיד, בוא לאחדות&quot;"/>
    <meta property="og:description" content="רה&quot;מ חזר על קריאתו לממשלת אחדות עם בלוק הימין: &quot;מוכן לשבת עם גנץ בעוד חמש דקות&quot;; בצהריים הודיע יו&quot;ר ישראל ביתנו אביגדור ליברמן במסיבת עיתונאים: &quot;היינו קרובים לאחדות, אך הוויכוח אישי. הציעו לי רוטציה, אבל לא מוכרים עקרונות עבור כיסאות&quot;"/>
  </head>
  <body>
    <article>
      <h1>נתניהו לגנץ: "תשתחרר מהווטו של יאיר לפיד, בוא לאחדות"</h1>
      <h2>רה"מ חזר על קריאתו לממשלת אחדות עם בלוק הימין: "מוכן לשבת עם גנץ בעוד חמש דקות"; בצהריים הודיע יו"ר ישראל ביתנו אביגדור ליברמן במסיבת עיתונאים: "היינו קרובים לאחדות, אך הוויכוח אישי. הציעו לי רוטציה, אבל לא מוכרים עקרונות עבור כיסאות"</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">ynet</a></address>
      <p>בעקבות הצהרתו של אביגדור ליברמן בצהריים, שבה טען כי "גנץ ונתניהו אשמים, בדרך הבטוחה לבחירות נוספות", כינס ראש הממשלה בנימין נתניהו את חברי בלוק הימין וקרא לו לסכם על ממשלת אחדות. "אני קורא לך גנץ: תשתחרר מהווטו של לפיד, מה הוא מהלך קסמים עליך? תעשה את הדבר הנכון, בוא לממשלת אחדות".</p>
      <p>נתניהו הוסיף: "צריך לצאת מהקיבעון הזה. הפערים הם לא פערים גדולים. לא ראיתי שנושאי דת ומדינה הטרידו את לפיד שניסה לשדל אותם (את החרדים, מ"א) לבוא. בני גנץ, אני מוכן לשבת איתך בעוד חמש דקות בדיוק. תהיה גם אתה מוכן".</p>
      <p> </p>
      <figure>
        <img src="https://images1.calcalist.co.il/PicServer3/2019/05/30/909813/10_l.jpg"/>
        <figcaption>אביגדור ליברמן <br/>צילום: צילום מסך</figcaption>
      </figure>
      <p>"כרגע אנחנו ניצבים מול שני אתגרים, ביטחוני וכלכלי ולכן אין שום אופציה אחרת חוץ ממשלת אחדות. וכשאני שואל למה לא הקמנו ממשלת אחדות ליברלית, אז גם פה הדברים ברורים. לצערי נתניהו פשוט משעבד את כל תנועת הליכוד לטובת המפלגות החרדיות.</p>
      <p>"אם אתם שואלים אותי מי אשם במצב – אלה שתי המפלגות ביחד. גם כחול לבן וגם ליכוד. היה משחק האשמות מצד שני הצדדים אבל בסופו של דבר זה היה משחק האשמות. בלי נכונות באמת לקבל החלטות קשות דרמטיות. גם נתניהו, שבכל דרך ניסה למשוך ולשמור על הגוש החרדי, וגם גנץ, שמעולם לא קיבל את מתווה הנשיא. חלק גדול מהזמן כחול לבן שיחקה משחק כפול ושמרה על ערוצים פתוחים למפלגות חרדיות והציעו להן הצעות. לכן מבחינתי שניהם אשמים.</p>
      <p> </p>
      <p>"היה ברור שלא נלך לא לקואליציה שנתמכת בצורה ישירה או עקיפה על ידי הרשימה המשותפת. שמרנו על ערפל קרב על מנת ליצור מנוף לחץ על נתניהו. לצערי גם זה לא עזר. מה צריך לעשות? להערכתי יש שני דברים קריטיים. כל המפלגות הציוניות צריכות להתחייב לאמנה משותפת בנושא דת ומדינה. אי אפשר שהחרדים ישחקו בין שני המפלגות הגדולות.</p>
      <p> </p>
      <p> </p>
      <figure>
        <img src="https://images1.calcalist.co.il/PicServer3/2019/07/14/920347/1NL.jpg"/>
        <figcaption>בנימין נתניהו <br/>צילום: AFP</figcaption>
      </figure>
      <p>  </p>
      <p>"הדבר השני לגבי יציבות שלטונית: זה לא סוד אני חסיד גדול של בחירה ישירה, אמרתי שלצערי אי אפשר לשנות כלל משחק תוך כדי משחק וזה לא רלוונטי לבחירות הקרובות. אבל צריך לעשות דיון משמעותי".</p>
      <p> </p>
      <p>"מה מטריד אותנו, למה נטפלנו למושג הזה ממשלת אחדות? כשגפני פותח את ישיבת ועדת הכספים ומשבח את אחמד טיבי, ואחמד טיבי שר שיר הלל לגפני, על שיתוף הפעולה הזה אנחנו מדברים. זה שיתוף פעולה בין ח"כים ערבים לחרדים. זו קואליציה אנטי ציונית שמשחקת בין שני הגושים. הרשימה הערבית היא גיס חמישי, ולצערי גם המפלגות החרדיות הופכות להיות אנטי ציוניות". </p>
      <p> </p>
      <p>אמש <a href="https://www.calcalist.co.il/local/articles/0,7340,L-3774086,00.html">נכשלה הפגישה</a> בין ראש הממשלה בנימין נתניהו לבין יו"ר כחול לבן בני גנץ, ובתחילת השבוע אמר ליברמן כי אם לא יהיו הסכמות עד יום רביעי בצהריים, כל האופציות פתוחות בפניו, ו"כל אחד לנפשו".</p>
      <p>אם עד חצות היום לא תוקם ממשלה, תיכנס ישראל לראשונה בתולדותיה לתקופה בת 21 יום שבה כל אחד מחברי הכנסת יוכל לקבל את המנדט להרכבת ממשלה. בסיומה, תיתכן מערכת בחירות שלישית בתוך פחות משנה.</p>
      <figure>
        <img src="https://images1.calcalist.co.il/PicServer3/2016/11/22/666947/1_l.jpg"/>
        <figcaption>משה גפני <br/>צילום: אלכס קולומויסקי</figcaption>
      </figure>
      <h3>"ליברמן צריך לעזוב את המערכת הפוליטית"</h3>
      <p>הפלונטר הפוליטי: תגובות חריפות במערכת הפוליטית למסיבת העיתונאים של יו"ר ישראל ביתנו אביגדור ליברמן, שבה הוריד מסדר היום כל אפשרות לממשלה צרה – מימין או משמאל – ובעיקר תקף במילים בוטות את ראשי המפלגות החרדיות, הדתיות והערביות. משה גפני (יהדות התורה) תקף בחריפות: "ליברמן צריך לעזוב את המערכת הפוליטית. אנחנו לא זוכרים אנטישמיות כזאת בכנסת ישראל. במדינה אחרת האיש היה הולך לכלא. מה הוא רוצה מילדים חרדים? מה הוא רוצה מלימוד תורה בכלל? הוא מחפש תירוץ איך הוא יוצא מהברוך שהוא הכניס את מדינת ישראל. לאיש הזה אסור להיות במערכת הפוליטית בישראל. האיש המושחת הזה, איך הוא לא מתבייש? מי אתה בכלל? אפס". ח"כ איציק כהן (ש"ס) תקף במליאת הכנסת את יו"ר ישראל ביתנו: "אתה חצוף, אתה אפס, צא לנו מהחיים".</p>
      <p>ח"כ יעקב אשר (יהדות התורה) אמר במשדר המיוחד מאולפן ynet: "אני רוצה למחות על הנאום הקרוב לפשיסטי, קרוב לאנטישמי, אולי הכי גדול שהיה במסדרונות הכנסת בתקופה האחרונה".</p>
      <p>ח"כ אשר הוסיף כי ליברמן "רוצה את הראש של נתניהו. בשביל זה הוא פיזר אותנו פעם אחת ועזב את הממשלה כביכול על נושא ביטחון. אין לו שום הנאה מלהיות שר ביטחון. הוא כבר היה שר ביטחון, כבר היה שר חוץ, הוא בן אדם מגלומן שעומד ומטלטל מדינה שלמה בפעם השלישית ועומד כאילו הוא המבוגר האחראי שאכפת לו. הוא מתיר דמם של ציבורים ענקיים במדינת ישראל".</p>
      <figure>
        <img src="https://images1.calcalist.co.il/PicServer3/2019/02/06/882911/YE2133456_l.jpg"/>
        <figcaption>יעקב ליצמן שר הבריאות <br/>צילום: אלכס קולומויסקי</figcaption>
      </figure>
      <p>יו”ר יהדות התורה עקב ליצמן אמר בפתח הישיבה כי "היינו עדים היום למופע אימים מביש ומכוער שהנפיק ליברמן רצוף בשקרים, מלא בורות ושנאה, שלא היתה מביישת את גדולי שונאי הדת ומסורת ישראל מכל הזמנים. לצערי ניתן לומר שהאנטישמיות התגלתה היום מחדש. בימים שבהם נשיא המדינה קורא לסובלנות והימנעות מפסילת ציבורים, אנו רואים היום בכנסת מפלצת של שנאה תהומית שאינה מתקבלת על הדעת וההיגיון".</p>
      <p>ליצמן הוסיף: "לפני שישמיץ את החרדים בפעילות נגד המדינה, שיעשה חשבון נפש עם עצמו איך שיתף פעולה איתנו לאורך השנים, השיג איתנו תקציבים, התחנן לקולות שלנו ושלח שליחים לרבנים שלנו. אני קורא למנהיגי הציבור בישראל לקחת אחריות לפני שנגיע למצב בו חרדים ייפגעו כתוצאה מההסתה הקשה והמכוערת של ליברמן".</p>
      <p>ח"כ אורי מקלב הוסיף בישיבת הסיעה: "הציבור החרדי עומד למרמס בכל רחבי הארץ בעקבות ההסתה הפרועה של ליברמן. ישראל ביתנו היא מפלגה מושחתת שחבריה נמצאים בהליכים משפטיים ומדברים על הציבור החרדי מבלי להביט במראה על עצמם".</p>
      <p>השר בצלאל סמוטריץ' (הבית היהודי) הגיב: "ליברמן היה ונשאר ספינולוג שעסוק אך ורק בעצמו. האיש שלא בנה בית אחד, לא נטע עץ אחד, ולא סלל כביש אחד ב-30 שנותיו בפוליטיקה הישראלית - יורה לכל עבר, מטיף מוסר לכולם, וגורר את מדינת ישראל למערכת בחירות שלישית רעה ומיותרת. תופעה פסיכולוגית שעוד רבות ילמד וייכתב עליה".</p>
      <p>במסיבת העיתונאים בצהריים אמר ליברמן: "אנחנו לא נצטרף לא לממשלה צרה ולא לממשלת מיעוט. ממשלה מהסוג הזה לא תוכל לתפקד. כל מה שאנחנו רואים זה דרך בטוחה לבחירות נוספות. לצערי נתניהו פשוט משעבד את כל תנועת הליכוד לטובת המפלגות החרדיות. חלק גדול מהזמן גם כחול לבן שיחקה משחק כפול ושמרה על ערוצים פתוחים למפלגות חרדיות והציעה להן הצעות. לכן מבחינתי שניהם אשמים".</p>
      <p>ליברמן הוסיף: "מה מטריד אותנו, למה נטפלנו למושג הזה ממשלת אחדות? כשגפני פותח את ישיבת ועדת הכספים ומשבח את אחמד טיבי, ואחמד טיבי שר שיר הלל לגפני, על שיתוף הפעולה הזה אנחנו מדברים. זה שיתוף פעולה בין ח"כים ערבים לחרדים. זו קואליציה אנטי ציונית שמשחקת בין שני הגושים. הרשימה הערבית היא גיס חמישי, ולצערי גם המפלגות החרדיות הופכות להיות אנטי ציוניות".</p>
      <figure>
        <img src="https://images1.calcalist.co.il/PicServer3/2019/10/14/940534/YE2543263_l.jpg"/>
        <figcaption>בצלאל סמוטריץ' <br/>צילום: אבי מועלם</figcaption>
      </figure>
      <p>יו"ר ישראל ביתנו טען ש"אני לא יודע להסביר לחמשת אלפים חיילים שמשרתים בצה"ל למה הם לא מספיק יהודים כדי להילחם ולמות למען ישראל ולמה הם לא מספיק יהודים להתחתן בישראל, נולדים להם ילדים והם לא רשומים כיהודים והם אלה שמשרתים בצבא ועושים מילואים ומשלמים מיסים. יש פה כדור שלג שחייבים לעצור.</p>
      <p>"הייתה בשנים האחרונות פגיעה קשה בסטטוס קוו הדתי. זה לא רק מרכולים בשבת - עד (שנת) 94 כל רב עירוני יכול לגייר, מאז זה בוטל. עד לרפי פרץ (שהיה הרב הצבאי הראשי) הגיור הצבאי היה עצמאי והוא הכפיף לרבנות הראשית. אז כל הזמן יש פה נסיגה.</p>
      <p>"לצערי גם הציבור החרדי הופך יותר לאנטי ציוני. נדהמתי לראות אתמול את נאומו של הרבי מסאטמר, גם אותם עשרות אלפים שהגיעו, וכל מה שעובר פה זה דברים לא סבירים בעליל".</p>
      <p>אמש נכשלה הפגישה בין ראש הממשלה בנימין נתניהו לבין יו"ר כחול לבן בני גנץ, ובתחילת השבוע אמר ליברמן כי אם לא יהיו הסכמות עד יום רביעי בצהריים, כל האופציות פתוחות בפניו, ו"כל אחד לנפשו". אם עד חצות לא תוקם ממשלה, תיכנס ישראל לראשונה בתולדותיה לתקופה בת 21 יום שבה כל אחד מחברי הכנסת יוכל לקבל את המנדט להרכבת ממשלה. בסיומה, תיתכן מערכת בחירות שלישית בתוך פחות משנה.</p>
    </article>
  </body>
</html>