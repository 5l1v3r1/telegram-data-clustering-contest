<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/sport/articles/0,7340,L-3774118,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="פוצ'טינו אאוט, מוריניו אין; בטוטנהאם הולך להיות מעניין"/>
    <meta property="og:description" content="מאוריסיו פוצ'טינו פוטר מטוטנהאם, ז'וזה מוריניו הגיע במקומו. צפון לונדון - המקום הכי מעניין בפרמיירליג?"/>
  </head>
  <body>
    <article>
      <h1>פוצ'טינו אאוט, מוריניו אין; בטוטנהאם הולך להיות מעניין</h1>
      <h2>מאוריסיו פוצ'טינו פוטר מטוטנהאם, ז'וזה מוריניו הגיע במקומו. צפון לונדון - המקום הכי מעניין בפרמיירליג?</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">אוריאל דסקל</a></address>
      <p>אלו היו שעות מאוד עסוקות בצפון לונדון כשמאוריסיו פוצ'טינו, המאמן המוצלח ביותר של טוטנהאם בחמישים השנים האחרונות פוטר ובמקומו הגיע אחד מהמאמנים המוצלחים ביותר בעשור האחרון, ז'וזה מוריניו. "הוא עזר למועדון להכות הרבה מעל המשקל שלו במשך שנים" כתב גארי לינקר על פוצ'טינו בטוויטר. "מזל טוב בלמצוא לו מחליף טוב ממנו - זה לא הולך לקרות".</p>
      <p>אז האם זה קרה? האם טוטנהאם הביאה את הבנאדם הנכון למקום הנכון בזמן הנכון בצורת מוריניו? זו תהיה אחת מהשאלות הגדולות ביותר בפרמיירליג בשנה וחצי הקרובות.</p>
      <figure>
        <img src="https://images1.calcalist.co.il/PicServer3/2018/10/15/852672/EPA_07074371072950_l.jpg"/>
        <figcaption>מאוריסיו פוצ'טינו <br/>צילום: אי פי איי</figcaption>
      </figure>
      <h3>אם היה מנכ"ל, לא היה מפוטר</h3>
      <p>ב-202 משחקיו של פוצ'טינו בפרמיירליג כמאמן טוטנהאם רק מנצ'סטר סיטי, ליברפול וצ'לסי השיגו יותר נקודות. הוא סייע לקבוצה להפוך לחברת קבע בליגת האלופות והעפיל עימה לגמר ליגת האלופות האחרון - ואם היה נשפט גם לפי הביצועים הכלכליים של הקבוצה בזמן שלו בה, כנראה שאף אחד לא היה יכול לפטר אותו: תחתיו ההכנסות של המועדון הוכפלו, בעוד ששכר השחקנים עלה ב-45% בלבד. המועדון רשם רווחים של 285 מיליון ליש"ט ורשם הוצאה נטו של 74 מיליון ליש"ט על רכש. וכל זה נעשה בזמן שהמועדון עובר לאצטדיון חדש ומניב במיוחד. ואולם, 25 נקודות ב-24 המשחקים האחרונים בפרמיירליג הביאו את דניאל לוי, היו"ר הדומיננטי של המועדון, לפטר את המאמן אחרי שבוע של משא ומתן בו ניסו לשכנע את הארגנטינאי להתפטר. לוי ישלם לפוצ'טינו ולצוותו פיצויים של כ-12 מיליון ליש"ט. "זו היתה ההחלטה היחידה שעשתה הגיון" לפי מקור בטוטנהאם שדיבר עם The Athletic. "הקבוצה במקום ה-14, בלי ניצחון בחמשת המשחקים האחרונים ובלי ניצחון חוץ בליגה מאז ינואר - השחקנים איבדו בו אמון והקבוצה לקחה רק 25 נקודות ב-24 המשחקים האחרונים.</p>
      <h3>אווירה מתוחה</h3>
      <p>האווירה בטוטנהאם, לפי הדיווחים, מתוחה כבר זמן רב. מערכת היחסים של פוצ' עם לוי מתוחה בגלל שהקבוצה לא שונתה בצורה שהמאמן רצה. מערכת היחסים בין המאמן לשחקניו היתה מתוחה בגלל שהשחקנים "הרגישו שמיכל הדלק שלהם ריק". מספר שחקנים - כגון דני רוז, כריסטיאן אריקסן וצמד הבלמים הבלגי יאן ורטוחן וטובי אלדרווירלד - הכריזו בפומבי שהם רוצים לעזוב. השחקנים החדשים - שהגיעו אחרי שנה ללא רכישות של טוטנהאם (הקבוצה היחידה בהיסטוריה של הפרמיירליג שלא רכשה שחקנים במשך שנה שלמה) עדיין לא השתלבו והנתונים מראים שהקבוצה - שהייתה מפורסמת בזכות האנרגיות האדירות שלה ומשחק הלחץ - פשוט הפסיקה ללחוץ. בנוסף, לפי הדיווחים - המאמן התחיל לתפוס דיסטאנס מהשחקנים ולפי דיווח ב"את'לטיק" "הסיטואציה הפכה לכזו שבה שחקנים אמרו אחד לשני 'אל תסתכל על הבוס'. ברגע שהשחקנים לא מוכנים להסתכל עלייך - אתה גמור כמאמן.</p>
      <h3>טוב לשנתיים. כנראה</h3>
      <p>האם ז'וזה מוריניו יכול להביא תחושה חדשה לקבוצה? מקור בקבוצה אמר לדיילי מירור ש"ההחלטה על מוריניו טובה לשנתיים הבאות". ידוע שמוריניו מתחיל את הדרך שלו בקבוצה בצורה טובה. הוא טוב בלייצר זהות מיידית לקבוצותיו ובלדחוף את השחקנים להוציא את המיטב מעצמם. ואולם, בשנותיו כמאמן השנה השלישית שלו בקבוצה היא בדרך כלל אסון חברתי ומקצועי והמועדון שהוא משאיר אחריו צריך תקופת שיקום מחורבן הגיבוש בחדר ההלבשה. מוריניו הוא מאמן לא פחות דורש ומעמיס מאשר פוצ'טינו. והוא בדרך כלל, בניגוד לפוצ'טינו, לא מסייע לקדם שחקנים צעירים ושחקני אקדמיה - שזה חלק מהאסטרטגיה לטווח הארוך של טוטנהאם, שתרכז הרבה מההכנסות שלה במימון ההלוואות שלקחה לבניית האצטדיון. כאמור, המצב בטוטנהאם יהיה מעניין מאוד בשנים הקרובות אחרי שהמאמן הכי מוצלח שלה מאז ביל ניקולסון עזב. אגב, ז'וזה מוריניו ניצח 13 משחקים נגד טוטנהאם. הוא רשם יותר ניצחונות על טוטנהאם מאשר על כל קבוצה אחרת בקריירה שלו. ולפינה ההיסטורית. פורטוגל היא כנראה מדינת הכדורגל המשמעותית ביותר באירופה. מלבד השחקנים הפורטוגלים שמככבים ברחבי היבשת, מדובר במדינה שמחזיקה בתואר אלופת אירופה, בתואר אליפות ליגת האומות ובתארי אלופת אירופה בכדורגל אולמות ובכדורגל חופים. יותר מזה, המאמנים שלה עושים חיל באנגליה, צרפת ואיטליה, מנהלים ספורטיביים שלה קובעים גורלות בליגות הבכירות והסוכן המשמעותי ביותר בשוק העברות השחקנים הוא פורטוגלי (ז'ורג' מנדס). אפשר גם לומר שמתודת ה-tactical periodization, גישה לניהול ולאימון שמקורה באוניברסיטת פורטו, היא המתודה המועדפת על המאמנים הבכירים בעולם. הגישה המתודולוגית, אינטלקטואלית של הפורטוגלים התחילה עם קאנידידו דה אוליביירה, שאימן בעברו את ספורטינג, פורטו וגם את הנבחרת הפורטוגלית בתחילת המאה ה-20. מה שייחד אותו היה המסלול שלו שכלל קורס אימון בהתאחדות הכדורגל האנגלית. באנגליה הוא גם עבד כמתמחה בארסנל - אצל הרברט צ'אפמן, האיש שהמציא את תפקיד המנג'ר ומהפכן טקטי שהציג לעולם את מערך ה-WM. כשאוליביירה חזר לפורטוגל הוא כתב את הספר técnica e tática (טכניקות וכדורגל) שהיה מעיין מדריך לטקטיקת ה-WM. בפורטוגל התחילו לשחק את השיטה בבתי הספר לכדורגל בזמן שברוב אירופה לא עסקו בטקטיקות כדורגל. אולביירה הפך לדמות המשמעותית ביותר בכדורגל הפורטוגלי (הסופר קאפ נקרא על שמו) אחרי מלחמת העולם השנייה (הוא היה סוכן של בנות הברית והעביר מידע על הגרמנים בפורטוגל). אוליביירה כתב את הספר Evolução táctica no futebol - אבולצית טקטיקת הכדורגל - והוא נהפך לספר משמעותי בלימודי הכדורגל במדינה. ב-1945 הוא הקים את עיתון הספורט החשוב - A Bola. מוריניו הוא כרגע הבן המוצלח ביותר של אותה גישה פורטוגלית לכדורגל שמקורה בצ'אפמן - המאמן הגדול של ארסנל, היריבה הגדולה של טוטנהאם. זו סגירת מעגל מעניינת.</p>
    </article>
  </body>
</html>