<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/marketing/articles/0,7340,L-3774083,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="אחרי שיא הכנסות ברבעון לוקסנבורג מצהיר: &quot;סאני תצמצם משרות&quot;"/>
    <meta property="og:description" content="הכנסות סאני תקשורת, היבואנית הרשמית של סמסונג בארץ, צמחו ב־4.4% לעומת הרבעון המקביל. היו&quot;ר יעקב לוקסנבורג: &quot;התמקדנו בנתח שוק, כעת נשקיע ברווח ונצמצם משרות&quot;"/>
  </head>
  <body>
    <article>
      <h1>אחרי שיא הכנסות ברבעון לוקסנבורג מצהיר: "סאני תצמצם משרות"</h1>
      <h2>הכנסות סאני תקשורת, היבואנית הרשמית של סמסונג בארץ, צמחו ב־4.4% לעומת הרבעון המקביל. היו"ר יעקב לוקסנבורג: "התמקדנו בנתח שוק, כעת נשקיע ברווח ונצמצם משרות"</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">אביאור אבו</a></address>
      <p>סאני תקשורת, היבואנית הרשמית של סמסונג בארץ, <a href="https://www.calcalist.co.il/markets/articles/0,7340,L-3774009,00.html">רשמה ברבעון השלישי</a> הכנסות שיא של 330 מיליון שקל, עלייה של 4.4% לעומת הרבעון המקביל, אז הסתכמו ההכנסות ב־316 מיליון שקל. יו"ר סאני ובעל השליטה בחברה־האם, לפידות קפיטל, יעקב לוקסנבורג, אמר ל"כלכליסט" כי החברה נערכת לצעדי התייעלות: "עד עכשיו השקענו בנתח שוק, ומשהגענו ליעד, נשקיע מאמצים ונשקיע ברווחיות וזאת על ידי התייעלות וקיצוץ בהוצאות ישירות ועקיפות, כולל צמצום משרות עודפות".</p>
      <p> </p>
      <figure>
        <img src="https://images1.calcalist.co.il/PicServer3/2017/11/27/774946/1NL.jpg"/>
        <figcaption>יו”ר סאני תקשורת יעקב לוקסנבורג. "אנחנו החברה הכי זולה בבורסה" <br/>צילום: אוראל כהן</figcaption>
      </figure>
      <p>לוקסנבורג ומנכ”ל סאני תקשורת, משה פרי, נמצאים בדרום קוריאה, שם חתמו על הארכת הסכם ההפצה של סמסונג לחמש שנים נוספות, עד 2024. סאני תקשורת משמשת כמפיץ מורשה של טלפונים סלולריים ואביזרים נלווים מתוצרת סמסונג הקוריאנית ללקוחות שאינם מפעילים סלולריים בישראל. ההסכם הנוכחי עם סמסונג היה אמור להסתיים בסוף 2020. ההסכם, שכלל עד כה מכשירי סלולר, טאבלטים ושעונים חכמים, כולל לראשונה גם יבוא לפטופים. בנוסף, ההסכם כולל פתיחת עשר חנויות חדשות, שתיים בכל שנה, כאשר סמסונג תשתתף בהוצאות ההקמה. ההסכם המקורי בין סאני לסמסונג נחתם עוד בימי שליטתו של אילן בן דב, ב־27 בפברואר 2001. ההסכם האחרון בין הצדדים נחתם ב־2015 ומאז התחדש מדי שנה. זו הפעם הראשונה שההסכם מתחדש לחמש שנים.</p>
      <p>לדברי לוקנסבורג, מצב החברה מעולם לא היה יותר טוב. "אין לנו רכוש קבוע, אין לנו קווי ייצור. זו החברה הכי זולה בבורסה”, הוא אומר, “כשישבנו בפגישות עם אנליסטים תמיד נשאלנו 'מה יהיה בעוד שנה?'. אמרנו להם שלא יעלה על הדעת שגוף כמו סמסונג יגיד לסאני 'תודה רבה, החוזה מסתיים', אלא אם כן התוצאות שאנו מספקים להם לא משביעות רצון. נתח השוק שלנו נע סביב ה־60%, ההשקות מוצלחות. לכן אני לא דואג.</p>
      <p>“כרגע סאני מוכרת 1.3 מיליארד שקל בשנה, ההסכם לחמש שנים אומר 7–8 מיליארד שקל מכירות. סמסונג היא זו שיזמה את חתימת ההסכם, זו הבעת אמון אחרי 22 שנות שיתוף פעולה. הם לא נותנים לאף זכיין בעולם חוזה מעבר לשנה, אנחנו היחידים. זה שקט נפשי למשקיעים. אנחנו אמנם מחויבים להגיע ליעדי מכירות, אבל אנחנו בכיוון הנכון”.</p>
      <p>לסאני 22 סניפים של סמסונג ברחבי הארץ ומעל 600 נקודות מכירה. החברה מעסיקה 254 עובדים. מכשיריה של סמסונג מהווים כ־57% משוק הסלולריים בארץ, כאשר סאני אחראית ל־55% מהמכירות. החברה מדווחת כי היא מוכרת כ־700 אלף מכשירים בשנה, כששאר המכירות מתבצעות על ידי חברות הסלולר וביבוא מקביל בשוק החופשי.</p>
      <p>במהלך אוגוסט נכנסה החברה גם לתחום שירותי הסלולר, כמשווקת של HOT mobile, והציעה לראשונה חבילה בנפח 50 ג'יגה במחיר של 14.90 שקל לחודש שהובילה לטלטלה בשוק וגררה אחריה ירידות מחירים של חלק מהמתחרות.</p>
    </article>
  </body>
</html>