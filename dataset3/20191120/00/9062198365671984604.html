<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3380839/salih-turhan-her-kapiya-gitmekle-mukellefiz"/>
    <meta property="og:site_name" content="Milli Gazete"/>
    <meta property="article:published_time" content="2019-11-20T00:30:00+00:00"/>
    <meta property="og:title" content="Salih Turhan: Her kapıya gitmekle mükellefiz!"/>
    <meta property="og:description" content="İzmir’de ilçe başkanlarına hitap eden AGD Genel Başkanı Salih Turhan, her alanda etkilerini artırmaları gerektiğinin altını çizdi."/>
  </head>
  <body>
    <article>
      <h1>Salih Turhan: Her kapıya gitmekle mükellefiz!</h1>
      <h2>İzmir’de ilçe başkanlarına hitap eden AGD Genel Başkanı Salih Turhan, her alanda etkilerini artırmaları gerektiğinin altını çizdi.</h2>
      <address>
        <time datetime="2019-11-20T00:30:00+00:00">20 Nov 2019, 00:30</time>
      </address>
      <p>İzmir’de ilçe başkanlarına hitap eden AGD Genel Başkanı Salih Turhan, her alanda etkilerini artırmaları gerektiğinin altını çizerek, “Ben tek başınayım demek mazeret değildir. Biz mahalle çalışmamızı yaptığımızda işte o zaman şehrin evliyasına da, eşkıyasına da ulaşabiliriz. Herkesi Milli Görüşçü yapamayız ama her kapıya gitmekle mükellefiz. Bunu unutmayacağız” dedi.</p>
      <p>Anadolu Gençlik Derneği (AGD) İzmir Şubesi, İlçe Başkanları Toplantısı geniş katılımla gerçekleştirildi. Heyecan ve coşkunun hâkim olduğu toplantıda konuşan AGD ve Milli Gençlik Vakfı (MGV) Genel Başkanı Salih Turhan, ilçe başkanlarına önemli tavsiye ve uyarılarda bulundu.</p>
      <h3>DAVARIMIZI SEVDİRME GAYRETİNDEYİZ</h3>
      <p>İlçe başkanlarına hatırlamalarda bulunarak konuşmasına başlayan Turhan, “Mevcut ilçe başkanlarımız mutlaka daha çok çalışır hale gelmeliler. Hiçbir ilçe başkanımız kendini yalnız hissetmesin. Biz 1 kişi de olsak, 10 kişi de olsak, 100 kişi de olsak aynı işi yapacağız. İnsanlarla tanışacağız, hem kendimizi hem de davamızı sevdirmenin gayretinde olacağız. Hazır olanlara da görev vereceğiz. Ben tek başınayım demek mazeret değildir. Tek başımıza oluşumuz bize daha çok insanla tanışma imkânı verecektir” dedi.</p>
      <h3>“ÇALIŞMALARIMIZLA ŞEHİRDE BULUNAN HERKESE ULAŞMIŞ OLACAĞIZ”</h3>
      <p>“İnsan vücudunda hücreler dokuları, dokular organları, organlar sistemleri, sistemler de insanları yani organizmaları oluşturur” diyen Turhan, şöyle devam etti: “Bizim hücre dediğimiz yapılar mahalle teşkilatlarıdır. Mahalle teşkilatlarımız güçlü olursa ilçelerimiz güçlü olur. İlçelerimiz güçlü olursa şubelerimiz güçlü olur. Şubelerimiz güçlü olursa bölgelerimiz güçlü olur. Bölgelerimiz güçlü olursa genel merkezimiz güçlü olur. Tabii, hücrenin çekirdeği vardır. Orada genetik bilgi taşınır. İşte bu çekirdek mahalle temsilcimizdir. Mevcut başkanlarımız mutlaka mahalle atamalarını yapmalıdırlar. Mahalle temsilciliklerimiz tamamlandığında şehirde varlığımız ve etkimiz daha da hissedilir olacaktır. Biz mahalle çalışmamızı yaptığımızda da işte o zaman şehrin evliyasına da, eşkıyasına da ulaşabiliriz. Herkesi Milli Görüşçü yapamayız ama her kapıya gitmekle mükellefiz. Bunu unutmayacağız.”</p>
      <p> </p>
    </article>
  </body>
</html>