<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.automarket.ro/stiri/record-pentru-centrul-logistic-de-la-mioveni-dacia-a-expediat-22-milioane-94849.html"/>
    <meta property="og:site_name" content="Automarket"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Record pentru centrul logistic de la Mioveni: Dacia a expediat 22 milioane m3 de componente auto către 24 de uzine ale Alianței Renault-Nissan"/>
    <meta property="og:description" content="Centrul logistic Dacia de la Mioveni a înregistrat un record la nivelul grupului Renault. Alliance International Logistics Network (AILN) a expediat, până în prezent, 22 de milioane de metri cubi de colecții de piese către 24 de uzine ale Alianței Renault Nissan în lume, după cum a anunțat Dacia."/>
  </head>
  <body>
    <article>
      <h1>Record pentru centrul logistic de la Mioveni: Dacia a expediat 22 milioane m3 de componente auto către 24 de uzine ale Alianței Renault-Nissan</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Paul Cosma</a></address>
      <p>Centrul logistic Dacia de la Mioveni a înregistrat un record la nivelul grupului Renault. Alliance International Logistics Network (AILN) a expediat, până în prezent, 22 de milioane de metri cubi de colecții de piese către 24 de uzine ale Alianței Renault Nissan în lume, după cum a anunțat Dacia.</p>
      <p>Cea mai mare platformă de export a pieselor pentru vehicule din grupul <a href="https://www.automarket.ro/masini-noi/renault/">Renault</a> a fost inaugurată, în 2005, drept Centrul de Export CKD Logan. </p>
      <p>În prezent, centrul logistic de la Mioveni a ajuns la un record de livrări pentru Alianța Renault-Nissan-Mitsubishi. Alliance International Logistics Network (AILN) Mioveni a expediat, în cei 14 ani de activitate, 22 de milioane de metri cubi de colecții de piese (CKD  sau SKD ) către 24 de uzine ale Alianței în lume. </p>
      <p>
        <b>Piesele expediate sunt utilizate la asamblarea vehiculelor din gama Global Access (din care fac parte și modelele <a href="https://www.automarket.ro/masini-noi/dacia/">Dacia</a> produse pe plataforma industrială de la Mioveni) și Nissan.  </b>
      </p>
      <p>AILN gestionează peste 21 000 de componente necesare fabricării vehiculelor Dacia, Renault şi Nissan, în diverse versiuni. Aceste piese sunt livrate de 651 furnizori, dintre care 108 sunt localizați în România. </p>
      <p><b><i>“Platforma logistică AILN este aprovizionată cu componente vehicule de la Uzinele Dacia și de la furnizori din România sau din afara țării. Capacitatea de încărcare a unui trailer este între 6 și 8 vehicule, iar a unui tren, între 224 și 294 de vehicule finite. Mașinile sunt transportate pe cale rutieră, feroviară și maritimă. Cea mai îndepărtată destinație este Noua Caledonie. Am reușit să atingem performanța de a fi principala platformă logistică la nivelul Groupe Renault”,</i></b> a declarat Alexandru Giurgescu, director al Direcției Logistică România. </p>
      <p>Direcția Logistică România din cadrul platformei industriale Dacia de la Mioveni trebuie să asigure buna desfășurare a procesului de comandă/aprovizionare şi transport de piese pentru fabricația vehiculelor şi a componentelor mecanice în Uzinele Dacia de la Mioveni, precum şi în cele 24 de uzine ale Alianței Renault Nissan Mitsubishi care produc vehicule din gama Global Access la nivel internațional.</p>
      <p>Via Dacia</p>
    </article>
  </body>
</html>