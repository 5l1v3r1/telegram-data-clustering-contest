<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/zvezda-bez-gista-i-perperoglua-u-zalgirio-areni/342965"/>
    <meta property="og:site_name" content="MozzartSport"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Zvezda bez Gista i Perperoglua u Žalgirio Areni"/>
    <meta property="og:description" content="Andrija Gavrilović sa 14 igrača u protokolu"/>
  </head>
  <body>
    <article>
      <h1>Zvezda bez Gista i Perperoglua u Žalgirio Areni</h1>
      <h2>Andrija Gavrilović sa 14 igrača u protokolu</h2>
      <address>
        <time datetime="2019-11-20T00:00:00+00:00">20 Nov 2019</time>
      </address>
      <p>Nema predaha, niti prostora, da se smiri situacija i dođe do daha. Košarkaši Crvene zvezde su nakon samo nekoliko sati odmora krenuli na put preko Frankfurta do Kaunasa, gde ih u četvrtak (19.00) očekuje četvrti meč u poslednjih šest dana protiv Žalgirisa u Evroligi.</p>
      <p>Trener <b>Andrija Gavrilović</b> za ovaj meč ne računa na <b>Džejmsa Gista</b> i <b>Stratosa Perperoglua</b>, kojih nije bilo ni u Berlinu protiv Albe.<br/>"<b>Naredna utakmica još jedna teška, dolazi nam ponovo u vrlo kratkom roku, nakon novog putovanja, i to protiv ekipe koja takođe ulazi u ovaj meč nakon uzastopna poraza u Evroligi. To znači samo jedno, moramo da budemo spremni i da odgovorimo na terenu na njihovu reakciju, jer će Žalgiris izaći sa ogromnim motivom i energijom na teren. Mi sa naše strane moramo da pronađemo rezerve i da odigramo dobru utakmicu odgovorimo našom energijom. U protokolu nam je 14 igrača, očekuje nas trening večeras nakon još jednog dugog puta, i nakon njega ćemo da odredimo sa kojim snagama ćemo izaći na teren u Kaunasu</b>", rekao je trener <b>Gavrilović</b>.</p>
      <p>Kapiten <b>Branko</b> <b>Lazić</b> veruje da će njegova ekipa pokazati veću čvrstinu nego u okršaju sa Albom.<br/><b>"Sledeći protivnik je ekipa Žalgirisa, ekipa koja je zamalo napravila veliki preokret protiv Panatianikosa u utorak uveče. Sigurno da imaju veliki motiv i veliku energiju i želju da prekinu niz od tri poraza, uz to igraju na svom terenu, i u ovako kratkom roku to je prednost koja nije mala. Znamo odakle nam preti opasnost, ekipa ima dosta igrača iz prethodne sezone, imaju odličnu atmosferu u hali, ali sve će biti mnogo lakše ako budemo čvrsti i bez padova u igri"</b>, rekao je kapiten crveno-belih.</p>
      <p>Ovo će biti sedmi duel dva kluba u Evroligi, Žalgiris vodi sa 4-2 u pobedama, a u poslednjem duelu koji je igran u dvorani Aleksandar Nikolić Crvena zvezda je pobedila 77:65.</p>
      <figure>
        <img src="https://mozzartsport.com/upload/CKEditor/18.11.2019/3-Maja-Ognjenovic-1080x1080.png"/>
      </figure>
      <p>Foto: <i>MN Press</i></p>
    </article>
  </body>
</html>