<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-atadtak-a-semmelweis-budapest-awardot/"/>
    <meta property="og:site_name" content="lokál"/>
    <meta property="article:published_time" content="2019-11-20T00:01:24+00:00"/>
    <meta property="og:title" content="Átadták a Semmelweis Budapest Awardot"/>
    <meta property="og:description" content="Roska Botond neurobiológus kapta a Semmelweis Egyetem legnagyobb presztízsű nemzetközi tudományos elismerését, a Semmelweis Budapest Awardot. Roska Botond az emberi látás visszaállításán dolgozik, milliókon segítve kutatásaival. "/>
  </head>
  <body>
    <article>
      <h1>Átadták a Semmelweis Budapest Awardot</h1>
      <address><time datetime="2019-11-20T00:01:24+00:00">20 Nov 2019, 00:01</time> by <a rel="author">Lokál</a></address>
      <figure>
        <img src="https://www.lokal.hu/wp-content/uploads/2019/11/D_NOE20191118033-1280x852.jpg"/>
      </figure>
      <p>
        <b>Roska Botond neurobiológus kapta a Semmelweis Egyetem legnagyobb presztízsű nemzetközi tudományos elismerését, a Semmelweis Budapest Awardot. Roska Botond az emberi látás visszaállításán dolgozik, milliókon segítve kutatásaival. </b>
      </p>
      <p>– A 250 éves Semmelweis Egyetemen 10. alkalommal adták át a Semmelweis Budapest Awardot, amelyet olyan, világszerte elismert eredményeket elérő tudósok kaphatnak meg, akiknek munkássága új utat mutat az élő természet megismeréséhez, és akik az emberiség javát szolgálják – mondta Merkely Béla, a Semmelweis Egyetem rektora.</p>
      <p>Palkovics László innovációs és technológiai miniszter szerint a kormány feladata, hogy a Roska Botondéhoz hasonló kutatások köré, az ipari szempontok szerint rugalmasan alakítható „science parkokat” hozzon létre. A tervek szerint a következő években elindulhat a Semmelweis Egyetem, a Pázmány Péter Katolikus Egyetem és a Nemzeti Közszolgálati Egyetem közös egészségipari és technológiai tudományos parkja a főváros nyolcadik kerületében. A cél, hogy a Semmelweis Egyetem 2030-ra a világ száz, és Európa öt legjobb egészségtudományi egyetemének egyike legyen.</p>
      <hr/>
      <p><b>Tudós család szülötte </b><br/>Roska Botond 1969. december 17-én született Budapesten, tudós családban. Édesapja a neurális hálózatok kutatását Magyarországon megalapozó Roska Tamás (1940–2014) Széchenyi- és Bolyai-díjas villamosmérnök, akadémikus.<br/>Roska Botond a Semmelweis Egyetemen szerezte diplomáját, jelenleg a Bázeli Molekuláris és Klinikai Szemészeti Intézet igazgatója, a Bázeli Egyetem Orvostudományi Karának professzora és a Friedrich Miescher Orvosi Kutatóintézet neurobiológiai kutatócsoportjának vezetője.</p>
      <hr/>
      <p>Roska 2019-ben első magyar tudósként nyerte el a Nobel-díj „előszobájaként” is emlegetett Louis Jeantet-díjat, amelyet a vizuális információ alapvető feldolgozási folyamatainak felfedezéséért és a látás-visszaállító génterápia kidolgozásáért ítéltek neki. Roska Botond december 1-jétől a Semmelweis Egyetem vendégprofesszora lesz.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-igy-alakul-at-a-szakkepzes-jovore/">Így alakul át a szakképzés jövőre</a>
        </li>
        <li>
          <a href="https://www.lokal.hu/2019-11-egeszen-mas-kepet-mutatnak-az-iskolak-mint-nyolc-tiz-eve/">Egészen más képet mutatnak az iskolák, mint nyolc-tíz éve</a>
        </li>
        <li>
          <a href="https://www.lokal.hu/2019-11-iden-is-jelentosen-bovul-a-diakhitelt-felvevok-szama/">Idén is jelentősen bővül a diákhitelt felvevők száma</a>
        </li>
        <li>
          <a href="https://www.lokal.hu/2019-11-hatalmas-siker-a-nyelvtanulasi-kolcson/">Hatalmas siker a nyelvtanulási kölcsön</a>
        </li>
        <li>
          <a href="https://www.lokal.hu/2019-11-tartalmaban-es-modszertanaban-is-atalakul-a-szakkepzes/">Tartalmában és módszertanában is átalakul a szakképzés</a>
        </li>
      </ul>
    </article>
  </body>
</html>