<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699168/%D9%85%D8%AD%DA%A9%D9%88%D9%85%DB%8C%D8%AA-18-%D9%86%D9%81%D8%B1-%D8%A8%D9%87-55-%D8%B3%D8%A7%D9%84-%D8%B2%D9%86%D8%AF%D8%A7%D9%86-%D8%AF%D8%B1-%D8%B9%D8%B1%D8%A8%D8%B3%D8%AA%D8%A7%D9%86-%D8%A8%D9%87-%D8%A8%D9%87%D8%A7%D9%86%D9%87-%D9%85%D8%A8%D8%A7%D8%B1%D8%B2%D9%87-%D8%A8%D8%A7-%D9%81%D8%B3%D8%A7%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="محکومیت 18 نفر به 55 سال زندان در عربستان به بهانه مبارزه با فساد"/>
    <meta property="og:description" content="دادستان کل عربستان روز سه‌شنبه ۱۸ متهم را به بهانه مبارزه با فساد، به ۵۵ سال زندان و بیش از چهار میلیون ریال سعودی معادل یک میلیون دلار جریمه نقدی متهم کرد."/>
  </head>
  <body>
    <article>
      <h1>محکومیت 18 نفر به 55 سال زندان در عربستان به بهانه مبارزه با فساد</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/29/1038734_991.jpg"/>
      </figure>
      <p>دادستان کل عربستان روز سه‌شنبه ۱۸ متهم را به بهانه مبارزه با فساد، به ۵۵ سال زندان و بیش از چهار میلیون ریال سعودی معادل یک میلیون دلار جریمه نقدی متهم کرد.</p>
      <p>به گزارش ایرنا عربستان در آبان ماه ۹۶ نیز شمار زیادی از شاهزاده‌ها، مسؤولان فعلی و پیشین سعودی را به بهانه مبارزه با فساد، بازداشت کرد، حادثه‌ای که از آن به عنوان "هتل کار</p>
      <p>خبرگزاری رسمی عربستان (واس) به نقل از دادستان کل سعودی روز سه‌شنبه مدعی شد، که این افراد پس از آن به حبس متهم شدند که بیش از ۷۲۶ ادله مبنی بر اثبات جرایم آنها به دست آمده است.</p>
      <p>"محمد بن سلمان" ولیعهد سعودی با دفاع از موج بازداشت مسؤولان کنونی و پیشین سعودی و آنچه مبارزه با فساد خوانده است، مدعی شد که وی تلاش می‌کند با این کار، اقتصاد کشورش را اصلاح کند.</p>
      <p>این درحالی است که سازمان‌های حقوق بشری، اقدام عربستان برای بازداشت کسانی که از آنها به عنوان مفسد اقتصادی یاد می‌کند مخالفان ولیعهد سعودی برای جانشینی پدر دانسته‌اند، تا اقدامی که رسانه های عربستانی از آن به عنوان پرونده مبارزه با فساد تعبیر می‌کنند.</p>
      <p>در همین ارتباط، "سلمان بن عبدالعزیز" پادشاه عربستان ۱۳ آبان ماه ۹۶ دستور تشکیل سازمان مبارزه با فساد به ریاست پسرش محمد را صادر کرد و بدنبال آن بود که ده‌ها نفر از شاهزادگان و مسئولان فعلی و پیشین سعودی بازداشت شدند.</p>
      <p>به دنبال این حملات، دولت سعودی توانست بیش از ۱۰۶ میلیارد دلار پول نقد، اجناس قیمتی و اموال گران‌قیمت دیگر را در قبال آزادی برخی از شاهزادگان، از آنان دریافت کند.</p>
      <p>نوامبر ۲۰۱۷ (آبان ۹۶) حدود ۳۸۱ نفر در عربستان سعودی به اتهام فساد مالی و اختلاس بازداشت و بیشتر آنها در هتل "ریتزکارلتون" در ریاض زندانی شدند. در حال حاضر از این عده هنوز چند نفر در بازداشت به سر می‌برند.</p>
    </article>
  </body>
</html>