<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699221/%D8%AF%D8%A7%D9%88%D8%B1%D8%B2%D9%86%DB%8C-%D8%AF%D9%88%D8%A8%D8%A7%D8%B1%D9%87-%D8%B1%D8%A6%DB%8C%D8%B3-%D9%81%D8%AF%D8%B1%D8%A7%D8%B3%DB%8C%D9%88%D9%86-%D9%88%D8%A7%D9%84%DB%8C%D8%A8%D8%A7%D9%84-%D8%B4%D8%AF-%D8%B1%D9%82%D8%A7%D8%A8%D8%AA-%D8%AC%D8%AF%DB%8C-%D9%85%D8%AD%D9%85%D9%88%D8%AF%DB%8C-%D8%A8%D8%A7-%D8%A2%D9%82%D8%A7%DB%8C-%D8%B1%D8%A6%DB%8C%D8%B3"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="داورزنی دوباره رئیس فدراسیون والیبال شد/ رقابت جدی محمودی با آقای رئیس"/>
    <meta property="og:description" content="برای ریاست فدراسیون والیبال، بهنام محمودی، محمود افشاردوست، محمدرضا رشیدی، محمدرضا داورزنی، احمد سعادتمند، افشین داوری و امیر حسین منظمی با یکدیگر رقابت می‌کردند."/>
  </head>
  <body>
    <article>
      <h1>داورزنی دوباره رئیس فدراسیون والیبال شد/ رقابت جدی محمودی با آقای رئیس</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <p>
        <b>برای ریاست فدراسیون والیبال، بهنام محمودی، محمود افشاردوست، محمدرضا رشیدی، محمدرضا داورزنی، احمد سعادتمند، افشین داوری و امیر حسین منظمی با یکدیگر رقابت می‌کردند.</b>
      </p>
      <figure>
        <img src="https://cdn.asriran.com/files/fa/news/1398/8/29/1038847_464.jpg"/>
      </figure>
      <p>در مجمع انتخاباتی فدراسیون والیبال، محمدرضا داورزنی با کسب 26 رای به عنوان رئیس این فدراسیون انتخاب شد.<br/><br/>به گزارش  فارس، مجمع انتخاباتی فدراسیون والیبال از ساعت 10 صبح امروز پس از پخش آیاتی از قرآن کریم و سرود ملی جمهوری اسلامی ایران در سالن هگمتانه هتل المپیک برگزار شد.</p>
      <p>این جلسه به ریاست عبدالحمید احمدی معاون فرهنگی وزارت ورزش و جوانان و با حضور اعضا مجمع برگزار شد و کیکاووس سعیدی سرپرست دبیرکلی کمیته به عنوان نماینده کمیته و محمدشروین اسبقیان، رئیس دفتر امور مشترک فدراسیون‌ها نیز در این انتخابات حضور داشتند.</p>
      <p>برای ریاست فدراسیون والیبال، بهنام محمودی، محمود افشاردوست، محمدرضا رشیدی، محمدرضا داورزنی، احمد سعادتمند، افشین داوری و امیر حسین منظمی با یکدیگر رقابت می‌کردند.</p>
      <p>افشین داوری در مجمع غایب بود و در انتخابات حضور نیافت. افشاردوست و سعادتمند به نفع داورزنی کنار رفتند و منظمی هم انصراف داد. بدین ترتیب داورزنی، رشیدی و محمودی در انتخابات باقی مانده و بر سر صندلی ریاست فدراسیون والیبال رقابت کردند.</p>
      <p>تعداد اعضای حاضر در مجمع که حق رای داشتند، 41 نفر بود. هیات های والیبال خراسان شمالی، کرمانشاه و قزوین با سرپرست اداره می شوند و حق رای نداشتند.</p>
      <p>در نهایت پس از رای‌گیری، محمدرضا داورزنی با 26 رای به عنوان رئیس جدید فدراسیون والیبال برای 4 سال آینده انتخاب شد.</p>
      <p>بهنام محمودی نیز در این انتخابات 15 رای کسب کرد. رشیدی نیز رایی کسب نکرد.</p>
    </article>
  </body>
</html>