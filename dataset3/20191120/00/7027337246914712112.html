<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699315/%D8%A2%DB%8C%D8%AA%E2%80%8C%D8%A7%D9%84%D9%84%D9%87-%D9%86%D9%88%D8%B1%DB%8C-%D9%87%D9%85%D8%AF%D8%A7%D9%86%DB%8C-%D8%A7%D9%81%D8%B1%D8%A7%D8%AF%DB%8C-%DA%A9%D9%87-%D8%AD%D8%B3%DB%8C%D9%86%DB%8C%D9%87-%D9%85%D8%B3%D8%AC%D8%AF-%D9%88-%D9%82%D8%B1%D8%A2%D9%86%E2%80%8C%D9%87%D8%A7-%D8%B1%D8%A7-%D8%A2%D8%AA%D8%B4-%D9%85%DB%8C%E2%80%8C%D8%B2%D9%86%D9%86%D8%AF-%D9%88-%D8%A7%D9%85%D9%88%D8%A7%D9%84-%D8%B9%D9%85%D9%88%D9%85%DB%8C-%D8%B1%D8%A7-%D8%BA%D8%A7%D8%B1%D8%AA-%D9%85%DB%8C%E2%80%8C%DA%A9%D9%86%D9%86%D8%AF-%D8%A7%D8%B2-%D9%85%D8%B1%D8%AF%D9%85-%D9%86%DB%8C%D8%B3%D8%AA%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="آیت‌الله نوری همدانی: افرادی که حسینیه، مسجد و قرآن‌ها را آتش می‌زنند و اموال عمومی را غارت می‌کنند از مردم نیستند"/>
    <meta property="og:description" content="یکی از مراجع تقلید شیعیان ضمن انتقاد از آتش زدن اموال عمومی طی روزهای گذشته، اظهار داشت: خوشبختانه مردم آگاه ایران، صف خود را از اغتشاشگران جدا کردند و اجازه موج سواری به دشمن ندادند."/>
  </head>
  <body>
    <article>
      <h1>آیت‌الله نوری همدانی: افرادی که حسینیه، مسجد و قرآن‌ها را آتش می‌زنند و اموال عمومی را غارت می‌کنند از مردم نیستند</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/29/1038993_523.jpg"/>
      </figure>
      <p>یکی از مراجع تقلید شیعیان ضمن انتقاد از آتش زدن اموال عمومی طی روزهای گذشته، اظهار داشت: خوشبختانه مردم آگاه ایران، صف خود را از اغتشاشگران جدا کردند و اجازه موج سواری به دشمن ندادند.</p>
      <p>به گزارش مهر، آیت‌الله العظمی حسین نوری همدانی قبل از ظهر چهارشنبه در درس خارج فقه خود که در مسجد اعظم قم برگزار شد، بیان کرد: حضرت علی(ع) در خطبه ۵۰ نهج البلاغه ویژگی‌های فتنه را معرفی کردند و فرمودند که دشمن با ایجاد فتنه حق را از بین می‌برد و مانع معرفی حق می‌شود.</p>
      <p>وی مشکل مردم را اقتصاد و معیشت دانست و افزود: رهبر معظم انقلاب نیز فرمودند که مسئولان مشکل مردم را حل کنند، ما هم از مسئولان می‌خواهیم که مشکل معیشت مردم حل شود و به سخنان چند روز قبل رهبری در جهت حل مشکل معیشتی عمل کنند.</p>
      <p>این استاد سطوح عالی حوزه تصریح کرد: در حوادث روزهای گذشته آمریکا، اسرائیل، عربستان، سلطنت طلبان و بعضی کشورهای اروپایی از این آشوب‌ها با عنوان پشتیبانی از مردم حمایت کردند در حالی که خودشان در این ٤٠ سال بدترین ظلم‌ها و تحریم‌ها را نسبت به مردم داشته‌اند و حتی دارو را برای مردم تحریم و در جنگ تحمیلی صدام را در جنایاتش علیه مردم ایران تجهیز کردند، بنابراین نیت خیر ندارند.</p>
      <p>وی گفت: ملت ایران مردمی بصیر، آگاه و هوشیار هستند که به خوبی بدی را از خوبی تشخیص می‌دهند</p>
      <p>آیت‌الله نوری همدانی در ادامه اظهار داشت: خوشبختانه مردم آگاه ایران، صف خود را از اغتشاشگران جدا کردند و اجازه موج سواری به دشمن ندادند.</p>
      <p>وی گفت: افرادی که حسینیه، مسجد و قرآن‌ها را آتش می‌زنند و اموال عمومی را غارت می‌کنند از مردم نیستند.</p>
    </article>
  </body>
</html>