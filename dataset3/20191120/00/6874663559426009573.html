<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774114,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="סערת הסיגריות האלקטרוניות: ג'ול מפטרת את רוב עובדיה בארץ ומצמצמת הפעילות"/>
    <meta property="og:description" content="יצרנית הסיגריות האלקטרוניות מעסיקה בארץ כ-50 עובדים; באחרונה הוחלט במטה בארה&quot;ב על ביצוע ארגון מחדש; ברקע - מחלת הריאות שממנה סובלים משתמשים וגרמה למותם של עשרות בני אדם"/>
  </head>
  <body>
    <article>
      <h1>סערת הסיגריות האלקטרוניות: ג'ול מפטרת את רוב עובדיה בארץ ומצמצמת הפעילות</h1>
      <h2>יצרנית הסיגריות האלקטרוניות מעסיקה בארץ כ-50 עובדים; באחרונה הוחלט במטה בארה"ב על ביצוע ארגון מחדש; ברקע - מחלת הריאות שממנה סובלים משתמשים וגרמה למותם של עשרות בני אדם</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">אדריאן פילוט</a></address>
      <p>ענקית מוצרי העישון ג'ול תפטר את רוב עובדיה בארץ ותצמצם באופן משמעותי את פעילותה בישראל - כך נודע לכלכליסט. החברה, המעסיקה בארץ כ-60 עובדים, סירבה לציין את מספר המפוטרים המדויק, אך הדגישה כי מדובר במספר "משמעותי". כמו כן, בג'ול הצהירו כי בעקבות הצימצום, תצטמצם באופן משמעותי פעילות החברה בארץ.</p>
      <p>המהלך מגיע בעקבות החלטת ג'ול לבצע ארגון מחדש ולפטר 650 מתוך 4,000 עובדי החברה - כ-16% מכוח האדם - בכל העולם, לרבות בישראל.</p>
      <figure>
        <img src="https://images1.calcalist.co.il/PicServer3/2019/10/29/943525/14_l.jpg"/>
        <figcaption>סיגריות אלקטרוניות של ג'ול <br/>צילום: AP</figcaption>
      </figure>
      <p>לפני כשבוע פנה כלכליסט לחברת ג'ול בשאלה האם בכוונתה לפטר עובדים ולסגור פעילות בארץ, ושם הכחישו בתוקף את הדברים. עם זאת, ייתכן כי ההחלטה על צמצום משמעותי בפעילות נפלה בימים האחרונים.</p>
      <p>האירועים שזעזעו את החברה, שרשמה צמיחה מטאורית תוך שנים ספורות, היו מקרים של <a href="https://www.calcalist.co.il/world/articles/0,7340,L-3773409,00.html">מחלת ריאות מסתורית בקרב משתמשי סיגריות אלקטרוניות</a> (לא קשור לג'ול), שהובילה למותם של עשרות בני אדם; על החברה נמתחה ביקורת ציבורית בעולם, בשל השימוש הגובר במוצריה על ידי צעירים.</p>
      <p>"בימים האחרונים נאלצנו להגיד 'להתראות' להרבה אנשים שאנחנו מכירים. אנו מודים להם מקרב לב. אנו מודעים לכך שהפיטורים הללו מכבידים עליכם, בעיקר אלו מכם שלא בטוחים לגבי עתידם בחברה. אבל אני באמת ובתמים מאמין כי אנו נוקטים בצעדים הנכונים שיבטיחו את קיומנו בטווח הרחוק ויאפשרו לנו להגשים את החזון שלנו", כך מסר מנכ"ל ג'ול העולמית, קיי. סי קרוסוויט. "כדי להיות חברה מוצלחת בעוד 10, 20 ו-30 שנה אנו חייבים ליהנות מאמון הקהילות בהן אנו פועלים. לפיכך, אנו חייבים לשים את הפחתתה השימוש במוצר שלנו בקרב צעירים כיעד עליון", הוסיף קרוסוויט, וציין כי כל העובדים יקבלו חבילת פיצויים "שתסייע להם להמשיך הלאה".</p>
      <p>מנכ"ל החברה ציין, כי ככל הנראה הרעל שגרם למחלת הריאות הוא ויטמין E ובמכשירי ג'ול אין ויטמין כזה.</p>
      <p>בהתאם לשינוי האסטרטגי הגלובלי, גם חברת ג'ול ישראל תשנה את אופי פעילותה ותתמקד במתן חלופה למעשנים בגירים, תוך שימת דגש חזקה מאוד על מניעת שימוש בקרב צעירים. עוד נודע לכלכיסט כי למרות השינויים, ג'ול תמשוך את העתירה שהגישה לבג"ץ נגד משרד הבריאות וממשלת ישראל המבקשת לקבוע כי סיגריות אלקטרוניות אינן זהות לסיגריות רגילות.</p>
      <p>לפסיקה הזו השלכות מרחיקות לכת, שכן הכנסת האחרונה אישרה סדרה ארוכה של חוקים המחייבים אריזות אחידות, אזהרות לסיגריות ואיסור הצגת סיגריות למכירה - הן לרגילות והן לאלקטרוניות, כאשר פסיקה של בג"ץ לטובת ג'ול ועמיתיה יכולה להקל על הרגולציה החדשה שנקבעה וצפויה להיכנס לתוקף בינואר 2020.</p>
      <p>נזכיר כי בכוונת משרד הבריאות  להטיל איסור מוחלט על שיווק סיגריות אלקטרוניות בישראל, ובאופן מיידי של סיגריות אלקטרוניות בטעמים - מוצר הדגל של ג'ול, והפופולרי בקרב צעירים, כאשר הוא בוחן בעיקר באמצעות איזה כלי משפטי ניתן לבצע את המהלך.</p>
      <p>מחברת ג'ול לאבס נמסר בשבוע שעבר בעקבות פניית כלכליסט על הפיטורים הקרבים כי "הארגון מחדש בחברה יסייע לנו להתמקד בהפחתת ומניעת השימוש בקרב קטינים, ובקבלת אישור PMTA ממנהל התרופות והמזון האמריקאי תוך המשך השקעה במחקר מדעי ובייצור טכנולוגיות חדשות".</p>
      <figure>
        <img src="https://images1.calcalist.co.il/PicServer3/2018/08/07/838292/329255127_1-6_l.jpg"/>
        <figcaption>צילום: בלומברג</figcaption>
      </figure>
      <h3>במשרד הבריאות בוחנים אפשרויות להחמרת המגבלות והאיסורים</h3>
      <p>לפני כשנה אסר משרד הבריאות על שיווק ומכירה של סיגריות אלקטרוניות המכילות כמות גדולה של ניקוטין (מעל 20 מיליגרם למיליליטר), החלטה שהתקבלה "בשל הסכנה החמורה לבריאות הציבור", לשון ההודעה. הנפגעת העיקרית מהמהלך שמתכנן משרד הבריאות היא ג'ו,ל שלפי הדיווחים - נכון לחודש אפריל 2018 - כבר החזיקה ב-60% משוק הסיגריות האלקטרוניות בארה"ב. לפי הפיינשל טיימס הבריטי, החברה שלטה באותה תקופה ב-70% מהשוק. במאי 2018 החלה ג'ול לשווק את מוצריה בישראל ובבריטניה.</p>
      <p>מדיניות משרד הבריאות כלפי סיגריות אלקטרוניות נבחנת מזה תקופה ארוכה. לפני כחודש וחצי התקיימה ישיבה בנושא שכינס מנכ"ל המשרד, משה בר סימן טוב, בהשתתפות הדרג המקצועי במשרד. זאת, על רקע דיווחים אודות תחלואה ותמותה כתוצאה משימוש בסיגריות אלקטרוניות וההשלכות האפשריות על בני הנוער בישראל. על רקע זה הורה המנכ"ל לבחון "כלים משמעותיים יותר" - כך מגדירים אותם במשרד הבריאות - לאיסור שיווק מוחלט של סיגריות אלקטרוניות בישראל או הגבלות אחרות, ובראשן איסור שיווק סיגריות בטעמים.</p>
      <p>לנוכח האירועים והדיווחים האחרונים, במשרד הבריאות בוחנים אפשרויות להחמרת המגבלות והאיסורים, לרבות באמצעות הטלת צו זמני לאיסור השיווק עד להשלמת הליכי החקיקה. בר סימן טוב הורה שלא להמתין לחקיקה ראשית דרך הכנסת והוועדות הפרלמנטריות, ולנסות לאפשר איסור מחמיר כגון איסור מוחלט לשיווק, עד שהדבר יתאפשר בחקיקה ראשית.</p>
      <p>ייתכן כי ההשראה לחתור לאיסור על מכירת סיגריות אלקטרוניות בטעמים הגיעה מלא אחר משניא ארה"ב, דונלד טראמפ, שרק לפני מספר ימים התבטא בנושא והצהיר על כוונתו "לחתור חזק מאוד" למען האיסור הזה. במקביל ישנם דיווחים בתקשורת האמריקאית על חקירה פדרלית אפשרית נגד ענקית הסיגריות האלקטרוניות, שבינתיים ממשיכה לרשום שיעורי צמיחה תלת ספרתיים.</p>
      <p>במשרד הבריאות מדגישים כי בתיקון לחוק, שאושר בדצמבר האחרון, נקבעו מגבלות ואיסורים על שיווק סיגריות אלקטרוניות ובכלל זה איסור מקיף על פרסום סיגריות אלקטרוניות, איסור מכירה לקטינים ועוד, אך חוששים כי הצעדים שננקטו אינם מספיקים.</p>
      <p>"אני קורא לציבור לא לחכות לצווים ולחקיקה ופשוט להימנע מצריכה של חומרים מזיקים לבריאות כמו סיגריות לסוגיהן השונים. על הציבור גם לא ללכת שולל אחר הבטחות לא מבוססות על נזקים מופחתים של סיגריות אלקטרוניות", מסר מנכ"ל המשרד. לדבריו, "אנו עדים לסיכון של ממש לבריאות הציבור מהשימוש ההולך וגובר ברמה העולמית במוצרים כגון אלה. גל התחלואה האחרון בארצות הברית צריך לשמש כתמרור אזהרה לכל רשויות הבריאות בעולם, לנהוג כלפי אמצעים אלה בחומרה המירבית".</p>
      <p>באיגוד לרפואת ילדים מיהרו אז לברך על ההחלטה ומשם נמסר כי "שמירה על בריאות צעירי ישראל היא חובה בריאותית, מקצועית ומוסרית. זו ההחלטה היחידה הנכונה. מברכים על קבלת תביעת האיגוד לעצירת השיווק, המכירה והשימוש בסיגריות אלקטרוניות".</p>
    </article>
  </body>
</html>