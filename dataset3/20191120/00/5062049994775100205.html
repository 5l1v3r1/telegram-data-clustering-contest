<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10721--davis-cup-prvnimi-ctvrtfinalisty-kanadane-spanele-slavili-obrat-ve-dve-rano"/>
    <meta property="og:site_name" content="Tenisový svět"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Davis Cup: Prvními čtvrtfinalisty Kanaďané, Španělé slavili obrat ve dvě ráno"/>
    <meta property="og:description" content="Tenisté Kanady jsou po triumfu nad Spojenými státy prvním čtvrtfinalistou letošního ročníku Davisova poháru. Domácí Španělé v čele se světovou jedničkou Rafaelem Nadalem otočili souboj s Ruskem, Austrálie naopak hladce přehrála Kolumbii. Argentina v úterý v jihoamerické derby porazila Chile. Kazaši po boji udolali Nizozemce. Turnaj začal také pro francouzský výběr, který přes problémy zvládl souboj s Japonskem."/>
  </head>
  <body>
    <article>
      <h1>Davis Cup: Prvními čtvrtfinalisty Kanaďané, Španělé slavili obrat ve dvě ráno</h1>
      <address>
        <time datetime="2019-11-20T00:00:00+00:00">20 Nov 2019</time>
      </address>
      <p>
        <b>Tenisté Kanady jsou po triumfu nad Spojenými státy prvním čtvrtfinalistou letošního ročníku Davisova poháru. Domácí Španělé v čele se světovou jedničkou Rafaelem Nadalem otočili souboj s Ruskem, Austrálie naopak hladce přehrála Kolumbii. Argentina v úterý v jihoamerické derby porazila Chile. Kazaši po boji udolali Nizozemce. Turnaj začal také pro francouzský výběr, který přes problémy zvládl souboj s Japonskem.</b>
      </p>
      <p>
        <u>
          <b>Večerní program</b>
        </u>
      </p>
      <p><b>Španělsko – Rusko 2:1</b><br/><u>Rubljov otočil duel proti Bautistovi</u><br/>Úterní šlágr finálového turnaje Davis Cupu mezi Ruskem a domácím Španělskem začali lépe hosté. Andrej Rubljov (23.) v úvodní dvouhře udolal Roberta Bautistu-Aguta (9.) po více než dvou a půl hodinách 3:6, 6:3 a 7:6(0). Dvaadvacetiletý Rus otočil v rozhodujícím setu nepříznivý stav 1:3.</p>
      <p><u>Nadal porazil Chačanova i posedmé</u><br/>Sérii s Ruskem poslal do rozhodující čtyřhry Rafael Nadal (1.). Světová jednička zvládla i sedmý vzájemný souboj s Karenem Chačanovem (17.), kterého domácí tenista zdolal po setech 6:3 a 7:6(7). Chačanov nevyužil v tiebreaku druhé sady za stavu 7:6 setbol, následně prohrál tři míče v řadě.</p>
      <p><u>Španělé slavili obrat ve dvě ráno</u><br/>Španělský obrat dokonali v závěrečné čtyřhře Marcel Granollers s Felicianem Lópezem. Ti se střetli s ruskými singlisty Rubljovem a Chačanovem, které bez ztráty servisu zdolali 6:4 a 7:6(5). Utkání skončilo v Madridu až ve dvě hodiny ráno.</p>
      <p><b>USA – Kanada 1:2</b><br/>Pospisil odolal dešti es od Opelky<br/>Vasek Pospisil (150.) hraje na finálovém turnaji Davis Cupu ve skvělé formě. Kanaďan vyhrál v Madridu i své druhé utkání, když porazil Reillyho Opelku (36.) 7:6(5) a 7:6(7). Američanovi nepomohlo ani 28 es. Zápas nenabídl ani jeden úspěšný brejk. Kanada vede díky Pospisilovi nad Spojenými státy 1:0.</p>
      <p><u>Shapovalov rozhodl o výhře Kanady nad USA</u><br/>Už po dvouhrách rozhodli Kanaďané o cenné výhře nad výběrem Spojených států. Rozhodující druhý bod získal Denis Shapovalov (15.) díky vítězství nad Taylorem Fritzem (32.) po setech 7:6(6) a 6:3. Kanaďan svého amerického soupeře přestřílel na esa 9:2.</p>
      <p>Na čtyřhru následně nedošlo. Za výhru bez boje si připsali čestný bod Američané, za něž bylo původně nominováno duo Querrey, Sock. </p>
      <p><b>Austrálie <b>– Kolumbie 3:0<br/></b></b><u>Kyrgios proti Gonzálezovi dominoval</u><br/>Pouze hodinu a čtvrt potřeboval Nick Kyrgios (30.) k tomu, aby porazil Kolumbijce Alejandra Gonzáleze (470.) dvakrát 6:4. Čtyřiadvacetiletý Australan, který si pomohl 16 esy a svého soupeře nepustil k brejkbolu, tak zajistil svému týmu vedení 1:0.</p>
      <p><u>De Minaur proti Galánovi rozhodl o výhře Austrálie</u><br/>Alex de Minaur (18.) potvrdil roli obrovského favorita, když porazil Daniela Elahiho Galána (194.) za necelou hodinu a půl 6:4 a 6:3. Austrálie tak před závěrečnou čtyřhrou vede 2:0 na zápasy a Kolumbie už může pouze kosmeticky upravit celkový výsledek.</p>
      <p><u>Australané vyhráli i čtyřhru</u><br/>Dílo kolumbijské zkázy završili v deblu John Peers s Jordanem Thompsonem. Ti získali po téměř dvou hodinách hry skalp světových jedniček Cabala s Farahem. Kolumbijští účastníci nedávného Turnaje mistrů přitom vedli v tiebreaku rozhodujícího setu už 6:2, ani jeden ze čtyř mečbolů ale neproměnili, aby nakonec prohráli 3:6, 6:3 a 6:7(6).</p>
      <p>
        <u>
          <b>Odpolední program</b>
        </u>
      </p>
      <p><b>Argentina – Chile 3:0<br/></b><u>Pella přehrál Jarryho<b><br/></b></u>Argentina se dostala v jihoamerickém derby proti Chile do vedení. První bod získal Guido Pella (25.), který porazil v úvodním singlovém duelu Nicolase Jarryho (77.) za 77 minut po setech 6:4 a 6:3.</p>
      <p><u>Schwartzman zajistil Argentině vítězství</u><br/>Argentina uspěla v souboji s Chile a slaví první výhru ve skupině C. Klíčový druhý bod získal pro svou zemi Diego Schwartzman (14.), který uspěl v odpoledním duelu nad Christianem Garínem (33.) po setech dvakrát 6:2.</p>
      <p><u>Argentinci dominovali i ve čtyřhře</u><br/>Máximo González a Leonardo Mayer porazili pár Podlipnik-Castillo, Jarry 6:3, 7:5 a upravili konečné skóre duelu mezi Argentinou a Chile na 3:0. Společně s těmito týmy je v tříčlenné skupině C ještě Německo, které se musí obejít bez Alexandera Zvereva. Němci se ve středu utkají s Argentinou a o den později uzavřou skupinu soubojem s Chile.</p>
      <p><b>Francie – Japonsko 2:1<br/></b>Tsonga vybojoval bleskově první bod<br/>Jo-Wilfried Tsonga (29.) vybojoval pro Francii první bod v souboji s Japonskem. Čtyřiatřicetiletý tenista si v úvodním singlovém duelu hladce poradil s Jasutakou Učijamou (81.) za pouhých 58 minut po setech 6:2, 6:1. Tsonga odvrátil obě brejkbolové hrozby soupeře a o v obou setech sebral japonskému tenistovi vždy dvakrát servis.</p>
      <p><u>Nišioka porazil Monfilse</u><br/>Duel mezi Francií a Japonskem rozhodne až závěrečná čtyřhra. O premiérový bod Japonska na závěrečném turnaji v Madridu se postaral Jošihito Nišioka (73.), který si vyšlápl na světovou desítku Gaëla Monfilse a uspěl po výsledku 7:5, 6:2. Francie vyšle do závěrečné čtyřhry úřadující šampiony z Turnaje mistrů Herberta s Mahutem.</p>
      <p><u>Francouzi vydřeli vítězství nad Japonskem</u><br/>Čerství vítězové Turnaje mistrů Pierre-Hugues Herbert a Nicolas Mahut udolali houževnaté duo McLachlan, Učijama 6:7(4), 6:4, 7:5 a zajistili Francii těsné vítězství nad Japonskem 2:1 na zápasy. Rozhodující čtyřhra se natáhla na více než dvě a půl hodiny, Francouzi ji při svém podání dohráli až na druhý pokus. Ve skupině A finále Davis Cupu jsou s těmito dvěma týmy ještě Srbové, kteří se ve středu střetnou s Japonskem a ve čtvrtek s Francií.</p>
      <p><b>Kazachstán – Nizozemsko 2:1</b><br/><u>Kukuškin uspěl ve dvou setech</u><b><br/></b>Michail Kukuškin (67.) dostal Kazachstán do vedení v souboji s Nizozemskem. Kazašský tenista si hladce poradil s Boticem Van De Zandschulpem (200.), kterého porazil za 65 minut po setech dvakrát 6:2.</p>
      <p><u>Haase proti Kazachstánu po boji vyrovnal</u><br/>Zkušený nizozemský tenista Robin Haase (163.) přehrál favorizovaného Alexandera Bublika (57.) za dvě a čtvrt hodiny 7:5, 3:6, 7:6(5) a zajistil svému týmu vyrovnání na 1:1 na zápasy. V napínavém klání bylo k vidění pouze jedno prolomené podání na každé straně. Duel Nizozemska s Kazachstánem rozhodne až závěrečná čtyřhra.</p>
      <p><u>Kazaši ve čtyřhře překvapili Nizozemce</u><br/>Kazašské duo Kukuškin, Bublik porazilo v rozhodující čtyřhře favorizovaný nizozemský pár Haase, Rojer 6:4 a 7:6(2). Vítězové při svém podání nečelili jedinému brejkbolu, sami využili jednu ze tří příležitostí. Poražené Nizozemce čeká ve středu zápas proti Velké Británii. Skupinu E zakončí čtvrteční bitva Kazachů a Britů.</p>
      <p><i><b>Odpolední program (od 11:00)</b></i><br/><u>Argentina – Chile 3:0</u><br/><b>Guido Pella (25.)</b> – Nicolas Jarry (77.) 6:4, 6:3<br/><b>Diego Schwartzman (14.)</b> – Christian Garín (33.) 6:2, 6:2<br/><b>González, Mayer</b> – Podlipnik-Castillo, Jarry 6:3, 7:5</p>
      <p><u>Francie – Japonsko 2:1</u><br/><b>Jo-Wilfried Tsonga (29.)</b> – Jasutaka Učijama (81.) 6:2, 6:1<br/>Gaël Monfils (10.) – <b>Jošihito Nišioka (73.)</b> 5:7, 2:6<br/><b>Herbert, Mahut</b> – McLachlan, Učijama 6:7(4), 6:4, 7:5</p>
      <p><u>Kazachstán – Nizozemsko 2:1</u><br/><b>Michail Kukuškin (67.)</b> – Botic Van De Zandschulp (NED, 200.) 6:2, 6:2<br/>Alexander Bublik (57.) – <b>Robin Haase (163.)</b> 5:7, 6:3, 6:7(5)<br/><b>Kukuškin, Bublik</b> – Haase, Rojer 6:4, 7:6(2)</p>
      <p><b><i>Večerní program</i></b><br/><u>Španělsko – Rusko 2:1</u><br/>Roberto Bautista-Agut (9.) – <b>Andrej Rubljov (23.)</b> 6:3, 3:6, 6:7(0)<br/><b>Rafael Nadal (1.) </b>– Karen Chačanov (17.) 6:3, 7:6(7)<br/><b>M. Granollers, F. López</b> – Chačanov, Rubljov 6:4, 7:6(5)<br/><br/><u>USA – Kanada 1:2</u><br/>Reilly Opelka (36.) – <b>Vasek Pospisil (150.)</b> 6:7(5), 6:7(7)<br/>Taylor Fritz (32.) – <b>Denis Shapovalov (15.)</b> 6:7(6), 3:6<br/><b>Querrey, Sock</b> – Pospisil, Shapovalov bez boje<br/><br/><u>Austrálie – Kolumbie 3:0</u><br/><b>Nick Kyrgios (30.)</b> – Alejandro González (470.) 6:4, 6:4<br/><b>Alex de Minaur (18.)</b> – Daniel Elahi Galán (194.) 6:4, 6:3<br/><b>Peers, Thompson</b> – Cabal, Farah 6:3, 3:6, 7:6(6)</p>
      <footer>Redakce, foto: Twitter: NewsOn</footer>
      <related>
        <h4>přečtěte si také</h4>
        <a href="https://www.tenisovysvet.cz/article/detail/10716--davis-cup-rusko-porazilo-obhajce-titulu-goffin-se-vyhnul-senzaci-prekvapeni-nechybelo"/>
      </related>
    </article>
  </body>
</html>