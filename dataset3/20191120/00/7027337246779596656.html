<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699237/%D9%88%D8%B2%DB%8C%D8%B1-%D9%86%DB%8C%D8%B1%D9%88-%D9%88%D8%A7%D9%85-%DB%B5-%D9%85%DB%8C%D9%84%DB%8C%D8%A7%D8%B1%D8%AF-%D8%AF%D9%84%D8%A7%D8%B1%DB%8C-%D8%B1%D9%88%D8%B3%DB%8C%D9%87-%D8%A8%D9%87-%D8%A7%DB%8C%D8%B1%D8%A7%D9%86-%D9%BE%D8%B1%D8%AF%D8%A7%D8%AE%D8%AA-%D9%85%DB%8C%E2%80%8C%D8%B4%D9%88%D8%AF%D8%AF%D8%B1-%D8%AA%D8%A7%D8%AC%DB%8C%DA%A9%D8%B3%D8%AA%D8%A7%D9%86-%D8%B3%D8%B1%D9%85%D8%A7%DB%8C%D9%87%E2%80%8C%DA%AF%D8%B0%D8%A7%D8%B1%DB%8C-%D9%85%DB%8C%E2%80%8C%DA%A9%D9%86%DB%8C%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="وزیر نیرو: وام ۵ میلیارد دلاری روسیه به ایران پرداخت می‌شود/در تاجیکستان سرمایه‌گذاری می‌کنیم"/>
    <meta property="og:description" content="این وام در مجلس ما به تصویب رسید و قرار است برای عملیاتی کردن دو پروژه مهم نیروگاه ۱۴۰۰ واتی هرمزگان به ارزش ۱/۲ میلیارد و برقی‌کردن راه‌آهن اینچه‌برون-گرمسار حدود یک میلیارد صرف شود."/>
  </head>
  <body>
    <article>
      <h1>وزیر نیرو: وام ۵ میلیارد دلاری روسیه به ایران پرداخت می‌شود/در تاجیکستان سرمایه‌گذاری می‌کنیم</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <p>
        <b>این وام در مجلس ما به تصویب رسید و قرار است برای عملیاتی کردن دو پروژه مهم نیروگاه ۱۴۰۰ واتی هرمزگان به ارزش ۱/۲ میلیارد و برقی‌کردن راه‌آهن اینچه‌برون-گرمسار حدود یک میلیارد صرف شود.</b>
      </p>
      <p>وزیر نیرو گفت: وام ۵ میلیارد دلاری روسیه به ایران پرداخت می‌شود تا دو پروژه نیروگاه ۱۴۰۰ واتی هرمزگان و برقی‌کردن راه‌آهن اینچه‌برون - گرمسار انجام شود.</p>
      <p>به گزارش ایسنا، رضا اردکانیان در حاشیه جلسه امروز هیئت دولت در جمع خبرنگاران درباره سفر هیئت اقتصادی به کشور روسیه گفت: من به عنوان مسئول کمیسیون مشترک همکاری‌های اقتصادی با روسیه، فردا با هیأتی از دستگاه‌های مختلف برای عملیاتی کردن دریافت وام ۵ میلیارد دلاری دولتی این کشور به ایران عازم مسکو خواهم شد.</p>
      <p>وزیر نیرو ادامه داد: این وام در مجلس ما به تصویب رسید و قرار است برای عملیاتی کردن دو پروژه مهم نیروگاه ۱۴۰۰ واتی هرمزگان به ارزش ۱/۲ میلیارد و برقی‌کردن راه‌آهن اینچه‌برون-گرمسار حدود یک میلیارد صرف شود.</p>
      <p>وی افزود: برخی از قراردادها امضا شده است و برای باقی این ۵ میلیارد خوشبختانه پروژه‌های پیشنهادی به تصویب رسید که عبارتند از اضافه کردن ۲ هزار واگن به مترو به سیستم حمل و نقل شهری، تکمیل راه آهن زاهدان - بیرجند، توسعه نیروگاه برق آبی گتوند که قرار از ۱۰۰۰ مگاوات به ۱۶۴۰ برسد و بازتوانی نیروگاه رامین اهواز ۱۸۰ مگاوات.</p>
      <p>اردکانیان با بیان اینکه وزارتخانه‌های صنعت، راه و شهرسازی، نیرو، اقتصاد و بانک مرکزی در این طرح حضور خواهند داشت و مراحل نهایی آن انجام می‌شود، تاکید کرد: بعد از اندکی کندی در برگزاری «جلسات مشترک اقتصادی»، تا نیمه آذرماه جلسه اجلاس کمیسیون مشترک همکاری اقتصادی با تاجیکستان با مسئولیت وزارت نیرو با حضور وزیر انرژی این کشور برای حضور فعال‌تر بخش خصوصی در پروژه های اقتصادی تاجیکستان برگزار خواهد شد.</p>
      <p>وزیر نیرو افزود: در چارچوب توسعه روابط منطقه‌ای برگزاری «شورای حکام مرکز منطقه‌ای مدیریت آب» که سال‌ها پیش تاسیس شده است که پارسال مجدا برای ۶ سال تمدید شد امسال در دهه اول آذر ماه با حضور ۱۶ کشور با حضور وزرای آب و سایر مسئولان آب منطقه در تهران به ریاست وزیر نیروی ایران برگزار خواهد شد.</p>
      <p>وی با اشاره به پویش «الف-ب ایران» گفت: تا پایان سال ۲۲۷ پروژه با سرمایه‌گذاری ۳۳ هزار میلیارد تومان در ۳۳ استان کشور احداث خواهد شد. این هفته نیز در سمنان حضور داشتیم و در هفته آینده نیز حدود یک هزار و ۴۰۰ میلیارد تومان در کرمانشاه افتتاح خواهیم کرد.</p>
    </article>
  </body>
</html>