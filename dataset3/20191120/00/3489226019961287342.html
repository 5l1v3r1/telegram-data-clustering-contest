<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/boylh-aporrifthhke-h-enstash-antisyntagmatikothtas-toy-syriza-gia-thn-eklogh-toy-ptd"/>
    <meta property="og:site_name" content="Documento"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Βουλή: Απορρίφθηκε η ένσταση αντισυνταγματικότητας του ΣΥΡΙΖΑ για την εκλογή του ΠτΔ"/>
    <meta property="og:description" content="Απορρίφθηκε η ένσταση αντισυνταγματικότητας που κατέθεσε ο ΣΥΡΙΖΑ κατά της πρότασης της ΝΔ για εκλογή Προέδρου της Δημοκρατίας με σχετική πλειοψηφία, γεγονός που -σύμφωνα με την αξιωματική αντιπολίτευση- αλλοιώνει τη φυσιογνωμία του πολιτεύματος."/>
  </head>
  <body>
    <article>
      <h1>Βουλή: Απορρίφθηκε η ένσταση αντισυνταγματικότητας του ΣΥΡΙΖΑ για την εκλογή του ΠτΔ</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Άγγελος Προβολισιάνος</a></address>
      <h4>Απορρίφθηκε <a href="https://www.documentonews.gr/article/boylh-h-eklogh-proedroy-ths-dhmokratias-epi-taphtos-sth-syzhthsh-gia-th-syntagmatikh-anathewrhsh"><b>η ένσταση αντισυνταγματικότητας που κατέθεσε ο ΣΥΡΙΖΑ </b></a>κατά της πρότασης της ΝΔ για εκλογή Προέδρου της Δημοκρατίας με σχετική πλειοψηφία, γεγονός που -σύμφωνα με την αξιωματική αντιπολίτευση- αλλοιώνει τη φυσιογνωμία του πολιτεύματος.</h4>
      <p>Στη δι’ εγέρσεως ψηφοφορία που διεξήχθη μόνο το ΜΕΡΑ25 στήριξε την ένσταση της αξιωματικής αντιπολίτευσης, καθώς η εισηγήτρια του κόμματος, Αγγ. Αδαμοπούλου, επισήμανε ότι τίθεται ζήτημα παραβίασης των ορίων της Συνταγματικής Αναθεώρησης γιατί <b>η πρόταση της ΝΔ αντίκειται της μορφής πολιτεύματος επειδή ο ΠτΔ </b>διαδραματίζει ρόλο εγγυητή.</p>
      <p>Στις κατηγορίες της αξιωματικής αντιπολίτευσης περί κοινοβουλευτικών κόλπων που χρησιμοποίησε η ΝΔ υπερψηφίζοντας στην προηγούμενη Βουλή την πρόταση του ΣΥΡΙΖΑ προκειμένου να έχει στην παρούσα Βουλή την ευχέρεια να «περάσει» το συγκεκριμένο άρθρο με<b> μόνο 151 ψήφους,</b> ο Κώστας Τασούλας απάντησε επικαλούμενος την ανάγκη «βελτίωσης της συνταγματικής διατύπωσης».</p>
      <p>Ο <b>Ανδρέας Λοβέρδος</b> εκ μέρους του ΚΙΝΑΛ αναγνώρισε την αλλαγή στάσης της ΝΔ, αλλά <b>επέρριψε ευθύνες στον ΣΥΡΙΖΑ</b> επειδή συνέβαλε στην προηγούμενη Βουλή στην υπερψήφιση του συγκεκριμένου άρθρου με 180 ψήφους, γεγονός που σημαίνει ότι <b>η ΝΔ πλέον χρειάζεται μόνο 151 ψήφους για την αναθεώρησή του.</b></p>
      <p>Το ΚΚΕ κατήγγειλε «πολιτικά παιχνίδια», ενώ αρνητική ήταν και η Ελληνική Λύση επί της ένστασης αντισυνταγματικότητας που κατέθεσε ο ΣΥΡΙΖΑ.</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>