<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/461945/%E0%A6%85%E0%A6%B8%E0%A7%8E-%E0%A6%AC%E0%A7%8D%E0%A6%AF%E0%A6%AC%E0%A6%B8%E0%A6%BE%E0%A7%9F%E0%A7%80%E0%A6%A6%E0%A7%87%E0%A6%B0-%E0%A6%B6%E0%A7%81%E0%A6%A6%E0%A7%8D%E0%A6%A7%E0%A6%BF-%E0%A6%85%E0%A6%AD%E0%A6%BF%E0%A6%AF%E0%A6%BE%E0%A6%A8%E0%A7%87%E0%A6%B0-%E0%A6%86%E0%A6%93%E0%A6%A4%E0%A6%BE%E0%A7%9F-%E0%A6%86%E0%A6%A8%E0%A6%BE%E0%A6%B0-%E0%A6%A6%E0%A6%BE%E0%A6%AC%E0%A6%BF"/>
    <meta property="og:site_name" content="Daily Janakantha"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="অসৎ ব্যবসায়ীদের শুদ্ধি অভিযানের আওতায় আনার দাবি"/>
    <meta property="og:description" content="বিশেষ প্রতিনিধি ॥ কষ্ট হলেও সড়ক পরিবহন আইন বাস্তবায়নে সরকারকে সহযোগিতা করার জন্য আওয়ামী লীগ নেতা ও কেন্দ্রীয় ১৪ দলের মুখপাত্র মোহাম্মদ নাসিম বলেছেন, জনগণকে জিম্মি করে পরিবহন ধর্মঘট ১৪ দল সমর্থন করে না। কারও যদি ‘সড়ক পরিবহন আইন’ নিয়ে কথা থাকে তা মালিক হোন, ..."/>
  </head>
  <body>
    <article>
      <h1>অসৎ ব্যবসায়ীদের শুদ্ধি অভিযানের আওতায় আনার দাবি</h1>
      <address>
        <time datetime="2019-11-20T00:00:00+00:00">20 Nov 2019</time>
      </address>
      <p>বিশেষ প্রতিনিধি ॥ কষ্ট হলেও সড়ক পরিবহন আইন বাস্তবায়নে সরকারকে সহযোগিতা করার জন্য আওয়ামী লীগ নেতা ও কেন্দ্রীয় ১৪ দলের মুখপাত্র মোহাম্মদ নাসিম বলেছেন, জনগণকে জিম্মি করে পরিবহন ধর্মঘট ১৪ দল সমর্থন করে না। কারও যদি ‘সড়ক পরিবহন আইন’ নিয়ে কথা থাকে তা মালিক হোন, শ্রমিক হোন আলোচনায় বসে সমস্যার সমাধান করুন। মানুষকে জিম্মি করে পরিবহন ধর্মঘট করবেন না। কারণ সড়কে শৃঙ্খলা ফিরিয়ে আনতেই হবে। তাই পরিবহন মালিক ও শ্রমিকদের অনুরোধ, মানুষকে জিম্মি করে ধর্মঘট করবেন না। আর দেশবাসীর প্রতি অনুরোধ, নতুন সড়ক পরিবহন আইন মেনে চলুন।</p>
      <p>মঙ্গলবার বঙ্গবন্ধু এভিনিউয়ে আওয়ামী লীগ কেন্দ্রীয় কার্যালয়ে ১৪ দলের বৈঠক শেষে আয়োজিত সাংবাদিক সম্মেলনে বিএনপির কঠোর সমালোচনা করে মোহাম্মদ নাসিম বলেন, নির্বাচন-আন্দোলনসহ সবক্ষেত্রে ব্যর্থ হয়ে বিএনপি এখন চিঠির রাজনীতি শুরু করেছে। প্রধানমন্ত্রী শেখ হাসিনার সাম্প্রতিক ভারত সফরের সময় কোন চুক্তি হয়নি, দেশের স্বার্থে সমঝোতা স্মারক (এমওইউ) হয়েছে। শেখ হাসিনা দেশবিরোধী কোন কাজ করেননি, কোনদিন করবেনও না। অথচ হঠাৎ করে দেখলাম বিএনপি প্রধানমন্ত্রীকে চিঠি দিল। পার্লামেন্ট চলেছে, কিন্তু সংসদে তারা এই বিষয় নিয়ে একটি শব্দও বলেননি। এখন চিঠি দেয়ার অর্থটা কি? এখন তো তাদের কোন ইস্যু নেই।</p>
      <p>তিনি বলেন, বিএনপি-জামায়াত পারে না এমনকিছু নেই। তাদের হাতে এখন কোন ইস্যু নেই। তারা অনেক ইস্যু হারিয়েছে, ব্যর্থ হয়েছে ইস্যু সৃষ্টি করতে। পেঁয়াজের পর এবার চালের দাম বাড়ানোর ষড়যন্ত্র চলছে। তাই বাণিজ্য মন্ত্রণালয়, কৃষি মন্ত্রণালয়, খাদ্য মন্ত্রণালয়কে সমন্বয় করে আগাম প্রস্তুতি ও কার্যকর পদক্ষেপ গ্রহণ করতে হবে। অসৎ ব্যবসায়ীদের সিন্ডিকেট ভেঙ্গে দিতে সবাইকে ঐক্যবদ্ধভাবে তৎপর হতে হবে।</p>
      <p>সাবেক এই স্বাস্থ্যমন্ত্রী বলেন, একটা অশুভ চক্র আছে যারা মানুষের ক্ষুধা নিয়ে রাজনীতি করে। এই অশুভ শক্তি কারা তা সবাই জানে। বিএনপি-জামায়াত এমনকিছু নেই যে তারা করতে পারে না। এই চক্র সব সময়ে আওয়ামী লীগ সরকারের বিরুদ্ধে ষড়যন্ত্র করে চলেছে। তিনি বলেন, যারা গুদামে পেঁয়াজ রেখে পচিয়েছে তাদের চিহ্নিত করে ব্যবস্থা নিতে হবে। কারণ দেশে প্রচুর পেঁয়াজ মজুদ ছিল, ঘাটতি নেই। একটা মহল সিন্ডিকেট করে পেঁয়াজের দাম বাড়িয়েছে। এরা কারা আমরা সবাই জানি। চিহ্নিত এই মহলকে ছাড়া যাবে না।</p>
      <p>এ বিষয়ে সরকারকে আরও কঠোর হওয়ার আহ্বান জানিয়ে মোহাম্মদ নাসিম বলেন, পেঁয়াজের দাম বৃদ্ধির পর যখন প্রধানমন্ত্রী শেখ হাসিনা ঘোষণা দিলেন বিমানে পেঁয়াজ আনা হচ্ছে, তখনই দাম কমা শুরু হলো। আবার অনেক স্থানে নষ্ট পেঁয়াজ নদীতে ফেলে দেয়া হয়েছে। এ থেকেই বোঝা যায় পেঁয়াজ নিয়ে চক্রান্ত হয়েছে। তিনি বলেন, শিক্ষাঙ্গণে অস্থিরতা সৃষ্টির চেষ্টা চলছে। যারা রাজনীতিতে ব্যর্থ, আন্দোলনে ব্যর্থ, তারা বুয়েটের আবরারের হত্যার ঘটনার ওপর ভর করে ফায়দা নিতে আবারও চক্রান্ত করছে। সরকার শিক্ষার্থীদের সকল দাবি মেনে নেয়ার পরেও বিশ্ববিদ্যালয়ের পরিবেশ নষ্ট করার জন্য চক্রান্তকারীরা আবার পায়তারা শুরু করেছে।</p>
      <p>সভাপতির বক্তৃতায় জাসদের সভাপতি ও সাবেক তথ্যমন্ত্রী হাসানুল হক ইনু বলেন, দ্রব্যমূল্যের উঠানামার সুযোগ নিয়ে গণতান্ত্রিক সরকার উৎখাতের হুঙ্কার শুধু শব্দ দূষণই করবে। কিছুই হবে না। সিন্ডিকেট ভেঙ্গে দিয়ে অসৎ ব্যবসায়ীদের শুদ্ধি অভিযানের আওতায় আনার দাবি জানান তিনি।</p>
      <p>বৈঠকে অন্যান্যের মধ্যে আওয়ামী লীগের কেন্দ্রীয় কার্যনির্বাহী সংসদের সদস্য মোফাজ্জল হোসেন চৌধুরী মায়া বীরবিক্রম, এ্যাডভোকেট কামরুল ইসলাম এমপি, তরিকত ফেডারেশনের চেয়ারম্যান নজিবুর বশর মাইজভা-ারী এমপি, বাংলাদেশ জাসদের সভাপতি শরিফ নূরুল আম্বিয়া, গণতন্ত্রী পার্টির সাধারণ সম্পাদক ডাঃ শাহাদাত হোসেন, ওয়ার্কার্স পার্টির আনিসুর রহমান মল্লিক, জাতীয় পার্টির (জেপি) প্রেসিডিয়াম সদস্য এজাজ আহমেদ মুক্তা, ঢাকা মহানগর দক্ষিণ আওয়ামী লীগের সাধারণ সম্পাদক শাহে আলম মুরাদ, যুগ্ম-সাধারণ সম্পাদক ডাঃ দিলীপ রায় প্রমুখ উপস্থিত ছিলেন।</p>
    </article>
  </body>
</html>