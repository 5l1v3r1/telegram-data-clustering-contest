<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/ereyna-h-paraleipsh-toy-prwinoy-syndeetai-me-xamhloteroys-bathmoys-sto-lykeio"/>
    <meta property="og:site_name" content="Documento"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Έρευνα: Η παράλειψη του πρωινού συνδέεται με χαμηλότερους βαθμούς στο Λύκειο"/>
    <meta property="og:description" content="Οι μαθητές που έτρωγαν πρωινό σπάνια, τις σχολικές μέρες, είχαν χαμηλότερους βαθμούς στο λύκειο από εκείνους που έτρωγαν πρωινό συστηματικά, σύμφωνα με νέα έρευνα που έγινε στην κομητεία του Γιορκ."/>
  </head>
  <body>
    <article>
      <h1>Έρευνα: Η παράλειψη του πρωινού συνδέεται με χαμηλότερους βαθμούς στο Λύκειο</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Newsroom</a></address>
      <h4>Οι μαθητές που έτρωγαν πρωινό σπάνια, τις σχολικές μέρες, είχαν χαμηλότερους βαθμούς στο λύκειο από εκείνους που έτρωγαν πρωινό συστηματικά, σύμφωνα με νέα έρευνα που έγινε στην κομητεία του Γιορκ.</h4>
      <p>Ερευνητές από το Πανεπιστήμιο του Λιντς έδειξαν για πρώτη φορά μια σύνδεση μεταξύ πρωινού και επιδόσεων στο λύκειο σε Βρετανούς μαθητές.</p>
      <p>Στο πλαίσιο της συγκεκριμένης μελέτης, τα αποτελέσματα της οποίας δημοσιεύτηκαν <a href="https://www.frontiersin.org/articles/10.3389/fpubh.2019.00283/full">στην επιστημονική επιθεώρηση "Frontiers in Public Health"</a>, αφού προστέθηκαν όλοι οι βαθμοί εξετάσεων κάθε μαθητή, βρέθηκε ότι εκείνοι που έτρωγαν σπάνια πρωινό είχαν βαθμό κατά δύο μονάδες μικρότερο από αυτούς που σπάνια παρέλειπαν το πρωινό γεύμα.</p>
      <p>Η δε Κάτι Αντόλφους, επικεφαλής ερευνήτρια από τη σχολή Ψυχολογίας του Πανεπιστημίου του Λιντς, είπε: "Η έρευνά μας υποστηρίζει ότι οι μαθητές λυκείου που δεν τρώνε πρωινό βρίσκονται σε μειονεκτική θέση καθώς δεν δίνουν 'καύσιμα' στον εγκέφαλό τους για να αρχίσουν τη σχολική μέρα".</p>
      <p>Η ίδια τόνισε ότι τα ευρήματα δείχνουν ότι η κακή διατροφή συνδέεται με χειρότερες επιδόσεις στο σχολείο.</p>
      <p>Οι ερευνητές ανέλυσαν δεδομένα από 294 μαθητές λυκείου από τo δυτικό τμήμα της κομητείας Γιορκ στη βόρεια Βρετανία το 2011 και βρήκαν ότι το 29% δεν έτρωγε πρωινό σχεδόν ποτέ, το 18% έτρωγε πρωινό περιστασιακά και το 53% έτρωγε συστηματικά πρωινό. Τα δεδομένα αυτά βρίσκονται σε αντιστοιχία με δεδομένα στη Βρετανία του 2019, όπου υπολογίζεται ότι πάνω από το 16% των παιδιών δεν τρώει πρωινό.</p>
      <p>Διαπιστώθηκε ότι εκείνοι που δεν έτρωγαν πρωινό είχαν έως και δύο βαθμούς λιγότερους από εκείνους που έτρωγαν πρωινό συστηματικά. Όταν οι ερευνητές έλαβαν υπόψη και άλλους παράγοντες όπως το κοινωνικοοιονομικό στάτους, την εθνικότητα, το φύλο, την ηλικία και τον Δείκτη Μάζας Σώματος (ΔΜΣ) φάνηκε ότι ο βαθμός εκείνων που δεν έτρωγαν πρωινό ήταν κατά το ένα πέμπτο μικρότερος από τον βαθμό εκείνων που έτρωγαν.</p>
      <p>Η κυβέρνηση στη Βρετανία προσφέρει ένα εθνικό πρόγραμμα μεσημεριανού φαγητού αλλά δεν υπάρχει αντίστοιχο για το πρωινό. Οι φιλανθρωπικές οργανώσεις "Magic Breakfast" και "Family Action" δημιούργησαν ένα πρόγραμμα πρωινού το οποίο παρέχει δωρεάν πρωινό σε πάνω από 1.800 σχολεία σε πιο υποβαθμισμένες περιοχές της Βρετανίας. Η Magic Breakfast προσφέρει επίσης πρωινό σε ακόμα 480 δημόσια σχολεία. Ωστόσο, μένουν ακόμα 24.000 δημόσια σχολεία χωρίς αυτήν την παροχή.</p>
      <p>Ερευνητές από το Πανεπιστήμιο του Λιντς τονίζουν ότι τα ευρήματα από την παρούσα έρευνα αναδεικνύουν την ανάγκη επέκτασης αυτού του προγράμματος δωρεάν παροχής πρωινού σε όλα τα δημόσια σχολεία της Βρετανίας. Η πρόταση της Magic Breakfast για τη θέσπιση νόμου για το πρωινό πριν από το σχολείο εξετάζεται επί του παρόντος από πολιτικούς και ακαδημαϊκούς.</p>
      <p>Η Νίκολα Ντόλτον, από τη "Family Action", υπογράμμισε ότι η έρευνα αυτή είναι σημαντική καθώς δείχνει ότι οι επιδόσεις βελτιώνονται όταν η ημέρα ενός παιδιού ξεκινά με ένα υγιεινό πρωινό. "Τα αποτελέσματα αυτά υποστηρίζουν τα δικά μας σύμφωνα με τα οποία ένα καλό πρωινό βελτιώνει τη συγκέντρωση του παιδιού στην τάξη, την προθυμία για μάθηση", δήλωσε.</p>
      <p>Πηγή: ΑΠΕ-ΜΠΕ</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>