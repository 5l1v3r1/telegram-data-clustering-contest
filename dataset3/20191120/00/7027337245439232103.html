<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699339/%D9%85%D9%87%D8%AF%DB%8C-%DA%86%D9%85%D8%B1%D8%A7%D9%86-%DA%86%D8%B1%D8%A7-%D9%86%DB%8C%D8%B1%D9%88%D9%87%D8%A7%DB%8C-%D8%A7%D9%85%D9%86%DB%8C%D8%AA%DB%8C-%D8%A7%D8%B2-2-%D9%85%D8%A7%D9%87-%D9%BE%DB%8C%D8%B4%E2%80%8C%D8%AA%D8%B1-%D8%AC%D9%84%D9%88%DB%8C-%DA%AF%D8%B1%D9%88%D9%87%E2%80%8C%D9%87%D8%A7%DB%8C-%D8%A7%D8%BA%D8%AA%D8%B4%D8%A7%D8%B4%DA%AF%D8%B1-%D8%B1%D8%A7-%D9%86%DA%AF%D8%B1%D9%81%D8%AA%D9%86%D8%AF-%D9%86%D9%85%DB%8C%E2%80%8C%D8%AF%D8%A7%D9%86%D9%85-%D9%88%D8%B2%D8%A7%D8%B1%D8%AA-%D8%A7%D8%B7%D9%84%D8%A7%D8%B9%D8%A7%D8%AA-%D9%85%D8%A7-%DA%A9%D8%AC%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="مهدی چمران: چرا نیروهای امنیتی از 2 ماه پیش‌تر جلوی گروه‌های اغتشاشگر را نگرفتند؟/ نمی‌دانم وزارت اطلاعات ما کجاست؟"/>
    <meta property="og:description" content="عضو شورای مرکزی جبهه مردمی نیروهای انقلاب اسلامی با طرح این سوال که چرا نیروهای امنیتی از 2 ماه پیش‌تر جلوی گروه‌های اغتشاشگر را نگرفتند؟ گفت: نیروهای امنیتی باید به میدان آمده و اشرار را شناسایی و دستگیر کنند."/>
  </head>
  <body>
    <article>
      <h1>مهدی چمران: چرا نیروهای امنیتی از 2 ماه پیش‌تر جلوی گروه‌های اغتشاشگر را نگرفتند؟/ نمی‌دانم وزارت اطلاعات ما کجاست؟</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/29/1039034_225.jpg"/>
      </figure>
      <p>عضو شورای مرکزی جبهه مردمی نیروهای انقلاب اسلامی با طرح این سوال که چرا نیروهای امنیتی از 2 ماه پیش‌تر جلوی گروه‌های اغتشاشگر را نگرفتند؟ گفت: نیروهای امنیتی باید به میدان آمده و اشرار را شناسایی و دستگیر کنند.</p>
      <p>به گزارش فارس‌، مهدی چمران عضو شورای مرکزی جبهه مردمی نیروهای انقلاب اسلامی شامگاه امروز در همایش "گام دوم انقلاب" که به همت جمعیت گام دوم برگزار شد، اظهار داشت: چهل سال اول انقلاب پایان یافت و این در حالیست که از همان روزهای نخستین وعده می‌دادند که در ماه‌ها و روزهای آینده این انقلاب پایان می‌یابد.</p>
      <p>چمران ادامه داد: عده ای در ایام گذشته در رسانه‌ها خوشحالی می‌کردند که تمام شد و بلافاصله تشکیل حکومت می‌دهیم و دنبال ربع پهلوی سینه می‌زنند و فکر می‌کنند که خبری هست و از آن ۲۵۰میلیارد دلاری که پهلوی برد چیزی به آنها می‌رسد.</p>
      <p>وی با بیان اینکه در چنین شرایطی که دشمنان به خودشان امیدواری می‌دهند که انقلاب در حال افول است ما وارد دومین چله انقلاب می‌شویم و رهبر انقلاب برای این دومین چله یک مانیفست و منشور را تدوین و ارائه می‌کنند،‌ گفت: در حالی که دشمنان می‌گویند جمهوری اسلامی تا ۲۲بهمن باقی نمی‌ماند و مسائل سال ۹۶پیش آمد و تابستان داغ را پیش‌بینی کرده بودند و برای سال۹۸برنامه داشتند، و عده‌ای زودباور حتی از بین مسئولین در داخل هم باور کرده بودند‌، رهبر انقلاب وقت صرف می‌کنند و با مشورت با افراد بیانیه گام دوم را به عنوان منشور چله دوم انقلاب ارائه می‌دهند.</p>
      <p>وی با اشاره به بند اول بخش دوم بیانیه گام دوم تصریح کرد: ما این روزها امنیت را خوب می‌فهمیم و خوب می‌توانیم درک کنیم. شهیدی که امروز تشییع شد بین مردم رفته بود که بگوید ما از گرانی ناراحتیم و مردم هم ناراحتند و قشر مستضف تحت فشار است ولی عده‌ای بر این موج سوار می‌شوند.</p>
      <p>چمران ادامه داد: این افراد حتی شاید زمان اقدامات خود را هم به دقت تنظیم کرده بودند و باید از دوستان پرسید که از کجا گیر آورده بودند. وقتی به مردم نگفته بودند و دو روز قبل هم تاکید کرده بودند که دروغ است و چنین چیزی نخواهد شد، مردم شب عید خوابیده‌اند و صبح شنیده‌اند که بنزین گران شده است.</p>
      <p>وی با تاکید بر اینکه این حوادث که پیش می‌آید انسان می‌فهمد امنیت یعنی چه، گفت: امنیت ما امنیتی مثال‌زدنی در یک فضای کاملا ناآرام خاورمیانه است و این به برکت خون شهدا و رهبری عزیزمان به وجود آمده و باید آن را قدر بدانیم و دنبال کنیم.</p>
      <p>عضو شورای مرکزی جبهه مردمی نیروهای انقلاب اسلامی با اشاره به اینکه در گام دوم امنیت اولین مسئله است چون همه می‌خواهند آن را از ما بگیرند گفت: این امنیت حتی در خود آمریکا هم نیست و می‌خواهند امنیت در بین ما نباشد.</p>
      <p>وی با بیان اینکه نمی‌دانم وزارت اطلاعات ما کجاست؟ و چرا جلوی این گروه‌ها را نگرفته است‌؟ گفت: این همه داد و فریاد و رجزخوانی این موقع‌ها به درد می‌خورد و الان باید به میدان بیایند و 2 ماه قبل باید این گروه‌ها شناسایی می‌شد. در تلگرام و جاهای دیگر سازماندهی و آموزش داده شده‌اند ولی ما هم بلدیم به آنها نفوذ کنیم و چطور این کارها نشده، جای تعجب دارد.</p>
      <p>عضو شورای مرکزی جبهه مردمی نیروهای انقلاب اسلامی با تاکید بر اینکه مبنا و اصل پیشرفت یک کشور علم و دانش است‌، بیان داشت: مبنای کار ما علم و دانش است و اهمیت تخصص در اینجا نمایان می‌شود و وظیفه متخصصین به نشستن و برخاستن خلاصه نمی‌شود.</p>
    </article>
  </body>
</html>