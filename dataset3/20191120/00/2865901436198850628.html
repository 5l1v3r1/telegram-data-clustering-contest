<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/bajern-nece-da-se-opece-kao-s-karletom-poketinu-sest-meseci-da-se-spremi/342974"/>
    <meta property="og:site_name" content="MozzartSport"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Bajern neće da se opeče kao s Karletom, Poketinu šest meseci da se spremi"/>
    <meta property="og:description" content="Hansi Flik, sva je prilika, ostaje do kraja sezone..."/>
  </head>
  <body>
    <article>
      <h1>Bajern neće da se opeče kao s Karletom, Poketinu šest meseci da se spremi</h1>
      <h2>Hansi Flik, sva je prilika, ostaje do kraja sezone...</h2>
      <address>
        <time datetime="2019-11-20T00:00:00+00:00">20 Nov 2019</time>
      </address>
      <p>
        <b>Engleske kladionice nisu ni časa časile, odmah su izbacile kvote i svrstale Bajern u krug najvećih favorita - <i>ili bolje reći kao prvog favorita</i> - za potpis Maurisija Poketina. Iz Nemačke su jutros stizale informacije da bi moglo da se dogodi da Argentinac zasedne u fotelju posle Božića, međutim Englezi pod vinjetom "<i>Breaking news</i>" ovog popodneva tvrde da je realnija opcija leto. </b>
      </p>
      <p>Naime, Bajern ne želi da se opeče kao sa <b>Karlom Ančelotijem</b> koji nije znao jezik, pa bi da ostavi dovoljno prostora <b>Poketinu </b>da se pripremi, kao što to uradio<b> Pep Gvardiola </b>kada je dolazio u Minhen. Naravno, podrazumeva se da bi u tom slučaju Bavarci insistirali na tome da već tokom januara utanače sve detalje i potpišu predugovor s Argentincem, kako im ga neko ne bi preoteo u međuvremenu.</p>
      <p>Nemački velikan ne krije da je u potrazi za trenerom za duže staze. Bez obzira što je <b>Hasi Flik</b> dobro startovao <i>(dve pobede protiv Olimpijakosa i Dortmunda u Klasikeru, a da mu pritom rival nije šutnuo na gol)</i> Bajern želi neko "jače" ime. Jedno vreme kao najveći favorit figurirao je <b>Erik teh Hag</b>, međutim nakon što je <b>Poketino </b>ostao bez posla očito je on iskočio kao opcija broj jedan. </p>
      <p>Argentinac je velika želja <b>Hasana Salihamidžića</b>, a poznato je da su Bracove odluke i želje zapravo <b>Henesove</b>, koji će sve do 2022, kada će <b>Oliver Kan</b> naslediti <b>Karl Hajnc Rumenigea</b>, onako iz senke vući konce. lli biti bar barabar sa <b>Rumenigeom </b>po uticaju. <b>Salihamidžić </b>je u nekoliko navrata već vodio prijateljske razgovore sa <b>Poketinom</b>, dok je ovaj još bio bezbedan na klupi Pevaca. Još tada mu je natuknuo da ga Bajern vidi kao idealnu osobu za sprovođenje svoje filozofije fudbala.</p>
      <p>Zanimljivo, budući kapiten i jedan od najvažnijih igrača Bajern - <b>Jozua Kimih</b>, javno je izneo svoje mišljenje po tom pitanju posle onih 2:7 u Londonu i ono se razlikovalo od direktorovog. A poznato je da se svlačionica u Minhenu dosta pita. Barem je tako poslednjih nekoliko godina...<br/><b>"Godinama je pravio velike rezultate s Totenhemom. Imali su veliku uzlaznu putanju, vrhunac je bilo finale Lige šampiona. Poketino je izvrstan trener. Međutim, nisam siguran da li bio pravi čovek za nas"</b>, kazao je tada <b>Kimih</b>.</p>
      <p>Kako trenutno stvari stoje, <b>Kimih </b>će ipak morati da se pomiri s činjenicom da će mu šef biti Poče...</p>
      <p>
        <i><b>Foto</b>: Reuters</i>
      </p>
    </article>
  </body>
</html>