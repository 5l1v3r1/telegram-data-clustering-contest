<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10726--postel-ve-4-rano-a-nespravedlivy-debl-davisuv-pohar-kritizuji-hraci-i-fanousci"/>
    <meta property="og:site_name" content="Tenisový svět"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Postel ve 4 ráno a nespravedlivý debl. Davisův pohár kritizují hráči i fanoušci"/>
    <meta property="og:description" content="Tenisté Španělska vydřeli na úvod skupinové fáze Davisova poháru v Madridu vítězství nad Ruskem, oslavy si ale příliš nevychutnali. Důvod? Nebyl na ně čas. Rozhodující čtyřhra, v níž Marcel Granollers s Felicianem Lópezem porazili duo Chačanov, Rubljov, totiž skončila až ve dvě hodiny ráno. „A další den musíte hrát znova,“ kroutila hlavou nad plánováním zápasů domácí hvězda Rafael Nadal."/>
  </head>
  <body>
    <article>
      <h1>Postel ve 4 ráno a nespravedlivý debl. Davisův pohár kritizují hráči i fanoušci</h1>
      <address>
        <time datetime="2019-11-20T00:00:00+00:00">20 Nov 2019</time>
      </address>
      <p>
        <b>Tenisté Španělska vydřeli na úvod skupinové fáze Davisova poháru v Madridu vítězství nad Ruskem, oslavy si ale příliš nevychutnali. Důvod? Nebyl na ně čas. Rozhodující čtyřhra, v níž Marcel Granollers s Felicianem Lópezem porazili duo Chačanov, Rubljov, totiž skončila až ve dvě hodiny ráno. „A další den musíte hrát znova,“ kroutila hlavou nad plánováním zápasů domácí hvězda Rafael Nadal.</b>
      </p>
      <p>Poté, co Rubljov přemohl v dlouhé, více než dvou a půl hodinové, třísetové bitvě Bautistu-Aguta až v rozhodujícím tiebreaku, se Nadal postaral o srovnání série. Světová jednička přetlačila Chačanova ve dvou setech, i v tomto případě ale strávili na kurtu oba jmenovaní téměř dvě a čtvrt hodiny.</p>
      <p>Bylo tak jasné, že se program druhého hracího dne v Madridu pořádně natáhne. „Poslední zápas jsme začínali 45 minut po půlnoci. Pak skončíte ve dvě hodiny ráno a musíte ze sebe dostat adrenalin, regenerovat, hovořit s tiskem a ještě se přepravit na hotel,“ popisoval strasti prvního skupinového vítězství lídr španělského týmu.</p>
      <p>„Je prakticky nemožné ulehnout do postele dříve než ve 4 hodiny ráno. A odpoledne už hrajete znova,“ posteskl si Nadal nad nešťastnou organizací zápasů. Španěly totiž čeká hned ve středu další měření sil – tentokrát s Chorvatskem. Není tak vyloučeno, že se bude úterní scénář opakovat.</p>
      <p>„Jednoduché to nemají ani fanoušci. Zítra je normální pracovní den,“ připomněl vítěz devatenácti grandslamů a ocenil, že několik tisícovek vytrvalců zůstalo v ochozech až do samotného závěru.</p>
      <p>V podobném duchu se vyjádřil i Vasek Pospisil. „Šel jsem spát až ve tři hodiny ráno,“ líčil Kanaďan, jehož tým se stal po výhře nad Spojenými státy vůbec prvním jistým účastníkem čtvrtfinále. A to ještě „javorové listy“ nenastoupily za rozhodnutého stavu 2:0 do závěrečné čtyřhry, čímž však poodhalily „slabinu“ skupinového systému.</p>
      <p>Nenastoupení dua Shapovalov, Pospisil do čtyřhry totiž znamenal, že si vítězství v poměru dvakrát 6:0 připsala americká strana. A to může hrát velkou roli v konečném zúčtování, neboť do čtvrtfinále postupují kromě vítězů všech šesti skupin ještě dva nejlepší výběry na druhých místech.</p>
      <p>„Je to nespravedlivé,“ shodují se mnozí fanoušci na sociálních sítích. „A je to chyba Kanady, nebo chyba turnaje?“ brání dosud neporažený zámořský výběr jiní. „Rozhodně to není férové ani vůči těm, kteří si na zápas zakoupili vstupenky,“ argumentují další.</p>
      <p>Nový formát Davisova poháru tak ve svých prvopočátcích budí očekávané rozpaky.</p>
      <figure>
        <iframe data-src="https://twitter.com/stu_fraser/status/1197084285678882816?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <footer>Filip Lefenda, foto: Twitter: We Are Tennis</footer>
      <related>
        <h4>přečtěte si také</h4>
        <a href="https://www.tenisovysvet.cz/article/detail/10725--davis-cup-australane-a-spanele-jsou-ve-ctvrtfinale-srbove-znicili-japonce-vyhru-slavi-take-nemci"/>
        <a href="https://www.tenisovysvet.cz/article/detail/10721--davis-cup-prvnimi-ctvrtfinalisty-kanadane-spanele-slavili-obrat-ve-dve-rano"/>
      </related>
    </article>
  </body>
</html>