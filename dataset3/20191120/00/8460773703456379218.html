<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/kerala/news-kerala-19-11-2019/835578"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-20T00:35:58+00:00"/>
    <meta property="og:title" content="ശബരിമലയിൽ വിതരണം ചെയ്യാൻ ദിവസം 130 ലക്ഷം ലിറ്റര്‍ കുടിവെള്ളം ; സംവിധാനമൊരുക്കി ജല അതോറിറ്റി"/>
    <meta property="og:description" content="പമ്പ, സീതത്തോട് എന്നിവിടങ്ങളിൽനിന്ന്‌ ടാങ്കർ ലോറി വഴിയാണ് ..."/>
  </head>
  <body>
    <article>
      <h1>ശബരിമലയിൽ വിതരണം ചെയ്യാൻ ദിവസം 130 ലക്ഷം ലിറ്റര്‍ കുടിവെള്ളം ; സംവിധാനമൊരുക്കി ജല അതോറിറ്റി</h1>
      <address><time datetime="2019-11-20T00:35:58+00:00">20 Nov 2019, 00:35</time> by <a rel="author">വെബ് ഡെസ്‌ക്‌</a></address>
      <p>സ്വന്തം ലേഖകൻ<br/>ശബരിമലയിൽ ദിവസം 130 ലക്ഷം ലിറ്റർ കുടിവെള്ളം വിതരണം ചെയ്യാൻ ജല അതോറിറ്റി സംവിധാനമൊരുക്കി. പമ്പയിൽ 60 ലക്ഷം ലിറ്ററും ശരണപാതയിലും സന്നിധാനത്തുമായി 70 ലക്ഷം ലിറ്ററും കുടിവെള്ളമാണ്‌ വിതരണം ചെയ്യുക. നിലയ്ക്കലിൽ 20 ലക്ഷം ലിറ്റർ വിതരണം ചെയ്യുന്നുണ്ട്. പമ്പിങ് സമയം 12 മണിക്കൂറിൽനിന്ന് 24 മണിക്കൂറായി വർധിപ്പിച്ചു. വെള്ളത്തിന്റെ ഗുണനിലവാരം ഉറപ്പുവരുത്താനായി ഉദ്യോഗസ്ഥരെയും നിയമിച്ചു.</p>
      <p>പമ്പ, സന്നിധാനം, ശരണപാത, നിലയ്ക്കൽ എന്നിവിടങ്ങളിൽ ആർഒ പ്ലാന്റുകൾ വഴി 12.40 ലക്ഷം ലിറ്റർ ശുദ്ധജലം ലഭ്യമാക്കി. പമ്പയിൽ വാട്ടർ അതോറിറ്റിയുടെ 2.8 ലക്ഷം ലിറ്ററിന്റെ ഭൂതല സംഭരണിയിലും തിരുവിതാംകൂർ ദേവസ്വം ബോർഡിന്റെ നാലു ലക്ഷം ലിറ്ററിന്റെ ഉന്നതതല സംഭരണിയിലും കുടിവെള്ളം ലഭ്യമാക്കും. നിലയ്ക്കലിൽ ദേവസ്വംബോർഡിന്റെ 40 ലക്ഷം ലിറ്ററിന്റെ ടാങ്കിലും വാട്ടർ അതോറിറ്റിയുടെ 15 ലക്ഷം ലിറ്ററിന്റെ സ്റ്റീൽ ടാങ്കിലും 5000 ലിറ്ററിന്റെ 215 ടാങ്ക്‌ വഴിയും വെള്ളം നൽകും.</p>
      <p>പമ്പ, സീതത്തോട് എന്നിവിടങ്ങളിൽനിന്ന്‌ ടാങ്കർ ലോറി വഴിയാണ് നിലയ്ക്കലിൽ വെള്ളമെത്തിക്കുന്നത്. ശരണപാത, പമ്പ, മണപ്പുറം, കെഎസ്ആർടിസി എന്നിവിടങ്ങളിൽ സ്ഥാപിച്ച കിയോസ്കുകളിൽനിന്ന് 330 ടാപ്പുകൾ വഴിയും വെള്ളം നൽകും. ചൂടുവെള്ളവും തണുത്ത വെള്ളവും കിട്ടുന്ന 12 ഡിസ്പെൻസറും സെൻസർ ടാപ്പോടു കൂടിയ 10 പുതിയ ഡിസ്പെൻസറുമുണ്ട്. നിലയ്ക്കലിൽ കിയോസ്കുകളിൽനിന്ന് വെള്ളമെടുക്കാൻ 300 ടാപ്പാണുള്ളത്. നിലയ്ക്കലിൽ രണ്ടു കുഴൽക്കിണറുകൾ ഉപയോഗ യോഗ്യമാക്കി.</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/news/kerala/news-pathanamthittakerala-20-11-2019/835595"/>
        <a href="https://www.deshabhimani.com/news/kerala/news-pathanamthittakerala-19-11-2019/835346"/>
        <a href="https://www.deshabhimani.com/news/kerala/news-kerala-18-11-2019/835213"/>
        <a href="https://www.deshabhimani.com/news/kerala/news-kollamkerala-17-11-2019/835023"/>
        <a href="https://www.deshabhimani.com/news/kerala/news-pathanamthittakerala-17-11-2019/834962"/>
        <a href="https://www.deshabhimani.com/news/kerala/news-kerala-17-11-2019/834918"/>
        <a href="https://www.deshabhimani.com/news/kerala/special-counter-for-sabarimala-pilgrims-in-kochin-airport/835657"/>
        <a href="https://www.deshabhimani.com/news/kerala/p-mohanan-master/835656"/>
        <a href="https://www.deshabhimani.com/news/kerala/abdul-kareem-murder-case/835655"/>
        <a href="https://www.deshabhimani.com/news/kerala/kerala-assembly-session/835646"/>
      </related>
    </article>
  </body>
</html>