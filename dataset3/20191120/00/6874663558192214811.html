<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/real_estate/articles/0,7340,L-3774057,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="היזם ערך כנס לזוכי מחיר למשתכן בבנק למשכנתאות"/>
    <meta property="og:description" content="אביסרור, יזמית מחיר למשתכן בבאר שבע, קיימה כנס הסברה בסניף של מזרחי טפחות, אף שנאסר לקיים אירוע אצל גורם מסחרי בעל אינטרס מול הזוכים. היזם: &quot;שיקולי נוחות&quot;"/>
  </head>
  <body>
    <article>
      <h1>היזם ערך כנס לזוכי מחיר למשתכן בבנק למשכנתאות</h1>
      <h2>אביסרור, יזמית מחיר למשתכן בבאר שבע, קיימה כנס הסברה בסניף של מזרחי טפחות, אף שנאסר לקיים אירוע אצל גורם מסחרי בעל אינטרס מול הזוכים. היזם: "שיקולי נוחות"</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">ענת דניאלי</a></address>
      <p>חברת אביסרור, <a href="https://www.calcalist.co.il/real_estate/articles/0,7340,L-3682361,00.html">יזמית פרויקט מחיר למשתכן בבאר שבע,</a> קיימה כנס הסברה לזוכי ההגרלה בתוך סניף של בנק, בניגוד למדיניות משרד הבינוי, כך נודע ל"כלכליסט". החברה קיימה את הכנס בסניף של בנק מזרחי טפחות בבאר שבע, בעוד תנאי מחיר למשתכן אוסרים על עריכת כנסים אצל גורם מסחרי בעל אינטרס מול הזוכים.</p>
      <figure>
        <img src="https://images1.calcalist.co.il/PicServer3/2019/11/19/948523/1NL.jpg"/>
        <figcaption>הדמיית הפרויקט בשכונת פארק הנחל בבאר שבע. כולל 194 דירות, מתוכן 118 במסגרת מחיר למשתכן <br/>הדמיה: אביסרור</figcaption>
      </figure>
      <p>"על אף שכנסי הזוכים מתבצעים על ידי היזם ובאחריותו הבלעדית, נקבעו כללים ותנאים ברורים מאוד לקבלנים, ובהם איסור על ביצוע כנסים אצל גורם מסחרי בעל אינטרס מול הזוכים ואיסור העברת פרטי הזוכים לכל גורם. לאור המקרה משרד הבינוי והשיכון חידד את הנהלים לחברות הבקרה ולנציגים המשתתפים בכנסים", מסר משרד הבינוי והשיכון.</p>
      <h3>מנגנוני הפיקוח נרדמו</h3>
      <p>האירוע הזה התקיים מתחת לאפם של מנגנוני הפיקוח: חברת הבקרה שמלווה כל פרויקט ונציג של משרד הבינוי והשיכון שנוכח בכנסים כאלה. הכנס התקיים בבנק ונערך במספר סבבים של עשרות זוכים כל פעם מחדש באותו הסניף. הקבלן אביסרור הסביר כי בחר לקיים את הכנס בבנק מטעמי "נוחות". בהזמנה שנשלחה לזוכים צוינה רק הכתובת, אך לא צוין שבמקום סניף של בנק.</p>
      <p>הבנק הסביר את המהלך בטענה שהוא הבנק המלווה בפרויקט הזה, וחברת אביסרור היא שביקשה לקיים את הכנס בסניף הבנק כדי לאפשר ללקוחות לקבל את כל המידע תחת קורת גג אחת.</p>
      <p>ל"כלכליסט" אמנם הגיעו במשך השנים דיווחים על מידע שיווקי שמחולק בכנסים, יועצי משכנתאות שמנסים לקדם את עצמם, בנקים שונים וכן אדריכלים ומעצבי פנים, אולם קיום הכנס בתוך בנק הוא עליית מדרגה.</p>
      <p>בתחילתה של תוכנית מחיר למשתכן רבים מן הבנקים לא הסכימו לתת משכנתאות לזוכי ההגרלות כי לפרויקטים לא היה ליווי בנקאי, אך כאשר בעיה זו נפתרה הלקוחות של התוכנית הפכו מבוקשים עד מאוד.</p>
      <p>הדבר מתבטא בין היתר בהיקף נטילת המשכנתאות. מנתוני בנק ישראל עולה כי נשבר שיא היקף נטילת המשכנתאות בתשעת החודשים הראשונים של השנה, כ־50 מיליארד שקל, ואחד הגורמים לכך הוא עלייה בהיקף ההלוואות לרוכשי מחיר למשתכן.</p>
      <p>הפרויקט של אביסרור, <a href="https://www.calcalist.co.il/real_estate/articles/0,7340,L-3682361,00.html">המתוכנן בשכונת פארק הנחל בבאר שבע</a>, כולל 194 דירות, מהן 118 במסגרת מחיר למשתכן.</p>
      <p>הגרלת הדירות התקיימה בנובמבר 2017, במחיר של 7,635 שקל למ"ר (לפני ההצמדה למדד תשומות הבנייה).</p>
      <p>כנס הסברה לפרויקט הוא הליך מוסדר במסגרת התוכנית הממשלתית מחיר למשתכן. לאחר הזכייה ממתינים הזוכים לקבלת היתר בנייה לפרויקט, ולאחריו מתקיים כנס שבו הם נחשפים לפרטי הפרויקט כולו. בפרויקט של אביסרור חיכו הזוכים שנתיים ליום המיוחל. לאחר מכן מתקיימת בחירת הדירות לפי סדר הזכייה ומתבצעת הרכישה, במרבית הפעמים בעזרת נטילת משכנתא.</p>
      <h3>"ייעוץ בלבד"</h3>
      <p>מחברת אביסרור משה ובניו נמסר בתגובה: "משיקולי נוחות ומקום בחרה החברה לערוך כנס רוכשים בסניף בנק מזרחי. במסגרת האירוע עמדו לרשות הרוכשים ייעוץ משפטי, ייעוץ אדריכלי וייעוץ משכנתאות בחינם על ידי הבנק. הייעוץ ניתן כייעוץ בלבד למי שביקש, וללא כל מחויבות להיקשר עם הבנק בלקיחת משכנתא".</p>
      <p>מבנק מזרחי טפחות נמסר: "הכנס היה מקצועי גרידא, ונועד להעניק מידע למשתתפים במגוון נושאים: תכנוניים, משפטיים ופיננסיים וכן באספקטים נוספים הקשורים לזכייתם בהגרלה. מזרחי טפחות, שהיה הבנק המלווה בפרויקט הזה, נענה לבקשת אביסרור לקיים את הכנס בסניף, כדי לאפשר ללקוחות לקבל את כל המידע, בכל הנושאים, ובחינם, תחת קורת גג אחת. לא 'שווקו' משכנתאות ולא 'נערכו הסכמים' עם אף לקוח. הפעילות התמקדה אך ורק במסירת מידע ובמתן הסברים לזוכים בנושאים הנוגעים לאפשרויות המימון העומדות בפניהם".</p>
    </article>
  </body>
</html>