<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699298/%D8%A8%D8%A7%D8%B2%D8%AF%D8%A7%D8%B4%D8%AA-2-%DA%A9%D8%A7%D8%B1%D9%85%D9%86%D8%AF-%DA%A9%D9%86%D8%B3%D9%88%D9%84%DA%AF%D8%B1%DB%8C-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D8%AA%D8%B1%DA%A9%DB%8C%D9%87-%D8%B9%D9%84%D8%AA-%D8%AA%D9%88%D9%87%DB%8C%D9%86-%D8%A8%D9%87-%D8%A2%D8%A8-%D8%B2%D9%85%D8%B2%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="بازداشت 2 کارمند کنسولگری آمریکا در ترکیه/ علت: توهین به آب زمزم"/>
    <meta property="og:description" content="مقامات ترکیه دو تبعه ترک‌تبار را که کارمند کنسولگری آمریکا بودند به دلیل «اهانت به اسلام» در جریان جشن هالووین، موقتا بازداشت و سپس آزاد کردند."/>
  </head>
  <body>
    <article>
      <h1>بازداشت 2 کارمند کنسولگری آمریکا در ترکیه/ علت: توهین به آب زمزم</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/29/1038978_930.jpg"/>
      </figure>
      <p>مقامات ترکیه دو تبعه ترک‌تبار را که کارمند کنسولگری آمریکا بودند به دلیل «اهانت به اسلام» در جریان جشن هالووین، موقتا بازداشت و سپس آزاد کردند.</p>
      <p>به گزارش باشگاه خبرنگاران جوان، یک مرد و یک زن که برای کنسولگری آمریکا در آدانا واقع در جنوب ترکیه کار می‌کردند بازداشت و پس از بازجویی آزاد شدند.</p>
      <p>این افراد پس از انتشار تصویر ویدئویی در شبکه‌های اجتماعی بازداشت شدند که در آن در مراسم هالووین در حال توهین به آب زمزم بودند. آب چاه زمزم واقع در مسجدالحرام در شهر مکه برای مسلمان مقدس است.</p>
      <p>دفتر دادستانی آدانا اعلام کرد پس از انتشار این تصاویر، تحقیق در مورد «توهین به ارزش‌های دینی» آغاز شد. این منبع تصریح کرد دو فرد حاضر در تصاویر ویدئویی، دو کارمند سی و سی و هشت ساله کنسولگری آمریکا در آدانا هستند که بازداشت، بازجویی و سپس آزاد شدند.</p>
      <p>بازداشت این افراد در حالی روی می‌دهد که روابط آنکارا و واشنگتن دوران پر تنشی را سپری می‌کند. از زمان حمله ترکیه به شبه نظامیان کرد مورد حمایت آمریکا در سوریه روابط دو طرف متشنج شده است. همچنین بازداشت اتباع ترکیه که برای نمایندگی‌های آمریکا در ترکیه کار می‌کنند، طی سال‌ها اخیر افزایش یافته و موجب التهاب در روابط دو طرف شده است.</p>
      <p>یکی از این موارد بازداشت «متین تپوز»، کارمند کنسولگری آمریکا در استانبول از سال ۲۰۱۷ تاکنون است. مقامات ترکیه وی را به جاسوسی و تلاش برای سرنگونی دولت ترکیه متهم می‌کنند و این فرد با احتمال حبس ابد مواجه است.</p>
    </article>
  </body>
</html>