<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ziuaconstanta.ro/stiri/sport/ultramaratonul-de-la-zero-la-moldoveanu-la-final-fratii-stefan-si-george-tudor-din-constanta-au-urcat-pe-acoperisul-romaniei-galerie-foto-705583.html"/>
    <meta property="og:site_name" content="ZIUA de Constanta"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Fraţii Ștefan şi George Tudor, din Constanţa, au urcat pe acoperişul României (galerie foto)"/>
    <meta property="og:description" content="Ultramaratonul De la zero la Moldoveanu , demarat de pe plaja de la Mamaia de constantenii Mihai Nenciu si Stefan Tudor, s-a incheiat, ieri, cu succes, dupa parcurgerea a 473 de kilometri, in sapte ..."/>
  </head>
  <body>
    <article>
      <h6 class="kicker">Ultramaratonul „De la zero la Moldoveanu“, la final</h6>
      <h1>Fraţii Ștefan şi George Tudor, din Constanţa, au urcat pe acoperişul României (galerie foto) </h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Marian BOCAI</a></address>
      <p>
        <a href="https://www.ziuaconstanta.ro/stiri/sport/ultramaratonul-de-la-zero-la-moldoveanu-la-final-fratii-stefan-si-george-tudor-din-constanta-au-urcat-pe-acoperisul-romaniei-galerie-foto-705583.html?imagini=1#scroll">🖼️ Galerie foto (20)</a>
      </p>
      <p><b>Ultramaratonul „De la zero la Moldoveanu“, demarat de pe plaja de la Mamaia de constănţenii Mihai Nenciu şi </b><b>Ș</b><b>tefan Tudor, s-a încheiat, ieri, cu succes, după parcurgerea a 473 de kilometri, în şapte zile şi două ore.</b><br/><br/><br/>Cei doi au plecat de la Constanţa cu obiectiv atingerea celui mai înalt vârf muntos din România, Moldoveanu (2.544 de metri), alergarea făcându-se pe traseul Mamaia - Hârşova - Țăndărei - Slobozia - Ploieşti - Târgovişte - Câmpulung - Nucşoara - Vf. Moldoveanu. De la Ploieşti însă, Mihai Nenciu (care s-a confruntat cu probleme medicale) a fost nevoit să se despartă de Ștefan şi a urmat o altă rută, nedorind să-l încetinească pe colegul său.<br/><br/><br/>Întrucât nici nu dorea să abandoneze, Mihai a continuat alergarea pe un traseu mai scurt, noul său obiectiv fiind atingerea Vârfului Omu, cel mai înalt vârf din munţii Bucegi (2.507 m), ţel pe care l-a îndeplinit alergând de la Ploieşti singur, fără suport şi sprijin! După ce Mihai a părăsit proiectul „De la zero la Moldoveanu“, Ștefan Tudor şi-a continuat alergarea spre acoperişul României alături de fratele său, George, cel care îi însoţise iniţial pe cei doi pentru a le asigura suportul tehnic. Iar, ieri, fraţii Tudor au ajuns pe Vârful Moldoveanu!<br/> </p>
      <h3>„Ne mândrim cu aşa români!“</h3>
      <p>„Astăzi (n.r. ieri) s-a scris istorie! Fraţii Tudor, Ștefan şi George, au ajuns pe acoperişul României după 7 zile şi 2 ore şi 473 de kilometri parcurşi. Povestea ultramaratonului «De la zero la Moldoveanu» a ajuns la final. Ionuţ Apetrea şi Nicu Ursu au fost alături de ei în ascensiunea de astăzi (n.r. ieri). Voinţă, Determinare, Pasiune şi Nebunie = Succes. Ne mândrim cu aşa români! Bravo, băieţi!“, este mesajul de pe pagina de Facebook a proiectului.<br/> </p>
      <h3>O brânză bio de capră, o ciorbă de zarzavat şi o zacuscă de casă</h3>
      <p>Cursa le-a solicitat participanţilor la maximum resursele fizice şi ambiţia de a nu renunţa. „Jurnalul de bord“ ţinut pe pagina de Facebook a proiectului a surprins zi de zi, kilometru de kilometru, efortul, trăirile şi aventurile temerarilor constănţeni. Primul „check point“ a fost la kilometrul 36, în comuna constănţeană Nicolae Bălcescu, „la o brânză bio de capră, o ciorbă de zarzavat de grădină şi o zacuscă de casă. S-au alimentat, s-au schimbat şi au pornit din nou la drum!“. Ulterior, după 400 de kilometri, particianţii (de data aceasta fraţii Tudor) au fost întâmpinaţi cu prăjituri: „Și dacă vă gândeaţi că doar copiii pot avea un astfel de zâmbet, atunci când văd prăjituri, priviţi bucuria de pe feţele lui Ștefan şi George! Merită, nu, la câte calorii au consumat în cele 6 zile de Ultramaraton“.</p>
      <h3>Mână de ajutor dată unui şofer care a ajuns cu maşina în şanţ</h3>
      <p>„Drumul către acoperişul României continuă în cea de-a 3-a zi de Ultramaraton! Trafic greu, asfalt nemilos, vreme nu tocmai prietenoasă, însă băieţii rezistă!“, a mai trecut o zi din cursă. În ziua următoare, Mihai şi Ștefan au avut companie: „Și, dacă ieri, Mihai şi Ștefan aveau nevoie de încurajări în lungul drum către Vârful Moldoveanu, iată că astăzi, în a 4-a zi de Ultramaraton, 2 susţinători şi-au propus să alerge alături de ei pentru a-i motiva şi mai tare! Bravo băieţi!“. În drum spre Ploieşti, temerarii constănţeni au avut parte şi de aventuri pe traseu: au dat o mână de ajutor unui şofer care a ajuns cu maşina în şanţ!<br/> </p>
      <h3>„Cu sportivitate şi bărbăţie, Mihai Nenciu şi Ștefan Tudor!“</h3>
      <p>Ploieştiul a fost atins după trei zile şi zece ore. „Uşor n-a fost deloc, resimţim din plin cei aproape 275 km de până acum, dar aventura continuă şi povestea merge mai departe! Vă mulţumim tuturor pentru gândurile bune şi pentru toate mesajele de încurajare! Cu sportivitate şi bărbăţie, Mihai Nenciu şi Ștefan Tudor, doi oameni obişnuiţi!“, a fost mesajul celor doi.<br/> </p>
      <h3>Cine este George Tudor?</h3>
      <p>În cea de-a cincea zi de Ultramaraton din proiectul „De la zero la Moldoveanu", s-au oferit două veşti: una bună şi una rea. „Vom începe cu cea rea: din cauza unor accidentări repetate, Mihai Nenciu este nevoit să se retragă din cursa către Vârful Moldoveanu, însă va încerca să atingă Vârful Omu din Munţii Bucegi, acesta fiind mult mai aproape de unde au ajuns până acum. Iar vestea Bună este că Ștefan Tudor, alături de fratele lui, George Tudor (cel care a asigurat suportul tehnic în cele patru zile de până acum) formează acum echipa care va ajunge pe acoperişul României. Echipa Tudor va face istorie, iar cineva, acolo sus, este tare mândru. Povestea merge mai departe..... Și dacă vă întrebaţi cine este George Tudor, cel care luptă acum alături de fratele lui în ultramaratonul «De la Zero la Moldoveanu», vă spunem noi: triatlonist, ultramaratonist, ciclist, înotător, participant al curselor Half Iron Man, Hero TriChallenge, Salomon Capadoccia Ultra Trail, iar lista continuă cu zeci de concursuri montane, pe nisip sau asfalt, de înot sau pe bicicletă“, s-a arătat pe pagina de Facebook a ultramaratonului.<br/> </p>
      <h3>Maratonistul Ionuţ Apetrea, alături de ei</h3>
      <p>Ziua a şasea a început din localitatea Voineşti (judeţul Dâmboviţa). Fraţii Tudor l-au avut alături de ei pe maratonistul Ionuţ Apetrea, „care a venit special să-i susţină. Ionuţ şi-a propus să alerge toată ziua cu băieţii“. Pe măsură ce se apropiau de punctul terminus, Ștefan şi George simţeau tot mai mult oboseala cursei, dar nu au cedat. „S-a întunecat de ore bune, frigul este din ce în ce mai pătrunzător, aerul de munte tot mai puternic, iar oboseala îşi spune şi ea cuvântul, însă băieţii rezistă, nu se lasă doborâţi! Alergarea continuă pentru că singurul lor scop este atingerea Vârfului Moldoveanu. Ștefan şi George, echipa «De la Zero la Moldoveanu», ne demonstrează, cu fiecare kilometru pe care îl fac, că ambiţia şi determinarea fac casă bună cu succesul!“, s-a notat în jurnalul expediţiei.<br/> </p>
      <h3>Ascensiunea finală</h3>
      <p>Și a venit şi partea finală a cursei, ultimii zeci de kilometri! „Adio şosele cu asfalt dur, trafic şi adio veste reflectorizante! Bun venit munte, brazi şi aer curat! Vârful Moldoveanu este din ce în ce mai aproape pentru Ștefan şi George! Băieţii rezistă iar povestea merge mai departe.... Cel mai greu şi complex Ultramaraton realizat vreodată în România este aproape de a fi finalizat de Fraţii Tudor. După zile teribile de alergare pe sute de kilometri, mâine (n.r. ieri) dimineaţă urmează ascensiunea finală către Vârful Moldoveanu, acoperişul României (2.544m). Băieţii au de înfruntat vânt de 35km/h şi o temperatură de minus 5 grade Celsius Povestea este aproape de final“, s-a notat în jurnalul de bord cu 32 de kilometri înainte de final. Iar apoi Vârful Moldoveanu a fost atins. Ștefan şi George au urcat pe acoperişul României.<br/> </p>
      <h3>„Bravo, frăţiorii!“</h3>
      <p>„Șapte zile şi două ore! De la zero la Moldoveanu. Bravo!“, au spus fraţii şi s-au îmbrăţişat când au ajuns sus. „Bine, mă! Bine, bine! Bravo, frăţiorii!“, i-au felicitat şi însoţitorii lor, cărora Ștefan şi George le-au mulţumit pentru sprijin. „Uuuuuuu!“, s-a descătuşat Ștefan, iar ecoul i-a răspuns imediat. La înălţimea de 2.544 de metri!<br/><br/><br/><b>Sursa foto: Facebook (De la zero la Moldoveanu)</b><br/><br/><br/><b>Citeşte şi:</b><br/><br/><a href="https://www.ziuaconstanta.ro/stiri/sport/de-la-constanta-pe-acoperisul-romaniei-alergatorii-mihai-nenciu-si-stefan-tudor-au-pornit-in-temerara-lor-cursa-de-la-zero-la-moldoveanu-704996.html">De la Constanţa pe acoperişul României Alergătorii Mihai Nenciu şi Ștefan Tudor au pornit în temerara lor cursă, „De la Zero la Moldoveanu“</a><br/><br/><a href="https://www.ziuaconstanta.ro/stiri/sport/de-la-zero-la-moldoveanu-doi-temerari-cursa-de-pe-plaja-din-constanta-pana-pe-cel-mai-inalt-varf-muntos-din-romania-galerie-foto-704715.html">„De la Zero la Moldoveanu“ Doi temerari, cursă de pe plaja din Constanţa până pe cel mai înalt vârf muntos din România (galerie foto)</a><br/> </p>
      <related>
        <h4>Articole asemanatoare</h4>
        <a href="https://www.ziuaconstanta.ro/stiri/revista-presei-locale/replica-de-constanta-peninsula-lui-doru-peco-are-casa-plaja-si-ponton-amenajate-ilegal-82747-344275.html"/>
      </related>
    </article>
  </body>
</html>