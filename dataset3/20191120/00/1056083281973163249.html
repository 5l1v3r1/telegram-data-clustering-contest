<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818580/%D9%87%D9%88%D8%B4%D9%85%D9%86%D8%AF%D8%B3%D8%A7%D8%B2%DB%8C-%D8%B3%DB%8C%D8%B3%D8%AA%D9%85-%D9%87%D8%A7-%D8%B1%D8%A7%D9%87-%D8%A8%D8%B1%D9%88%D9%86-%D8%B1%D9%81%D8%AA-%D8%A7%D8%B2-%DA%86%D8%A7%D9%84%D8%B4-%DA%A9%D9%84%D8%A7%D9%86%D8%B4%D9%87%D8%B1%D9%87%D8%A7-%D8%A7%D8%AC%D8%B1%D8%A7%DB%8C-%D9%BE%D8%A7%DB%8C%D9%84%D9%88%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-20T00:05:00+00:00"/>
    <meta property="og:title" content="هوشمندسازی سیستم‌ها راه برون‌رفت از چالش کلانشهرها/اجرای پایلوت e-callبا هدف کاهش تلفات جاده‌ای"/>
    <meta property="og:description" content="دبیر ستاد توسعه فناوری‌های حوزه فضایی و حمل و نقل پیشرفته معاونت علمی و فناوری ریاست‌جمهوری با تاکید بر اینکه حرکت به سمت هوشمندسازی شهر با کمک شرکت‌های دانش‌بنیان می‌تواند بسیاری از نقص‌ها را جبران کند، گفت: اجرای پایلوت &quot;تماس اضطراری&quot; برای کاهش تلفات جاده‌ای در این راستا بوده است."/>
  </head>
  <body>
    <article>
      <h6 class="kicker">در گفت‌وگو با ایسنا اعلام شد</h6>
      <h1>هوشمندسازی سیستم‌ها راه برون‌رفت از چالش کلانشهرها/اجرای پایلوت e-callبا هدف کاهش تلفات جاده‌ای</h1>
      <address><time datetime="2019-11-20T00:05:00+00:00">20 Nov 2019, 00:05</time> by <a rel="author">رقیه‌السادات حسینی</a></address>
      <p>دبیر ستاد توسعه فناوری‌های حوزه فضایی و حمل و نقل پیشرفته معاونت علمی و فناوری ریاست‌جمهوری با تاکید بر اینکه حرکت به سمت هوشمندسازی شهر با کمک شرکت‌های دانش‌بنیان می‌تواند بسیاری از نقص‌ها را جبران کند، گفت: اجرای پایلوت "تماس اضطراری" برای کاهش تلفات جاده‌ای در این راستا بوده است.</p>
      <p><b>دکتر منوچهر منطقی در گفت‌وگو با ایسنا،</b> در پاسخ به این سوال که آیا زیر ساخت‌های هوشمندسازی در کلانشهر تهران موجود است یا خیر، افزود: اگر بخواهیم به صورت ایده‌آل به این موضوع نگاه کنیم، زیرساخت‌های هوشمندسازی در کشور وجود ندارد، ولی یکسری زیر ساخت‌های مختلف در تهران ایجاد شده است که بر اساس این حداقل‌ها و زیرساخت‌ها می‌توان طرح‌های مربوط به حمل و نقل هوشمند را تعریف کرد.</p>
      <p>وی ادامه داد: برای هوشمندسازی شهرها اولین اقدامی که باید انجام داد، این است که زیرساخت‌های موجود را در راستای هم به گونه‌ای قرار دهیم که بتوانیم به کمک شرکت‌های دانش‌بنیان نقص‌های موجود را جبران کنیم تا بتوانیم در گام بعد پروژه‌هایی را در جهت هوشمندسازی تعریف کنیم و از نتایج آن شهروندان بهره‌مند شوند.</p>
      <p>منطقی با تاکید بر اینکه تاکنون این پروژه‌ها در زمینه هوشمندسازی شهرها در ستاد توسعه فناوری‌های حوزه فضایی و حمل و نقل پیشرفته تعریف شده است، خاطر نشان کرد: در این راستا در ستاد دو موضوع "کاهش ترافیک" و "کاهش تلفات جاده‌ای" دنبال می‌شود.</p>
      <p>دبیر ستاد توسعه فناوری‌های حوزه فضایی و حمل و نقل پیشرفته با اشاره به طرح‌های تعریف شده در حوزه "کاهش تلفات جاده‌ای"، اظهار کرد: در این زمینه تماس اضطراری یکی از ضرورت‌ها به شمار می‌رود؛ چرا که در این صورت اگر خودرویی دچار سانحه‌ای شد، مراکز پلیس و مراکز خدمات درمانی بلافاصله در محل حاضر می‌شوند.</p>
      <p>منطقی از اجرای پایلوت تماس اضطراری (e-call) خبر داد و یادآور شد: در این راستا تفاهم‌نامه سه جانیه میان ستاد، یکی از شرکت‌های فناور و شرکت ایرانسل منعقد شد و بر اساس آن پایلوت تماس اضطراری در حال اجرا است و در صورت کسب نتایج مطلوب، این طرح تسری خواهد یافت.</p>
      <p>وی هدف از انعقاد این تفاهم‌نامه را پیاده‌سازی سامانه تماس اضطراری با هدف توسعه تبادلات علمی و فناورانه در راستای پیاده‌سازی سامانه تماس اضطراری بر روی یکی از ناوگان‌های بخش خصوصی برای کاهش تلفات جاده‌ای دانست.</p>
      <p>‏منطقی با اشاره به مفاد این تفاهم‌نامه، خاطرنشان کرد: برنامه‌ریزی برای به‌کارگیری فناوری‌های نوین در سامانه تماس اضطراری به منظور ارتقای خدمات و بهره‌وری، تامین منابع مالی و اعتباری در راستای اخذ استانداردهای مربوط و تولید انبوه سامانه تماس اضطراری و تلاش جهت توسعه کاربردی سامانه تماس اضطراری (e-call) برای سایر خودروسازان از جمله موارد تاکید شده در این تفاهم‌نامه به شمار می‌رود.</p>
      <p>وی با تاکید بر اینکه استفاده از این سامانه مدیریت هوشمند مزایای مختلفی دارد، اظهار کرد: از جمله این مزایا می‌توان به موتور قدرتمند نرم‌افزاری چند زبانه همراه با امکان ترجمه به زبان‌های مختلف، پشتیبانی از پروتکل‌های مختلف سخت‌افزارهای ردیاب، راه‌اندازی سرویس نقشه محلی بر روی سرور مشتری با قابلیت نمایش لایه‌های نقشه، تبدیل نقشه به آدرس و برعکس و همچنین قابلیت مسیریابی و قابلیت افزودن لایه‌های نقشه اختصاصی مشتری با فرمت‌های استاندارد و داشتن قابلیت‌هایی نظیر تعمیر و نگهداری هوشمند اشاره کرد.</p>
      <p>منطقی همچنین با اشاره به اقدامات ستاد توسعه فناوری‌های حوزه حمل و نقل پیشرفته، ادامه داد: علاوه بر آن این ستاد در زمینه کاهش ترافیک طرح‌های مشترکی را با مرکز شهر هوشمند شهرداری تعریف کرده است و در حال حاضر عناوین این پروژه‌ها در حال استخراج است و امیدواریم تا پایان سال یک تا دو پروژه در این زمینه اجرایی شود.</p>
      <p>دبیر ستاد توسعه فناوری‌های حوزه فضایی و حمل‌و نقل پیشرفته معاونت علمی با اشاره به اثرات هوشمندسازی و کاهش مشکلات در زمینه سوخت خودروها، یادآور شد: یکی از اهداف تغییر قیمت سوخت جلوگیری از قاچاق سوخت بوده است که در این زمینه همچنین برخی از شرکت‌های دانش‌بنیان نرم‌افزارهایی برای کنترل و نظارت بر مصرف سوخت تهیه کرده‌اند که می‌توان با پیاده‌سازی آن گام‌های موثری برای جلوگیری از قاچاق سوخت برداشت.</p>
      <p>منطقی، بهره‌برداری از سیستم‌های هوشمند در این زمینه را بسیار مؤثر دانست.</p>
      <p>به گزارش ایسنا، سده اخیر، سده "توسعه شهرنشینی" نامیده شده است؛ چراکه روند تغییرات سبک زندگی عموم مردم در سراسر جهان به سمت توسعه شهرنشینی درحرکت است و تهران نیز به عنوان پایتخت و بزرگترین شهر ایران از این روند مستثنی نیست، به گونه‌ای که بر اساس برآوردها تا سال ۲۰۲۵ میلادی تهران به یکی از ۳۰ ابر شهر پرجمعیت جهان تبدیل خواهد شد.</p>
      <p>تهران در حالی تأمین‌کننده ۴۸ درصد بودجه کشور بوده و سهم بیش از ۲۵ درصدی در اقتصاد کشور را دارد که روند فزاینده توسعه شهرنشینی در آن منجر به چالش‌هایی نظیر تغییرات اقلیمی ناشی از افزایش مصرف انرژی، آلودگی هوا و افزایش ترافیک شده و رتبه کیفیت زندگی در آن را به شدت کاهش داده است.</p>
      <p>تهران امروز با چالش‌های متعددی مواجه است و بر اساس آمارها تهران با جمعیتی در حدود ۹ میلیون نفر، در رتبه نازل ۱۹۹ از نظر کیفیت زندگی در سطح جهانی قرار دارد. در حال حاضر، بیش از ۵۰ درصد بافت مسکونی تهران ناپایدار و ناایمن است و ۴۰ درصد سفرها با خودروی شخصی انجام می‌شود، ضمن آنکه تعداد روزهای دارای هوای ناسالم در تهران به ۱۰۵ روز رسیده است.</p>
      <p>به اعتقاد محققان، حرکت به سمت هوشمندسازی می‌تواند بسیاری از معضلات در این حوزه را بکاهد.</p>
      <p>شهر هوشمند یک منطقه شهری است که از انواع مختلف سنسورهای الکترونیکی برای جمع‌آوری اطلاعات و تحلیل آنها استفاده می‌کند که این اطلاعات برای مدیریت دارایی‌ها و منابع شهری کارآمد است. این پروسه، شامل اطلاعات جمع‌آوری شده از شهروندان، دستگاه‌ها و منابع شهری است که پردازش و تجزیه و تحلیل می‌شود تا به نظارت و مدیریت ترافیک و حمل و نقل، سیستم، نیروگاه، آب، تأمین شبکه‌های زباله، مدیریت، قانون اجرای سیستم‌های اطلاعاتی و مدارس و کتابخانه‌ها و بیمارستان‌ها و دیگر خدمات اجتماعی کمک کند.</p>
      <p>انتهای پیام</p>
    </article>
  </body>
</html>