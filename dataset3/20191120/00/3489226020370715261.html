<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/diaforopoihsh-kastanidh-gia-ta-dhmopshfismata-meta-apo-laikh-prwtoboylia-apo-to-kinal"/>
    <meta property="og:site_name" content="Documento"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Διαφοροποίηση Καστανίδη από ΚΙΝΑΛ για τα δημοψηφίσματα μετά από λαϊκή πρωτοβουλία"/>
    <meta property="og:description" content="Σε άλλη γραμμή από αυτήν που διατύπωσε από το βήμα της Βουλής ο εισηγητής του ΚΙΝΑΛ, Αν. Λοβέρδος, ήταν η τοποθέτηση του Χ. Καστανίδη αναφορικά με τη διεξαγωγή δημοψηφισμάτων μετά από λαϊκή πρωτοβουλία."/>
  </head>
  <body>
    <article>
      <h1>Διαφοροποίηση Καστανίδη από ΚΙΝΑΛ για τα δημοψηφίσματα μετά από λαϊκή πρωτοβουλία</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Άγγελος Προβολισιάνος</a></address>
      <h4>Σε άλλη γραμμή από αυτήν που διατύπωσε από το βήμα της Βουλής ο εισηγητής του ΚΙΝΑΛ, Αν. Λοβέρδος, ήταν η τοποθέτηση του Χ. Καστανίδη αναφορικά με τη διεξαγωγή δημοψηφισμάτων μετά από λαϊκή πρωτοβουλία.</h4>
      <p>Ο πρώην υπουργός Δικαιοσύνης του ΠΑΣΟΚ, μιλώντας στην Ολομέλεια, τάχθηκε αναφανδόν υπέρ της διεξαγωγής δημοψηφισμάτων για μείζονα ζητήματα μετά από πρωτοβουλία 500.000 πολιτών, όπως είχε προτείνει ο ΣΥΡΙΖΑ, διαχωρίζοντας τη θέση του από αυτήν του κόμματός του.</p>
      <p>«Ορθό θα ήταν, επίσης, να αναθεωρηθεί η παράγραφος 2 του άρθρου 44, ώστε να προβλεφθεί η δυνατότητα διεξαγωγής δημοψηφισμάτων ύστερα από λαϊκή πρωτοβουλία, υπό αυστηρές και συγκεκριμένες προϋποθέσεις. Η διεύρυνση της συμμετοχικής δημοκρατίας δεν είναι είδος πολυτελείας με ευχέρεια να την επιλέξουμε ή να την απορρίψουμε. Είναι ανάγκη. Το επιχείρημα ότι τα δημοψηφίσματα διχάζουν το κοινωνικό σώμα και πιθανόν οδηγούν σε μη επιθυμητά αποτελέσματα, δεν είναι επιχείρημα σε βάρος της συμμετοχικής δημοκρατίας, αλλά σε βάρος αυτών που διατυπώνουν τα ερωτήματα με πανουργία ή αβελτηρία. Άλλωστε, μια σοβαρή εγγύηση για την ορθή λειτουργία των δημοψηφισμάτων με λαϊκή πρωτοβουλία είναι και ο σαφής προσδιορισμός των κοινωνικών θεμάτων που θα αποτελούν το αντικείμενό τους» είπε ο κ. Καστανίδης και πρόσθεσε: «Με την ίδια λογική, υποστηρίζω θερμά την τροποποίηση του άρθρου 73, προκειμένου να εισαχθεί στη δημόσια ζωή ο θεσμός της λαϊκής νομοθετικής πρωτοβουλίας».</p>
      <p>Προηγουμένως, ο Αν. Λοβέρδος από το ίδιο βήμα είχε δηλώσει πως το ΚΙΝΑΛ διαφωνεί με τη συνταγματική καθιέρωση των δημοψηφισμάτων μετά από λαϊκή πρωτοβουλία. </p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>