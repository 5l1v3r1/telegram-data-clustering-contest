<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774093,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="נתניהו ברא שסע רביעי"/>
    <meta property="og:description" content="בבחירות האחרונות נולד לנו שסע נוסף, רביעי במספר. נתניהו מפמפם ומעצים את השסעים הקלאסיים: ימין שמאל ויהודים ערבים. והנה, בגלל הצרות האישיות שלו, נתניהו ברא שסע נוסף: הפרקליטות ומערכת המשפט - בעד ונגד"/>
  </head>
  <body>
    <article>
      <h1>נתניהו ברא שסע רביעי</h1>
      <h2>בבחירות האחרונות נולד לנו שסע נוסף, רביעי במספר. נתניהו מפמפם ומעצים את השסעים הקלאסיים: ימין שמאל ויהודים ערבים. והנה, בגלל הצרות האישיות שלו, נתניהו ברא שסע נוסף: הפרקליטות ומערכת המשפט - בעד ונגד</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">משה גורלי</a></address>
      <p>בבחירות האחרונות נולד לנו במזל רע שסע נוסף, רביעי במספר. לא ששלושת קודמיו הוזנחו. נתניהו מפמפם ומעצים בכל הכוח את השסעים הקלאסיים: ימין־שמאל ויהודים־ערבים. אביגדור ליברמן החליף את יאיר לפיד בליבוי גזרת דת־מדינה. והנה נתניהו, בגלל הצרות האישיות שלו, ברא שסע נוסף: הפרקליטות ומערכת המשפט - בעד ונגד. הדיפ סטייט כגונב המשילות, אבל לא סתם משילות - את המשילות של נתניהו עצמו רחמנא ליצלן. תומכיו משתמשים אפילו במונח הפיכה שלטונית. לא מדובר כאן בראיות למשפט פלילי, מדובר בראיות למזימה פוליטית של הדחת הקיסר. הגם אתה ברוטוס? הגם אתם אביחי ושי?</p>
      <figure>
        <img src="https://images1.calcalist.co.il/PicServer3/2019/08/05/925255/YE2538774_l.jpg"/>
        <figcaption>בנימין נתניהו <br/>צילום: אוליבייה פיטוסי - הארץ</figcaption>
      </figure>
      <p>שרת המשפטים הקודמת איילת שקד דיברה על גניבת המשילות, השר הנוכחי אמיר אוחנה מדבר על פרקליטות שבתוך פרקליטות שהיא הסיירת המובחרת של הדיפ סטייט שמגוייסת למשימת ההפיכה. בהשראת ראש הממשלה נוספו לרשימה המסורתית של אויבינו — השמאל והערבים — גם הפרקליטות, וכולם ביחד שותפים למזימת ההדחה. האסטרטגיה של נתניהו ברורה: לעקור את הלגיטימציה של מערכות האכיפה ולנטרל את אמינותן. כדי להציל את עורו הוא מרסק את המערכת החשובה ביותר לקיומן של חברה ומדינה.</p>
      <p>הפגמים שמתגלים בחקירות מספקים חומרי גלם לשיסוי. גם המחלוקת בין המחמירים למקלים בסעיפי האישום בתוך צוותי היועץ והפרקליטות מוסיפות קיסמים למדורה. אבל, נתניהו איננו רק חשוד שזכאי להילחם על חפותו, הוא גם ראש ממשלה שחובתו להגן על המוסדות המשפטיים. וחשוב לומר: הפגמים בחקירות אינם חלק ממזימת הדחה. יש כשלים, יש מוטיבציית יתר ויש מחלוקות שנגזרות מדיון נרחב יותר על החלת המשפט הפלילי בזירות הציבוריות.</p>
      <p>היום אמור ליברמן להודיע לאן פניו. בדת־מדינה הוא עם הלפידים. בשאר השסעים הוא עם נתניהו, גם בשסע החדש שברא סביב מערכת המשפט. לא מופרך לקבוע שנתניהו ברא את השסע לא רק כדי להציל את עורו אלא כדי להחזיר הביתה את הבן האובד.</p>
    </article>
  </body>
</html>