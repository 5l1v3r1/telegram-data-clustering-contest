<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699240/%D9%81%D8%B1%D9%88%D8%B4%DA%AF%D8%A7%D9%87-%D9%84%D9%88%D8%A7%D8%B2%D9%85-%D8%A7%D9%84%DA%A9%D8%AA%D8%B1%DB%8C%DA%A9%DB%8C-%D8%AF%D8%B1-%D9%84%D8%A7%D9%84%D9%87-%D8%B2%D8%A7%D8%B1-%D8%AA%D9%87%D8%B1%D8%A7%D9%86-%D8%AF%D8%B1-%D8%A2%D8%AA%D8%B4-%D8%B3%D9%88%D8%AE%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="فروشگاه لوازم الکتریکی در لاله زار تهران در آتش سوخت"/>
    <meta property="og:description" content="امیر هاتفی، مدیر منطقه ۵ عملیات سازمان آتش نشانی تهران با حضور در محل حادثه در این باره گفت: از داخل یک فروشگاه فروش لوازم یدکی دود و شعله زیادی به بیرون زبانه می‌کشید که با توجه به قرار گرفتن انبار مملو از جنس بر روی آن، احتمال می‌رفت که زبانه‌های آتش به آنجا سرایت کند."/>
  </head>
  <body>
    <article>
      <h1>فروشگاه لوازم الکتریکی در لاله زار تهران در آتش سوخت</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <p>
        <b>امیر هاتفی، مدیر منطقه ۵ عملیات سازمان آتش نشانی تهران با حضور در محل حادثه در این باره گفت: از داخل یک فروشگاه فروش لوازم یدکی دود و شعله زیادی به بیرون زبانه می‌کشید که با توجه به قرار گرفتن انبار مملو از جنس بر روی آن، احتمال می‌رفت که زبانه‌های آتش به آنجا سرایت کند.</b>
      </p>
      <p>فروشگاه لوازم الکتریکی در خیابان لاله زار در آتش سوخت.</p>
      <p>به گزارش میزان، ساعت ۲۰:۴۵ دقیقه شب گذشته ستاد فرماندهی آتش نشانی تهران پس از دریافت تماس شهروندان با سامانه ۱۲۵ مبنی بر آتش سوزی یک فروشگاه لوازم برقی، زنگ ایستگاه ۱، ۴۶، ۳، ۴ و گروه نجات ۱ را به صدا درآورد و آتش نشانان را به همراه تیم نجات یک ۱، خودرو بالابر، تشک نجات و نیز خودرو حامل دستگاه تنفسی عازم خیابان لاله زار کرد.</p>
      <p>امیر هاتفی، مدیر منطقه ۵ عملیات سازمان آتش نشانی تهران با حضور در محل حادثه در این باره گفت: از داخل یک فروشگاه فروش لوازم یدکی دود و شعله زیادی به بیرون زبانه می‌کشید که با توجه به قرار گرفتن انبار مملو از جنس بر روی آن، احتمال می‌رفت که زبانه‌های آتش به آنجا سرایت کند.</p>
      <p>وی افزود: آتش نشانان بی درنگ پس از تقسیم شدن به سه تیم، ضمن قطع برق و گاز محل حادثه مشغول عملیات شدند و تیم نجات با وارد شدن به داخل فروشگاه و جستجوی محل حادثه از عدم حضور محبوس شده اطمینان پیدا کردند و سپس به سایرآتش نشانان پیوستند.</p>
      <p>هاتفی تصریح کرد: دو گروه دیگر از آتش نشانان همزمان با رعایت نکات ایمنی با استفاده از لوله‌های آبدهی به یافتن کانون آتش و خاموش کردن آن مشغول شدند.</p>
      <p>وی افزود: نیروهای عملیات پس از مهار و کنترل آتش و تخلیه‌ی دود توسط فن فشار مخصوص مثبت و ایمن سازی محل حادثه، به عملیات خود پایان داده و با تحویل محل به عوامل انتظامی و مالک به ایستگاه بازگشتند.</p>
      <p>علت این حادثه توسط کارشناسان در دست بررسی است.</p>
    </article>
  </body>
</html>