<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699283/%D8%A7%D9%85%D8%A7%D9%85-%D8%AC%D9%85%D8%B9%D9%87-%D8%A7%D8%B5%D9%81%D9%87%D8%A7%D9%86-%D9%85%D8%B1%D8%AF%D9%85-%D8%AF%D8%B1-%D8%B1%D8%A7%D9%87%D9%BE%DB%8C%D9%85%D8%A7%DB%8C%DB%8C-%D9%81%D8%B1%D8%AF%D8%A7-%D9%BE%D8%A7%D8%B3%D8%AE-%D8%A7%D8%B4%D8%B1%D8%A7%D8%B1-%D8%B1%D8%A7-%D9%85%DB%8C%E2%80%8C%D8%AF%D9%87%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="امام جمعه اصفهان: مردم در راهپیمایی فردا پاسخ اشرار را می‌دهند"/>
    <meta property="og:description" content="امام جمعه اصفهان با محکوم کردن اقدامات غیرانسانی آشوب‌گران در چند روز گذشته، گفت: باید به شدت با عوامل ناآرامی‌های اخیر برخورد کرد، اما مردم بابصیرت و همیشه در صحنه اصفهان، پاسخی در خور اشرار، آشوبگران و اربابان بیگانه آنها خواهند داد، مردم همچنان پای نظام و انقلاب اسلامی ایستاده‌اند و تدبیر همت و شفافیت بیش از پیش را از مسئولانشان طلب می‌کنند."/>
  </head>
  <body>
    <article>
      <h1>امام جمعه اصفهان: مردم در راهپیمایی فردا پاسخ اشرار را می‌دهند</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/29/1038946_338.jpg"/>
      </figure>
      <p>امام جمعه اصفهان با محکوم کردن اقدامات غیرانسانی آشوب‌گران در چند روز گذشته، گفت: باید به شدت با عوامل ناآرامی‌های اخیر برخورد کرد، اما مردم بابصیرت و همیشه در صحنه اصفهان، پاسخی در خور اشرار، آشوبگران و اربابان بیگانه آنها خواهند داد، مردم همچنان پای نظام و انقلاب اسلامی ایستاده‌اند و تدبیر همت و شفافیت بیش از پیش را از مسئولانشان طلب می‌کنند.</p>
      <p> آیت‌الله سیدیوسف طباطبایی نژاد با اشاره به افزایش قیمت بنزین در چند روز گذشته و نارضایتی مردم و اتفاقات پس‌ از آن و حمایت رهبر انقلاب از مردم، اظهار کرد: از چند سال گذشته مقام معظم رهبری تصمیمات راهبردی اقتصادی را به سران قوا واگذار کردند تا در صورت به اجماع رسیدن روسای هر سه قوه، از نظر آنان حمایت کنند. در همین خصوص در سخنرانی اخیر رهبر معظم انقلاب نکاتی دستوری از سوی ایشان بیان شد تا با اجرای این نکات از مردم به‌طور ویژه حمایت شود.</p>
      <p>امام‌جمعه اصفهان با تأکید بر اینکه طرح افزایش قیمت بنزین اجتناب‌ناپذیر و لازم‌الاجرا بود، تصریح کرد: واضح است که نحوه اجرای این طرح نقص‌هایی با خود به همراه داشت، اگر به کارنامه دولت (آقای احمدی‌نژاد) دقت کنیم افزایش قیمت بنزین را در آن دولت می‌بینیم، اما لازم به ذکر است که قبل از اجرای این طرح جلسات متعددی با حضور نمایندگان مجلس شورای اسلامی در مراکز استان‌ها برگزار شد تا نقطه نظرات و ایرادات این طرح مشخص شود.</p>
      <p>به گزارش ایسنا و به نقل از روابط عمومی نماینده ولی فقیه استان اصفهان، آیت‌الله طباطبایی نژاد بابیان اینکه دولت باید در تمام امور شفاف باشد، گفت: دولت می‌توانست بهتر عمل کند، به طوری که بهانه به دست دشمن ندهد، اما متأسفانه اظهارنظر اعضای دولت در روزهای پیش از گران شدن بنزین و تکذیب این گرانی که قطعاً دلیلی داشته، برای مردم ناراحت‌کننده بود و شفاف‌سازی انجام نگرفت و اگر این طرح شفاف با مردم در میان گذاشته می‌شد مردم بهتر می‌پذیرفتند، زیرا مردم برای حفظ این انقلاب جان داده‌اند.</p>
      <p>طباطبایی نژاد در خصوص نتیجه‌بخش نبودن طرح هدفمندی یارانه‌ها در طول این چند سال، اظهار کرد: چندین سال است از طرح هدفمندی یارانه‌ها می‌گذرد، اما همچنان اغنیا و نیازمندان از یکدیگر تفکیک نشده‌اند، ایران ۶۰ میلیون نیازمند ندارد بلکه با توجه به آمار حدود ۲۰ میلیون نفر از مردم ایران نیازمند هستند و بنا به تعبیری هر شخص که درآمدش از سه میلیون تومان کمتر باشد نیازمند است.</p>
      <p>وی عملکرد کمیته امداد در خصوص جستجو و پشتیبانی از نیازمندان را موفق دانست و تصریح کرد: اگر کمی موشکافانه عملکرد نهادهای حمایتی را دنبال کنیم، کمیته امداد در روند جستجوی افراد نیازمند بسیار موفق‌تر از هر ارگان حمایتی دیگری عمل کرده است و اگر دولت به‌جای جستجوی اغنیا، ساماندهی نیازمندان را به کمک کمیته امداد امام خمینی (ره) از اهداف خود قرار می‌داد شرایط اقتصادی قابل‌قبول‌تر بود.</p>
      <p>وی با محکوم کردن اقدامات غیرانسانی آشوبگران در چند روز گذشته و با اشاره به حماسه سازی‌های مردم اصفهان در حماسه ۲۵ آبان ماه و تجلیل از آنها و لزوم حمایت از فرمایشات رهبر حکیم انقلاب، افزود: در چند روز گذشته خسارت‌های مالی و روحی فراوانی برای مردم به وجود آمد که باید به‌ شدت با عوامل این ناآرامی‌ها برخورد کرد، اما مردم با بصیرت و همیشه در صحنه اصفهان نیز در 30  آبان ماه ۱۳۹۸ حماسه دیگری خلق خواهند کرد و پاسخی درخور اشرار و آشوب گران و اربابان بیگانه آن‌ها خواهند داد.</p>
      <p>طباطبایی نژاد افزود: راهپیمایی سی ام آبان علاوه بر اینکه بیعت مردم با رهبر معظم انقلاب محسوب می‌شود،  بار مسئولان را سنگین‌تر می‌کند، زیرا نشان می‌دهد باوجود کاستی‌ها و بی‌تدبیری‌ها همچنان پای نظام و انقلاب اسلامی ایستاده‌اند و تدبیر همت و شفافیت بیش‌ازپیش را از مسئولانشان طلب می‌کنند.</p>
    </article>
  </body>
</html>