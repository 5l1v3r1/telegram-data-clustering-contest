<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hicomm.bg/komentar/eto-gi-i-desette-nai-dobri-filma-za-dekadata-spored-samite-zriteli.html"/>
    <meta property="og:site_name" content="HiComm"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Ето ги и десетте най-добри филма за декадата (според самите зрители)"/>
    <meta property="og:description" content="Във времена, когато Rotten Tomatoes и сходните му сайтове за обобщени оценки от критиката все повече губят довериет"/>
  </head>
  <body>
    <article>
      <h1>Ето ги и десетте най-добри филма за декадата (според самите зрители)</h1>
      <address><time datetime="2019-11-20T00:00:00+00:00">20 Nov 2019</time> by <a rel="author" href="https://hicomm.bg/author/aleksandr-snake-bakalov" target="_blank">Александър "SNAKE" Бакалов</a></address>
      <figure>
        <img src="https://hicomm.bg/komentar/../../../uploads/articles/201911/61845/temi_mesec.jpg?1574243909655"/>
      </figure>
      <p>Във времена, когато <b>Rotten Tomatoes</b> и сходните му сайтове за обобщени оценки от критиката все повече губят доверието на обикновения киноман, демонстрирайки драстична разлика между оценките на феновете и киножурналистите, за мнозина рейтингите на потребителите в <b>IMDB</b> са останали последният истински показател за качествата на дадена лента.</p>
      <p>В този контекст огромният и непрестанно променящ се Топ 250 на <b>Internet Movie Database</b> се счита за един от най-легитимните и показателни за мнението на зрителите списъци с най-качествените филми на всички времена. За тази легитимност се грижи пазен в сериозна тайна алгоритъм. Двете му основни правила – за Топ 250 класацията се зачитат единствено гласовете на регулярно гласуващите потребители на сайта (с което ловко се отсяват водени от сляпа омраза или любов зрители, наминали, за да дадат 1/10 на <b>Кръстникът</b> или 10/10 на <b>Здрач Част-Някоя-Си),</b> а за да попадне дадено заглавие в „Топ“-а, то трябва да има минимум 25 000 гласа.</p>
      <p>Прочети още: <a href="https://hicomm.bg/komentar/../../../feature/nai-uspeshnite-tehnologichni-produkti-koito-prez-2019-godina-sa-s-muzeina-stoinost.html"><b>Най-успешните технологични продукти, които през 2019 година са с музейна стойност</b></a></p>
      <p>ТЕМИ НА МЕСЕЦА<br/>Октомври/ ноември<br/><a href="https://hicomm.bg/feature/6-strahotni-predlozheniya-na-veche-black-friday-ceni.html"/> <a href="https://hicomm.bg/hi-comment">HiComment<br/></a><a href="https://hicomm.bg/feature/6-strahotni-predlozheniya-na-veche-black-friday-ceni.html">6 страхотни предложения на вече Black Friday цени<br/></a><a href="https://hicomm.bg/feature/6-strahotni-predlozheniya-na-veche-black-friday-ceni.html"> 4 | 19.11.2019<br/></a><a href="https://hicomm.bg/feature/nai-uspeshnite-tehnologichni-produkti-koito-prez-2019-godina-sa-s-muzeina-stoinost.html"> </a><a href="https://hicomm.bg/hi-comment">HiComment<br/></a><a href="https://hicomm.bg/feature/nai-uspeshnite-tehnologichni-produkti-koito-prez-2019-godina-sa-s-muzeina-stoinost.html">Най-успешните технологични продукти, които през 2019 година са с музейна стойност<br/></a><a href="https://hicomm.bg/feature/nai-uspeshnite-tehnologichni-produkti-koito-prez-2019-godina-sa-s-muzeina-stoinost.html"> 89 | 11.11.2019<br/></a><a href="https://hicomm.bg/revu-na-produkti/saundbar-bluesound-pulse-2-pusni-zvuka-v-tvoya-dom-revyu.html"> </a><a href="https://hicomm.bg/tech">Tech<br/></a><a href="https://hicomm.bg/revu-na-produkti/saundbar-bluesound-pulse-2-pusni-zvuka-v-tvoya-dom-revyu.html">Звукът на този райски саундбар ще ви гипсира и ще гледате филмите си по различен начин (РЕВЮ) <br/></a><a href="https://hicomm.bg/revu-na-produkti/saundbar-bluesound-pulse-2-pusni-zvuka-v-tvoya-dom-revyu.html"> 10 | 08.10.2019<br/></a><a href="https://hicomm.bg/future/da-osvezhim-rabotniya-plot-na-windows-kratko-rkovodstvo.html"> </a><a href="https://hicomm.bg/tech">Tech<br/></a><a href="https://hicomm.bg/future/da-osvezhim-rabotniya-plot-na-windows-kratko-rkovodstvo.html">Да освежим работния плот на Windows - кратко ръководство<br/></a><a href="https://hicomm.bg/future/da-osvezhim-rabotniya-plot-na-windows-kratko-rkovodstvo.html"> 1 | 01.10.2019<br/></a><a href="https://hicomm.bg/future/smartfonite-kakvo-sledva.html"> </a><a href="https://hicomm.bg/tech">Tech<br/></a><a href="https://hicomm.bg/future/smartfonite-kakvo-sledva.html">Смартфоните: какво следва?<br/></a><a href="https://hicomm.bg/future/smartfonite-kakvo-sledva.html"> 2 | 04.10.2019<br/></a><a href="https://hicomm.bg/feature/oled-i-nanocell-lg-stopyavat-razlikite.html"> </a><a href="https://hicomm.bg/hi-comment">HiComment<br/></a><a href="https://hicomm.bg/feature/oled-i-nanocell-lg-stopyavat-razlikite.html">OLED и NanoCell – LG стопяват разликите<br/></a><a href="https://hicomm.bg/feature/oled-i-nanocell-lg-stopyavat-razlikite.html"> 3 | 03.10.2019<br/></a><a href="https://hicomm.bg/feature/nai-izgodnite-smartfoni-na-blgarskiya-pazar.html"> </a><a href="https://hicomm.bg/hi-comment">HiComment<br/></a><a href="https://hicomm.bg/feature/nai-izgodnite-smartfoni-na-blgarskiya-pazar.html">Най-изгодните смартфони на българския пазар <br/></a><a href="https://hicomm.bg/feature/nai-izgodnite-smartfoni-na-blgarskiya-pazar.html"> 1 | 18.10.2019<br/></a><a href="https://hicomm.bg/sport/123.html"> </a><a href="https://hicomm.bg/tech">Tech<br/></a><a href="https://hicomm.bg/sport/123.html">Най-добрите дрехи, обувки и смарт устройства за бягане този сезон<br/></a><a href="https://hicomm.bg/sport/123.html"> 3 | 14.10.2019<br/></a><a href="https://hicomm.bg/revu-na-produkti/31-saundbar-sistemata-koyato-dokara-3d-zvuka-ot-kinosalona-vkshchi.html"> </a><a href="https://hicomm.bg/tech">Tech<br/></a><a href="https://hicomm.bg/revu-na-produkti/31-saundbar-sistemata-koyato-dokara-3d-zvuka-ot-kinosalona-vkshchi.html">3.1 саундбар системата, която докара 3D звука от киносалона… вкъщи! <br/></a><a href="https://hicomm.bg/revu-na-produkti/31-saundbar-sistemata-koyato-dokara-3d-zvuka-ot-kinosalona-vkshchi.html"> 0 | 28.10.2019</a></p>
      <p>Казвам всичко това, защото сега, когато до края на декадата остават броени седмици, ще използвам именно <b>IMDB,</b> за да ви представя едно акуратно зрителско Топ 10 на най-важните филми за отминалите десет години. Изрично подчертавам, че в списъка са включени единствено ленти, излезли на екран от началото на 2010-а насам, защото в противен случай това Топ 10 ще се напълни с познати на абсолютно всеки класики като <b>Изкуплението Шоушенк</b>, <b>Кръстникът</b> или <b>Форест Гъмп.</b></p>
      <p>Също така имайте предвид, че поради динамиката на <b>IMDB</b> и непрестанното постъпване на нови гласове има реален шанс някакви стотни в рейтингите, които посочвам по времето, когато пиша този текст, да са претърпели промени, когато вие го четете, така че не забивайте обвинително пръст в монитора. При всички положения шансът нещо да се промени драстично в тази класация е почти нулев.</p>
      <p>А, щях да пропусна – <a href="https://ea2019.hicomm.bg/"><b>не забравяй да гласуваш за любимия си филм</b></a>, дебютирал през 2019 година. Гласът ти не само ще помогне предпочитаната от теб лента да има по-голям шанс да е победител в съответната категория на <a href="https://ea2019.hicomm.bg/"><b>HiComm Entertainment Content Awards 2019-2020</b></a>, но може потенциално да ти осигури и убийствена награда във формата на убийствен 4K OLED телевизор на Philips - модел 55OLED804.</p>
      <p>И така, кои според зрителите са най-добрите филми на настоящата декада?</p>
      <p>
        <b>10. Spider-Man: Into the Spider-Verse (2018)</b>
      </p>
      <p>
        <b>Рейтинг: 8,4</b>
      </p>
      <figure>
        <img src="https://hicomm.bg/komentar/../../uploads/articles/snake/movies_of_the_decade/800_spider-verse-reg.jpg?1573231703040"/>
      </figure>
      <p>Привидно детински (заради анимационния си формат) и несериозен (заради комиксовата си основа), това всъщност е един зареден с вихрено въображение и много, много красив филм, за който доста анализатори твърдят, че ще промени анимационната индустрия такава, каквато я познаваме.</p>
      <p>
        <b>9. Capernaum (2018)</b>
      </p>
      <p>
        <b>Рейтинг: 8,4</b>
      </p>
      <figure>
        <img src="https://hicomm.bg/komentar/../../uploads/articles/snake/movies_of_the_decade/800_capernaum.jpg?1573231841256"/>
      </figure>
      <p>Труден за гледане, сърцераздирателен и оставящ траен белег в киноманските спомени, този ливански филм с право е превъзнасян от критиката (която по-горе, така да се каже – разкритикувахме, но понякога критиците и феновете все пак са единодушни). Това е и най-успешният филм, създаден в Близкия изток изобщо.</p>
      <p>
        <b>8. Intouchables (2011)</b>
      </p>
      <p>
        <b>Рейтинг: 8,5</b>
      </p>
      <figure>
        <img src="https://hicomm.bg/komentar/../../uploads/articles/snake/movies_of_the_decade/800_intouchables.jpg?1573231937500"/>
      </figure>
      <p>Забравете за противоречивия холивудски римейк <b>The Upside</b> с <b>Брайън Кранстън</b> и <b>Кевин Харт.</b> Истината е във френския оригинал, зареден с неподправена топлина, радост и желание за живот.</p>
      <p>
        <b>7. Whiplash (2014)</b>
      </p>
      <p>
        <b>Рейтинг: 8,5</b>
      </p>
      <figure>
        <img src="https://hicomm.bg/komentar/../../uploads/articles/snake/movies_of_the_decade/800_whiplash.jpg?1573232028374"/>
      </figure>
      <p>Започнал пътя си като взривил фестивала за независимо кино в Сънданс късометражен филм през 2013-а, година по-късно филмът на <b>Дейвид Шазел</b> се разгърна в своя пълнометражен блясък. Възпламеняващ, напрегнат и странно интимен, според киноманите това е най-добрият музикален филм (или по-точно – филм за музиката) на нашето време.</p>
      <p>
        <b>6. Avengers: Infinity War (2018)</b>
      </p>
      <p>
        <b>Рейтинг: 8,5</b>
      </p>
      <figure>
        <img src="https://hicomm.bg/komentar/../../uploads/articles/snake/movies_of_the_decade/800_infinity_war.jpg?1573232140176"/>
      </figure>
      <p>Чудовищен като мащаби, изненадващо смел и зареден с повече емоции от всички филми на така наречения <b>Marvel Cinematic Universe</b> до този момент, <b>Infinity War</b> не просто показа, че десетгодишното чакане си е струвало, но и окончателно наложи <b>Marvel</b> и комиксовите му герои на филмовата сцена като мастодонт, пред който всички останали блокбъстъри трябва да треперят.</p>
      <p>
        <b>5. Avengers: Endgame (2019)</b>
      </p>
      <p>
        <b>Рейтинг: 8,5</b>
      </p>
      <figure>
        <img src="https://hicomm.bg/komentar/../../uploads/articles/snake/movies_of_the_decade/800_endgame.jpg?1573232260492"/>
      </figure>
      <p>Когато вдигнеш залозите с филмово събитие като <b>Infinity War,</b> е трудно да угодиш на всички и директното продължение <b>Endgame</b> не се оказа толкова безупречно, колкото се надявахме. Но пък отново получихме епохално зрелище. Драматичният финал на <b>Avengers</b> сагата се класира като най-успешния финансово филм за всички времена, а по-високото му място в класацията въпреки сходния рейтинг с <b>Infinity War</b> се дължи на по-големия брой гласове за него (това впрочем важи за всички филми с еднакъв рейтинг в този списък).</p>
      <p>
        <b>4. Parasite (2019)</b>
      </p>
      <p>
        <b>Рейтинг: 8,5</b>
      </p>
      <figure>
        <img src="https://hicomm.bg/komentar/../../uploads/articles/snake/movies_of_the_decade/800_parasite.jpg?1573232466634"/>
      </figure>
      <p>Роден в извратения, блестящ ум на <b>Бонг Джуун-хоу</b> и отличен със "Златна палма" под бурните аплодисменти в Кан, <b>Parasite</b> се превърна в едно от неочакваните събития на годината (или поне неочаквано за тези, които не следят с възторг кариерата на корейския режисьор, при когото – както се казва – слабо няма). Това е, меко казано, странен, но и неоспоримо гениален филм – едно яростно политическо послание, което някак успява да запази комичния си тон въпреки тежките теми, които засяга.</p>
      <p>
        <b>3. Interstellar (2014)</b>
      </p>
      <p>
        <b>Рейтинг: 8,6</b>
      </p>
      <figure>
        <img src="https://hicomm.bg/komentar/../../uploads/articles/snake/movies_of_the_decade/800_147474-space-interstellar_movie-movies.jpg?1573232878857"/>
      </figure>
      <p>Зашеметяващ визуално, провокативен шедьовър на фантастичното кино, <b>Interstellar</b> повдига много въпроси и въпреки разединилата зрителските мнения развръзка, заслужено заема мястото си сред най-обичаните филми на режисьора чудо <b>Кристофър Нолън.</b> Според киноманите това е най-добрата космическа фантастика на декадата и аз не споря с тях.</p>
      <p>
        <b>2. Inception (2010)</b>
      </p>
      <p>
        <b>Рейтинг: 8,8</b>
      </p>
      <figure>
        <img src="https://hicomm.bg/komentar/../../uploads/articles/snake/movies_of_the_decade/800_inception.jpg?1573233042715"/>
      </figure>
      <p>Привидно жестоко оплетен, но реално гениално подреден сценарий, масивна, невиждана дотогава (че и до днес, реално, въпреки някои бледи имитации) визия и финал, който се дискутира разпалено декада по-късно. Събрал в своя усукващ се свят, плъзнал се на ръба между сън и реалност, чудовищен актьорски ансамбъл. Филмът на <b>Кристофър Нолън</b> с право се счита за една от най-заредените с въображение ленти на всички времена.</p>
      <p>
        <b>1. Joker (2019)</b>
      </p>
      <p>
        <b>Рейтинг: 8,9</b>
      </p>
      <figure>
        <img src="https://hicomm.bg/komentar/../../uploads/articles/snake/movies_of_the_decade/800_joker.jpg?1573233226059"/>
      </figure>
      <p>Големият победител носи блед грим и изкуствена усмивка, прикрила тежки психически проблеми. Задминал със завидна лекота за броени месеци филми, които са се доказвали с години, за да попаднат в тази класация, <b>Жокерът</b> на <b>Хоакин Финикс</b> с лудешки смях зае мястото си като най-добрия филм на декадата според киноманите. Можете да откриете мнението ми за лентата на <b>Тод Филипс</b> в пространното ми ревю на линка по-долу.</p>
      <p>А как изглежда вашето Топ 10 на филмите, направили премиерата си след 2010 година? Споделете с нас в коментарите.</p>
      <related>
        <h4>Още по темата</h4>
        <a href="https://hicomm.bg/lubopitno/evolyuciyata-na-kinoto-prez-godinite-mnogo-kratka-versiya-v-snimki.html"/>
        <a href="https://hicomm.bg/revyu/zhokera-pteshestvie-v-bezdnata-na-ludostta-revyu.html"/>
        <a href="https://hicomm.bg/komentar/hronologichniyat-red-v-koito-tryabva-da-izgledate-marvel-filmite.html"/>
      </related>
    </article>
  </body>
</html>