<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/pitanje-koje-su-svi-cekali-gospodine-obradovicu-da-li-vas-igraci-miniraju/343001"/>
    <meta property="og:site_name" content="MozzartSport"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Pitanje koje su svi čekali: Gospodine Obradoviću, da li vas igrači miniraju?"/>
    <meta property="og:description" content="“Pitajte njih, ja njima uvek želim da pomognem“, odgovara trener istanbulskog giganta"/>
  </head>
  <body>
    <article>
      <h1>Pitanje koje su svi čekali: Gospodine Obradoviću, da li vas igrači miniraju?</h1>
      <h2>“Pitajte njih, ja njima uvek želim da pomognem“, odgovara trener istanbulskog giganta</h2>
      <address>
        <time datetime="2019-11-20T00:00:00+00:00">20 Nov 2019</time>
      </address>
      <p>Rekordnih devet titula prvaka Evrope. U šest sezona u Istanbulu pet učešća na završnim turnirima i naslov najboljeg u Evroligi 2017. godine. Još dva finala, tri poraza u borbama za treće mesto. Tako se završila i prošla sezona za <b>Željka Obradovića</b>. Posle tri sezone izgubljena je i turska kruna. Ali ovo što se Fenerbahčeu dešava u tekućoj sezoni? To niko nije mogao da očekuje. A prizor iz debakla na gostovanju kod Barselone, kad je živa legenda evropske košarke molila igrače da igraju malo odbranu, mnoge je naterala da se zapitaju da li je to svlačionica, posle nekoliko emotivnih izleta karakterističnih za popularnog <b>Žoca</b>, počela da minira šefa struke?</p>
      <p>Pitanje koje su svi čekali. <b>Obradovićev</b> odgovor je stigao na konferenciji za novinare.<br/>“<b>U teškim trenucima shvatiš neke stvari o ljudima. Ali dešavalo mi se i ovo i ranije. A glasinama nikad nisam pridavao pažnju. Ni sada neću</b>. <b>Ako želite da pitate igrače šta misle o meni, pitajte njih. Ja uvek pokušavam da pomognem svojim igračima. I dalje ću to da radim. Savest mi je mirna. Nemam problem s tim i lopticu prebacujem kod njih u dvorište. Nek oni odgovore na vaše pitanje</b>“, smireno je odgovorio <b>Obradović</b> nakon što je posle meča ohladio glavu.</p>
      <p>Ali sigurno je da i njemu nije svejedno posle sedmog poraza u devet kola što je najgori Fenerov početak u Evroligi. Ne čuti zato što je deo turske javnosti, onaj tradicionalno naklonjen domaćim stručnjacima, već počeo da trubi o smeni. Deo čak i apeluje da se na njegovo mesto postavi <b>Ergin Ataman</b>, koji za razliku od <b>Obradovića</b> nema nijednu evropsku titulu?! Zbog toga je ipak najveći deo navijača počeo da po društvenim mrežama pruža podršku <b>Obradoviću</b> porukom “<i>NeverEnough</i>“ (engl: nikad nije dosta) čime je podsetio na <b>Željkovu</b> neutoljivu glad za trofejima.</p>
      <p>Ni o tome sigurno neće <b>Obradović</b>. Sva pažnja ide na teren. Jer priznaje <b>Obradović</b>...<br/>“<b>Trenutno smo katastrofa. Motivisan tim nikad ne završi meč samo sa 16 faulova. Nismo se ni borili. Moramo da stvorimo reakciju. Ne znam kako, ali daću sve od sebe. Trenutno izgledao kao tim bez karaktera</b>“, završio je <b>Obradović</b>.</p>
      <p>(FOTO: Star Sport)</p>
    </article>
  </body>
</html>