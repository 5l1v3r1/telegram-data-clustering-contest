<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/5-eyrw-gia-na-eispneysoyn-katharo-aera-gia-15-lepta-video"/>
    <meta property="og:site_name" content="Documento"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="5 ευρώ για να εισπνεύσουν καθαρό αέρα για 15 λεπτά! (Video)"/>
    <meta property="og:description" content="«Μπαρ οξυγόνου» λανσάρει η πρωτεύουσα της Ινδίας, το Νέο Δελχί, στα οποία καταφεύγουν οι κάτοικοι για να γλιτώσουν – έστω και για λίγο – από το ασφυκτικό, τοξικό νέφος που πνίγει την πόλη"/>
  </head>
  <body>
    <article>
      <h1>5 ευρώ για να εισπνεύσουν καθαρό αέρα για 15 λεπτά! (Video)</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Άννα Σ. Παπαδημητρίου</a></address>
      <h4>«Μπαρ οξυγόνου» λανσάρει η πρωτεύουσα της Ινδίας, το Νέο Δελχί, στα οποία καταφεύγουν οι κάτοικοι για να γλιτώσουν – έστω και για λίγο – από το ασφυκτικό, τοξικό νέφος που πνίγει την πόλη</h4>
      <p>Επίμονος βήχας, κόκκινα μάτια, δύσπνοια. Από αυτά τα συμπτώματα προσπαθούν να ξεφύγουν καθημερινά σχεδόν 20 εκατομμύρια άνθρωποι που κατοικούν στη μεγαλούπολη του Νέου Δελχί, όπου η ατμοσφαιρική ρύπανση αγγίζει επίπεδα ρεκόρ.</p>
      <h3>Σε κατάσταση δύσπνοιας</h3>
      <p>Και στρέφονται στα λεγόμενα «μπαρ οξυγόνου», τη<b> νέα τάση</b> που λανσάρει η ινδική πρωτεύουσα. Σε αυτά οι επισκέπτες πληρώνουν μεταξύ 3 και 5 ευρώ για να εισπνεύσουν καθαρό αέρα. «Αποτοξινώνει τον οργανισμό μας και μειώνει τον αντίκτυπο που έχει η ρύπανση στην υγεία μας. Οι πελάτες φεύγουν χαλαρωμένοι», εξηγεί ο Έιτζεϊ Τζόνσον, ιδιοκτήτης της νέας γενιάς μπαρ.</p>
      <p>Η μέση συγκέντρωση στα βλαβερά <b>αιωρούμενα σωματίδια</b> PM 2.5 στο Νέο Δελχί είναι 400 μικρογραμμάρια ανά κυβικό μέτρο αέρα, η οποία ξεπερνά <b>16 φορές το συνιστώμενο όριο</b> από τον Παγκόσμιο Οργανισμό Υγείας. Η συγκέντρωση άνω των 300 μικρογραμμαρίων χαρακτηρίζεται ως «επικίνδυνη», την ώρα που στο Νέο Δελχί έχει αγγίξει έως και τα 800 μικρογραμμάρια ανά κυβικό μέτρο αέρα.</p>
      <p>Σε έκθεσή του το 2016, ο ΠΟΥ συνέδεε τον θάνατο 100.000 παιδιών μικρότερων από 14 ετών το χρόνο με την ατμοσφαιρική ρύπανση στην Ινδία, ενώ τα ποσοστά καρδιοπαθειών και καρκίνου στους πνεύμονες στους μη καπνίζοντες αυξάνονται με γεωμετρική πρόοδο χρόνο με το χρόνο.</p>
      <p>Οι αρχές της χώρας απαντούν με κλείσιμο των σχολείων και των εργοταξίων τις πραγματικά ανυπόφορες μέρες. Καιρός να καταπιαστούν σοβαρά με τη ρίζα του προβλήματος και να λάβουν ουσιαστικά μέτρα για τη μείωση της ατμοσφαιρικής ρύπανσης που σκοτώνει τους πολίτες της καθημερινά.</p>
      <figure>
        <iframe src="https://www.youtube.com/embed/XJlY5e9NutE" width="459" height="344" data-service="Youtube" scrolling="no"/>
      </figure>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>