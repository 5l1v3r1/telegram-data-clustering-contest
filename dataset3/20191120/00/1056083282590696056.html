<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818389/%D8%B2%D9%86%D8%A7%D9%86%DB%B8%DB%B6-%D8%AF%D8%B1%D8%B5%D8%AF-%D8%AA%D9%85%D8%A7%D8%B3-%DA%AF%DB%8C%D8%B1%D9%86%D8%AF%DA%AF%D8%A7%D9%86-%D8%A8%D8%A7-%D8%AE%D8%B7-%D9%85%D9%84%DB%8C-%D8%A7%D8%B9%D8%AA%DB%8C%D8%A7%D8%AF-%D8%B4%DA%A9%D9%84-%D9%85%D8%AE%D8%AF%D8%B1%D9%87%D8%A7-%D9%88-%D9%85%D8%B1%D8%A7%D9%82%D8%A8%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-20T00:34:00+00:00"/>
    <meta property="og:title" content="زنان۸۶ درصد تماس‌گیرندگان با خط ملی اعتیاد/شکل مخدرها و مراقبت از فرزندان عمده نگرانی مادران"/>
    <meta property="og:description" content="رئیس گروه پیشگیری از اعتیاد سازمان بهزیستی کشور با بیان اینکه بیشترین سوال مطرح شده در تماس با خط ملی اعتیاد تا پایان مهر ماه امسال در خصوص «مخدر گل» بوده است، گفت: زنان حدود ۸۶ درصد از تماس گیرندگان با این خط بوده‌اند."/>
  </head>
  <body>
    <article>
      <h6 class="kicker">رئیس گروه پیشگیری از اعتیاد سازمان بهزیستی کشور خبر داد</h6>
      <h1>زنان۸۶ درصد تماس‌گیرندگان با خط ملی اعتیاد/شکل مخدرها و مراقبت از فرزندان عمده نگرانی مادران</h1>
      <address><time datetime="2019-11-20T00:34:00+00:00">20 Nov 2019, 00:34</time> by <a rel="author">پریشاد احمدی</a></address>
      <p>رئیس گروه پیشگیری از اعتیاد سازمان بهزیستی کشور با بیان اینکه بیشترین سوال مطرح شده در تماس با خط ملی اعتیاد تا پایان مهر ماه امسال در خصوص «مخدر گل» بوده است، گفت: زنان حدود ۸۶ درصد از تماس گیرندگان با این خط بوده‌اند.</p>
      <p><b>ماریت قازاریان در گفت‌وگو با ایسنا،</b> با اشاره به برقراری بیش از ۲۵۶ هزار تماس موفق تا پایان مهر ماه با خط ملی اعتیاد گفت: حدود ۸۶ درصد از تماس گیرندگان با خط ملی اعتیاد زنان و بقیه تماس گیرندگان نیز مردان بوده‌اند.</p>
      <p>
        <b>وی با بیان اینکه زنان تماس گیرنده عمدتا نگرانی‌های خود را در حوزه اعتیاد پیگیری می‌کنند، اظهار کرد: عمده‌ترین سوال مطرح شده از سوی زنان دریافت اطلاعات برای مراقبت از فرزندان و اعضای خانواده است. برای مثال درباره شکل ظاهری مواد مخدر، مراقبت از فرزندان در صورت معتاد بودن همسرشان و ... سوالاتی را مطرح می‌کنند. به این ترتیب همسران و مادران بیشترین تماس گیرندگان با خط ملی اعتیاد هستند.</b>
      </p>
      <p>رئیس گروه پیشگیری از اعتیاد سازمان بهزیستی کشور ادامه داد: یکی از اطلاعاتی که تماس گیرندگان می‌توانند دریافت کنند معرفی مراکز درمان اعتیاد به آنهاست. به این افراد راهنمایی می‌شود که اولا بهترین درمان برای آنها چه درمانی است و فرد مذکور با توجه به شرایطی که دارد از چه برنامه درمانی می‌تواند استفاده کند. برای مثال درمان در مراکز اقامتی، درمان سرپایی یا ...برای آنها مناسب‌تر است. همچنین براساس محل اقامت یا محل کار فرد نزدیک‌ترین مرکز دارای مجوز از سازمان بهزیستی یا وزارت بهداشت به آنها معرفی می‌شود.</p>
      <p>به گفته قازاریان به تازگی نیز اطلاعات مربوط به مراکز درمان اعتیاد مورد بررسی مجدد قرار گرفتند تا تغییرات لازم در بانک اطلاعاتی خط ملی اعتیاد نیز اعمال شود. خط ملّی اعتیاد دارای بانک اطلاعاتی از مراکز دارای مجوز از سازمان بهزیستی و وزرات بهداشت است که با توجه به شرایط اقلیمی، استانی و همچنین نزدیکی به محل سکونت یا کار افراد و… مناسب‌ترین مرکز را به تماس‌گیرندگان معرفی می‌کند. همچنین این خط به افراد مبتلا به اعتیادی که خودشان با مرکز تماس گرفته و در ارتباط با شیوه و فرآیند درمان و مراکز معتبر، اطلاعاتی می‌خواهند، خدمات ارائه می‌دهد.</p>
      <p>قازاریان با بیان اینکه بیشترین سوال تماس گیرندگان در خصوص ماده مخدر گل است، تصریح کرد: سوالات تماس گیرندگان مربوط به نوع خاصی از مواد مخدر نیست اما در مدت اخیر ماده گل بیشترین تعداد سوالات را به خود اختصاص داده است. البته گسترش اطلاع رسانی در خصوص این ماده مخدر منجر به حساسیت بیشتر مردم نسبت به آن شده است و مردم تمایل دارند تا اطلاعات بیشتری در این مورد کسب کنند.</p>
      <p>وی در ادامه با بیان اینکه میانگین سنی تماس گیرندگان ۲۸ تا حدود ۳۲ سال است، گفت: میانگین تحصیلات تماس گیرندگان نیز دیپلم به بالاست.</p>
      <p><b>به گزارش ایسنا،</b> خط ملی اعتیاد با شماره ۰۹۶۲۸ از تمامی نقاط کشور بدون پیش شماره و از ساعت ۸ صبح تا ۸ شب در زمینه پیشگیری و درمان اعتیاد، ارائه دهنده راهنمایی و مشاوره تلفنی است.</p>
      <p>انتهای پیام</p>
    </article>
  </body>
</html>