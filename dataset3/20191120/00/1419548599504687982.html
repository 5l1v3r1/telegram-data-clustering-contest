<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ns7.tv/ta/4vmn5r"/>
    <meta property="og:site_name" content="News7 Tamil"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="ஊர் சுற்றிப் பார்க்க வந்த ஆஸ்திரேலிய பயணிக்கு தர்ம அடி!"/>
    <meta property="og:description" content="ஊர் சுற்றிப் பார்க்க வந்த ஆஸ்திரேலிய பயணிக்கு தர்ம அடி!"/>
  </head>
  <body>
    <article>
      <h1>ஊர் சுற்றிப் பார்க்க வந்த ஆஸ்திரேலிய பயணிக்கு தர்ம அடி!</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">krishna</a></address>
      <p>ஊர் சுற்றி பார்க்கவந்த ஆஸ்திரேலியாகாரருக்கு தர்ம அடி!</p>
      <p>கர்நாடகாவை சுற்றிப்பார்க்க ஆஸ்திரேலியாவிலிருந்து வந்த ஒருவரை பெண்ணிடம் தவறாக நடக்க முயற்சி செய்ததாகக் கூறி, அவரை கிராம மக்கள் கட்டிவைத்து அடித்த சம்பவம் அதிர்ச்சியை ஏற்படுத்தியுள்ளது.</p>
      <p>ஆஸ்திரேலியாவின் மெல்பர்ன் நகரைச் சேர்ந்தவர் வில்லியம்ஸ் கே ஜேம்ஸ். 35 வயதான இவர் இந்தியாவை சுற்றி பார்ப்பதற்காக கடந்த திங்கட் கிழமை கர்நாடக மாநிலம் பாதாமி பகுதிக்கு வந்துள்ளார். பாதாமி நகரானது மிகவும் பழமைவாய்ந்த பகுதியாகும். இது கர்நாடக மாநிலம் பகல்கோட் மாவட்டத்தில் உள்ளது. இங்கு 12ம் நூற்றாண்டைச் சேர்ந்த குகைகோவில்கள், சிவப்பு மண் பாறைகள் மிகவும் பிரசித்தி பெற்றவை.  சிவப்பு மண் பாறைகளில் ஏறுவதற்காக பல நாடுகளில் இருந்தும் மலையேற்ற வீரர்கள் சுற்றுலாப்பயணிகள் வந்து செல்வது வழக்கம். மேலும், பாதாமி சாளுக்கியர்களின் தலைநகரமாக கிபி 540லிருந்து 757 வரை விளங்கியது. </p>
      <p>இவ்வளவு சிறப்புகள் கொண்ட பாதாமி நகரை சுற்றிப்பார்த்த வில்லியம்ஸ், அன்று இரவு பாதாமியில் இருந்து 15 கிலோமீட்டர் தொலைவில் உள்ள கொங்கனகொப்பா கிராமத்திற்கு சென்றுள்ளார். அப்போது அந்த கிராமத்தில் உள்ள பெண்ணிடம் முறையற்ற முறையில் நடந்துகொண்டதாக கூறப்படுகிறது. இதனால் ஆத்திரமடைந்த அந்த கிராம மக்கள் வில்லியம்ஸை கட்டிவைத்து அடித்து நையப்புடைத்துள்ளனர். கும்பல் தாக்குதலால் வில்லியம்ஸ் நிலை குழைந்து படுகாயமடைந்தார். விரைந்து வந்த காவல்துறையினர் வில்லியம்ஸை, கிராம மக்களிடமிருந்து மீட்டு அவரை உயிருக்கு ஆபத்தான நிலையில் சிகிச்சைக்காக மருத்துவமனையில் அனுமதித்தனர். அங்கு அளிக்கப்பட்ட தீவிர சிகிச்சையில் தற்போது ஆபத்தான கட்டத்திலிருந்து தாண்டிவிட்டதாகவும், மருத்துவர்களின் தொடர் கண்காணிப்பில் அவர் இருந்து வருவதாகவும் காவல்துறையினர் தெரிவித்துள்ளனர்.</p>
      <p>இந்த சம்பவம் குறித்து வழக்கு பதிவு செய்துள்ள பாகல்கோட் காவல்துறையினர் தனிப்படை அமைத்து, ஜேம்ஸை யார் தாக்கியது என்பது குறித்து விசாரணை நடத்தி வருகின்றனர்.</p>
      <p>இதுகுறித்து கருத்து தெரிவித்துள்ள பாகல்கோட் எஸ்பி லோகேஷ் பரமப்பா ஜகலசார் “நாங்கள் இந்த விவகாரத்தில், வில்லியம்ஸை தாக்கிய கிராம மக்கள் மீது சுமோடோ வழக்கு பதிவு செய்துள்ளோம். தனிப்படை அமைத்து வில்லியம்ஸை தாக்கியவர்கள் குறித்து விசாரணை நடத்தி வருகிறோம். எனினும், வில்லியம்ஸ் மீது இதுவரை கொங்கனகுப்பா கிராம மக்கள் வில்லியம்ஸ் மீது புகார் எதும் கொடுக்கவில்லை. மருத்துவமனையில் சிகிச்சையில் இருக்கும் ஜேம்ஸ் உடல் நலம் தேறியதும், என்ன நடந்தது என்பது குறித்து விசாரண நடத்தப்படும்” என்று தெரிவித்துள்ளார்.</p>
    </article>
  </body>
</html>