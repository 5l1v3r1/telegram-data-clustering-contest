<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774143,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="מלחמה במאגר תמר: ישראמקו ותמר פטרוליום עתרו לממונה על ההגבלים נגד דלק ונובל"/>
    <meta property="og:description" content="הכוחות שהניעו את התפעול השוטף של מאגר הגז יצאו למאבק זה בזה, לאחר שחלקן פנו לממונה בדרישה שתכפה על דלק קידוחים ונובל אנרג'י לקבל את הצעתם החדשה למכור גז לחברת החשמל. כיום שולטות דלק ונובל ב-47% ממאגר תמר וב-85% ממאגר לוויתן"/>
  </head>
  <body>
    <article>
      <h1>מלחמה במאגר תמר: ישראמקו ותמר פטרוליום עתרו לממונה על ההגבלים נגד דלק ונובל</h1>
      <h2>הכוחות שהניעו את התפעול השוטף של מאגר הגז יצאו למאבק זה בזה, לאחר שחלקן פנו לממונה בדרישה שתכפה על דלק קידוחים ונובל אנרג'י לקבל את הצעתם החדשה למכור גז לחברת החשמל. כיום שולטות דלק ונובל ב-47% ממאגר תמר וב-85% ממאגר לוויתן</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">ליאור גוטמן</a></address>
      <p>הכוחות שהניעו את התפעול השוטף של מאגר הגז תמר החליטו להילחם אחד בשני: שותפות הגז ישראמקו, יחד עם תמר פטרוליום, אלון גז ואוורסט, פנו היום (ד') לממונה על ההגבלים העסקיים בדרישה שתתערב ותכפה על דלק קידוחים ונובל אנרג'י לקבל את הצעתם החדשה למכור גז לחברת החשמל. הפונים מחזיקים ב-53% במאגר.</p>
      <p>לפני כשלושה שבועות <a href="https://www.calcalist.co.il/markets/articles/0,7340,L-3772676,00.html">נחשפו בכלכליסט</a> האשמות חמורות כלפי דלק קידוחים ונובל אנרג'י, לרבות בכך שנמנעו במכוון מלחתום על חוזה גז חדש וקיטלוג ככאלה ש"נתונות בניגוד עניינים ישיר וחריף ומונעות משיקולים זרים". לתפיסת ישראמקו, תמר פטרוליום ושותפיהן, הפעילות של נובל מהווה לכאורה סיכול ממוקד לתחרות שעוד לא נולדה. </p>
      <figure>
        <img src="https://images1.calcalist.co.il/PicServer2/20122005/528000/00.jpg"/>
        <figcaption>מאגר תמר <br/>צילום: יח"צ</figcaption>
      </figure>
      <p>כזכור, חברת החשמל יכול לרכוש כיום גז משני ספקים - מאגר תמר ומאגר לוויתן. מאחר ומתווה הגז הממשלתי עוד לא התייצב, וכולם מחכים לכניסת ספק גז שלישי ב-2021 (אנרג'יאן היוונית-בריטית), דלק ונובל שולטות למעשה ב-47% ממאגר תמר וב-85% ממאגר לוויתן. הפעילות הכפולה שלהם תסתיים אולי בעוד כשנה (דלק חייבת לצאת מתמר), אבל עד אז - בכל עסקת גז מתחרות דלק ונובל בעצמן. הממונה על ההגבלים מודעת למצב, אולם לתפיסתה מדובר בשלב ביניים זמני שיגמר בתחילת 2021. לפני מספר חודשים פנו ישראמקו, תמר פטרוליום ואחרות לחברת החשמל והציעו לה לרכוש מתמר 4-2 מיליארד מ"ק גז טבעי לתקופה של עד 24 חודשים, בתמחור חדש שמגלם הנחה של 25% על פני המחיר בחוזה הקיים ביניהן: 4.8 דולר ליחידת חום, במקום 6.3 דולר בחוזה המקורי בין הצדדים. דלק קידוחים סרבה לאשר אוטומטית את העסקה, אולם כל המגעים לקידומה נכשלו. בצר להן, פנו כאמור היום ישראמקו ותמר פטרוליום לממונה על ההגבלים תחת ההגדרה ש"כלו כל הקיצים", כאשר אי אישור החוזה החדש יוביל לאבדן אפשרי של כ-250 מיליון שקל לציבור.</p>
    </article>
  </body>
</html>