<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ns7.tv/ta/xfhtty"/>
    <meta property="og:site_name" content="News7 Tamil"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="சிலைகடத்தல் வழக்கு: பொன்.மாணிக்கவேலுக்கு உயர்நீதிமன்றம் உத்தரவு!"/>
    <meta property="og:description" content="சிலைகடத்தல் வழக்கு: பொன்.மாணிக்கவேலுக்கு உயர்நீதிமன்றம் உத்தரவு!"/>
  </head>
  <body>
    <article>
      <h1>சிலைகடத்தல் வழக்கு: பொன்.மாணிக்கவேலுக்கு உயர்நீதிமன்றம் உத்தரவு!</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">saravanamanoj</a></address>
      <p>
        <b>சிலைகடத்தல் தொடர்பாக எத்தனை வழக்குகளில் குற்றப்பத்திரிகை தாக்கல் செய்யப்பட்டுள்ளது என்பது குறித்த அறிக்கை அளிக்கும்படி, பொன்.மாணிக்கவேலுக்கு உயர்நீதிமன்றம் உத்தரவிட்டுள்ளது. </b>
      </p>
      <p>சிலைக் கடத்தல் வழக்குகளில் நீதிமன்றம் பிறப்பித்த உத்தரவை அமல்படுத்தவில்லை எனக் கூறி, சிலைக்கடத்தல் தடுப்புப் பிரிவு சிறப்பு அதிகாரி பொன்மாணிக்கவேல், தமிழக அரசுக்கு எதிராக நீதிமன்ற அவமதிப்பு வழக்கு தொடர்ந்திருந்தார். இந்த வழக்கு நீதிபதிகள் மகாதேவன் மற்றும் ஆதிகேசவலு அமர்வு முன்பு விசாரணைக்கு வந்தது. சிலை கடத்தல் வழக்குகள் தொடர்பான அறிக்கைகளை சிலைக்கடத்தல் தடுப்பு பிரிவின் தலைவராக உள்ள கூடுதல் டிஜிபியிடம் அளிக்க வேண்டும் என்ற உச்ச நீதிமன்ற உத்தரவை பொன்.மாணிக்கவேல் பின்பற்றவில்லை என தமிழக அரசு சார்பில் தெரிவிக்கப்பட்டது. </p>
      <p>சிலை கடத்தல் தடுப்பு பிரிவுக்கு தமிழக அரசு கடந்த இரண்டாண்டுகளில் 31 கோடியே 96 லட்ச ரூபாய் ஒதுக்கீடு செய்துள்ள போதிலும், பொன்.மாணிக்கவேல் இதுவரை ஒரு வழக்கில் கூட குற்றப் பத்திரிகை தாக்கல் செய்யவில்லை எனவும் தெரிவித்தனர். இருதரப்பு வாதங்களையும் கேட்டறிந்த நீதிபதிகள், பொன். மாணிக்கவேலுக்கு செய்து கொடுத்த வசதிகள் குறித்து தமிழக அரசும், இதுவரை விசாரித்த வழக்கு விபரங்கள் குறித்து பொன். மாணிக்கவேல் தரப்பும் எழுத்துப்பூர்வ வாதத்தை தாக்கல் செய்ய உத்தரவிட்டனர். தொடர்ந்து வழக்கு விசாரணையை வரும் 25ம் தேதிக்கு தள்ளி வைத்தனர்.</p>
    </article>
  </body>
</html>