<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/local/detail/9620000111223"/>
    <meta property="og:site_name" content="MGR Online"/>
    <meta property="article:published_time" content="2019-11-20T00:52:00+00:00"/>
    <meta property="og:title" content="ฉันเป็นแพะ!? เจ๊เพ็ญเข้าพบ-บอก ตร.ถูกกล่าวหานำแก๊งกร่างตบตีเด็ก-ด่ากราดคนเฒ่าคนแก่"/>
    <meta property="og:description" content="ลำปาง - ตำรวจแจ้ห่มเดินหน้าคดีก๊วนเจ๊เพ็ญและลูกชายก่อเหตุทำร้ายร่างกายนักเรียนและคนอื่นๆ ให้ผู้เสียหายเข้าแจ้งความ เจ้าตัวเผยเป็นแพะรับบาปทั้งที่เป็นเพียงที่พึ่งเด็กมีปัญหา แต่ยอมรับผิดตบตีนักเรียนหญิง"/>
  </head>
  <body>
    <article>
      <h1>ฉันเป็นแพะ!? เจ๊เพ็ญเข้าพบ-บอก ตร.ถูกกล่าวหานำแก๊งกร่างตบตีเด็ก-ด่ากราดคนเฒ่าคนแก่</h1>
      <address><time datetime="2019-11-20T00:52:00+00:00">20 Nov 2019, 00:52</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011507906.JPEG"/>
      </figure>
      <p>
        <b>ลำปาง - ตำรวจแจ้ห่มเดินหน้าคดีก๊วนเจ๊เพ็ญและลูกชายก่อเหตุทำร้ายร่างกายนักเรียนและคนอื่นๆ ให้ผู้เสียหายเข้าแจ้งความ เจ้าตัวเผยเป็นแพะรับบาป ทั้งที่เป็นเพียงที่พึ่งเด็กมีปัญหา แต่ยอมรับผิดตบตีนักเรียนหญิง</b>
      </p>
      <figure>
        <img src="https://mpics.mgronline.com/pics/Images/562000011507903.JPEG"/>
      </figure>
      <p>ความคืบหน้ากรณี “ก๊วนเจ๊เพ็ญแจ้ห่ม” ที่ก่อความเดือดร้อนให้แก่ชาวบ้านในหมู่บ้าน และลุกลามไปนอกหมู่บ้าน ตำบล และอำเภอ โดยมีคลิปก่อเหตุนำพวกรุมทำร้ายร่างกายนักเรียนหญิงโรงเรียนแห่งหนึ่งของ อ.เมืองปาน 2 คน ตามมาด้วยคลิปก่อเหตุทำร้ายร่างกายชาวบ้านและทำลายรถมอเตอร์ไซค์ท้องที่บ้านแม่ตาใต้ และบ้านวังสัก ต.ปงดอน อ.แจ้ห่ม จ.ลำปาง<br/><br/>ล่าสุดเจ้าหน้าที่ตำรวจ สภ.แจ้ห่มได้แบ่งสายลงพื้นที่หาเบาะแสเรื่องต่างๆ ตลอดวานนี้ (19 พ.ย.) รวมถึงได้เชิญตัวผู้ที่ถูกทำร้ายร่างกายและได้รับผลกระทบมาให้ข้อมูล-แจ้งความ และได้เชิญตัวเจ๊เพ็ญมาสอบถามเรื่องที่เกิดขึ้น กรณีลูกชายทำร้ายร่างกายน้องเบียร์เด็กหนุ่มวัย 23 ปีกลางถนนในหมู่บ้านแม่ตาใน<br/><br/>พ.ต.อ.นพดล ใบเรือ ผกก.สภ.แจ้ห่ม, พ.ต.ท.นครศักดิ์ ชัยชนะวงศ์ รอง ผกก.(สอบสวน) หน.งานสอบสวน และ พ.ต.ท.มงคล รอง ผกก.(สอบสวนฯ) เป็นผู้สอบปากคำด้วยตนเอง พร้อมห้ามเจ๊เพ็ญและลูกชายออกนอกพื้นที่อำเภอแจ้ห่มใน 2 สัปดาห์นี้</p>
      <figure>
        <img src="https://mpics.mgronline.com/pics/Images/562000011507904.JPEG"/>
      </figure>
      <p>หลังจากออกจากห้องสอบสวน เจ๊เพ็ญยอมพูดคุยกับผู้สื่อข่าวที่บ้าน โดยบอกว่าปกติก็ไม่ได้มีเยาวชนหรือคนอื่นๆ มาที่บ้าน จะมีเพียงบางครั้งที่เด็กมีปัญหาก็จะมาหาตน ถามว่าส่วนใหญ่เด็กจะมีปัญหาอะไรที่มาหา เจ๊เพ็ญบอกว่าก็เรื่องทะเลาะกับเพื่อนอะไรประมาณนี้<br/><br/>เมื่อถามว่าเราไปช่วยอะไรเด็ก เจ๊เพ็ญบอกว่าตนก็จะให้คำปรึกษาและมักจะบอกให้พูดคุยกันและหากไปด้วยก็จะถูกมองว่าตนเป็นคนทำ เป็นแบบนี้ตลอด คือเด็กเหล่านี้เมื่อมีปัญหาก็จะมาหาตนเมื่อเกิดเรื่องก็จะโยนขี้มาให้แล้วหายไปกันหมด<br/><br/>ส่วนกรณีที่คลิปตบตีกันของนักเรียนที่เกิดขึ้น จริงๆ วันที่เกิดเหตุและก่อนที่จะมีการถ่ายคลิปทั้งสองคนได้นัดเดี่ยวกันก่อนแล้ว แต่เมื่อตีกันฝ่ายที่ตัวเล็กกว่าสู้ไม่ไหว เพื่อนที่ไปด้วยคนที่ขึ้นคร่อม ซึ่งจริงๆ มีอายุเพียง 15 ปีเข้าไปช่วยและก็เกิดชุลมุนกันตามคลิปที่ถ่าย<br/><br/>แต่อย่างไรก็ตาม เหตุการณ์นี้ยอมรับว่าฝ่ายของตนเองผิดเต็มๆ ทั้งเป็นคนปล่อยคลิป และตอนตีกันก็ผิด เพราะไปรุมอีกฝ่าย แม้อีกฝ่ายจะเป็นคนนัดหมู่แต่เขาก็มีพวกมาไม่มาก</p>
      <figure>
        <img src="https://mpics.mgronline.com/pics/Images/562000011507905.JPEG"/>
      </figure>
      <p>ขณะที่ลูกชายที่มีภาพในคลิปทำร้ายร่างกายน้องเบียร์กลางหมู่บ้านแม่ตาใน เปิดเผยว่า วันเกิดเหตุตนกับเพื่อนดื่มเหล้ากันที่บ้านเพื่อนในหมู่บ้าน เมื่อดื่มเสร็จยอมรับว่าเมาและกำลังจะกลับบ้านโดยขี่มอเตอร์ไซค์มา 2 คันกับน้อง โดยมีเพื่อนซ้อนท้ายมาด้วย<br/><br/>เมื่อขี่มาถึงแยกที่เกิดเหตุ น้องที่ขี่รถอีกคันเมามากจะจอดรถแต่รถล้ม เป็นช่วงที่น้องเบียร์ขี่มอเตอร์ไซค์มาที่แยกนั้นพอดี พอเห็นรถล้มก็จอดรถ แต่น้องของตนที่เมาและรถล้มก็ให้ของลับกับน้องเบียร์ ซึ่งตนก็บอกน้องเบียร์ว่าไม่มีไรเดี๋ยวเคลียร์ให้ น้องเบียร์ก็ขี่รถจะออกไป แต่น้องที่เมาก็ตะโกนให้ของลับอีก น้องเบียร์จึงจอดรถและตะโกนให้ของลับกลับมา <br/><br/>จากนั้นน้องลุกขึ้นได้จึงเดินตามไปที่รถน้องเบียร์และเกิดจะต่อยกัน แต่ด้วยที่น้องตนเมาจึงได้ถีบน้องเบียร์แล้วก็ล้มลง แต่น้องเบียร์จะเอาคืน ตนเห็นน้องเมาและเห็นน้องเบียร์จะต่อยน้องชายที่เมามากจึงเข้าช่วยน้องโดยเข้าต่อยและเกิดชุลมุนกันตามคลิปที่ปรากฏ</p>
      <figure>
        <img src="https://mpics.mgronline.com/pics/Images/562000011507901.JPEG"/>
      </figure>
      <figure>
        <img src="https://mpics.mgronline.com/pics/Images/562000011507902.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/local/photo-gallery/9620000111223"/>
      </related>
    </article>
  </body>
</html>