<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699327/%D9%88%D8%A7%DA%A9%D9%86%D8%B4-%D8%AA%D8%B1%D8%A7%D9%85%D9%BE-%D8%A8%D9%87-%D8%B4%D9%87%D8%A7%D8%AF%D8%AA-%D8%B3%D9%81%DB%8C%D8%B1-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D8%A7%D8%AA%D8%AD%D8%A7%D8%AF%DB%8C%D9%87%E2%80%8C%D8%A7%D8%B1%D9%88%D9%BE%D8%A7-%D8%B9%D9%84%DB%8C%D9%87-%D8%AE%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="واکنش ترامپ به شهادت سفیر آمریکا در اتحادیه‌اروپا علیه خود"/>
    <meta property="og:description" content="ترامپ به شهادت سفیر آمریکا در اتحادیه‌اروپا علیه خود در ارتباط با رسوائی اوکراین‌گِیت واکنش نشان داد."/>
  </head>
  <body>
    <article>
      <h1>واکنش ترامپ به شهادت سفیر آمریکا در اتحادیه‌اروپا علیه خود</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/29/1039024_981.jpg"/>
      </figure>
      <p>ترامپ به شهادت سفیر آمریکا در اتحادیه‌اروپا علیه خود در ارتباط با رسوائی اوکراین‌گِیت واکنش نشان داد.</p>
      <p>به گزارش خبرگزاری مهر به نقل از سی اِسپَن، «دونالد ترامپ» رئیس‌جمهوری آمریکا امروز چهارشنبه در واکنش به سخنان «گوردون ساندلند» سفیر کشورش در اتحادیه اروپا گفت: او را خیلی خوب نمی‌شناسم.</p>
      <p>رئیس‌جمهوری آمریکا در این خصوص گفت: من از اوکراین چیزی نمی خواهم. من او (گوردون ساندلند) را خیلی خوب نمی‌ شناسم. با او زیاد صحبت نکرده‌ ام. آدمی نیست که من او را خوب بشناسم، با این حال آدم خوبی به نظر می‌ رسد. او از نامزدهای انتخاباتی دیگری غیر از من حمایت می کند.</p>
      <p>این در حالی است که «مارک شورت» (Marc Short) رئیس دفتر «مایک پنس» معاون رئیس‌جمهوری آمریکا امروز چهارشنبه به اظهارات «گوردون ساندلند» سفیر این کشور در اتحادیه اروپا علیه ترامپ در نشست استماع کنگره که در ارتباط با رسوائی اوکراین‌گِیت برگزار شد، واکنش نشان داد.</p>
      <p>رئیس دفتر معاون رئیس‌جمهوری آمریکا با انتشار بیانیه ای در این خصوص اعلام کرد: معاون رئیس‌جمهوری آمریکا درباره تحقیقات در موضوع بایدن و دیگر مسائل مالی مرتبط با اوکراین گفتگو کرده است. مکالماتی که سفیر ساندلند حرفش را زده روی نداده است.</p>
      <p>شایان ذکر است که گوردون ساندلند سفیر آمریکا در اتحادیه اروپا ساعاتی پیش در نشست استماع تحقیقاتی که به منظور طی روند استیضاح ترامپ در حال برگزاری است اعلام کرد: رئیس جمهوری آمریکا به او دستور داده بود با رودی جولیانی وکیل وی در خصوص مسائل مربوط به اوکراین همکاری کند.</p>
      <p>وی در ارتباط با رسوائی اوکراین‌گِیت در این خصوص ادامه داد: از وزارت خارجه و کاخ سفید خواستم تا اسنادی را برای ارائه این شهادت در اختیار من قرار دهند، اما این درخواست را رد کردند. پمپئو از ارتباط میان تحقیقات با ارائه کمک ها به اوکراین مطلع بود.</p>
    </article>
  </body>
</html>