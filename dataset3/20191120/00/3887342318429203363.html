<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238482-bero-i-haraslin-s-kritikou-od-trenera-odpovedali-co-im-vyslo-a-co-nie"/>
    <meta property="og:site_name" content="ProFutbal"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Bero i Haraslín s kritikou od trénera. Odpovedali, čo im vyšlo a čo nie"/>
    <meta property="og:description" content="Šancu v reprezentačnom základe pravidelne nedostávajú, výnimka ale potvrdzuje pravidlo. Keďže sa proti Chorvátom (1:3) vykartoval slovenský krídelník Róbert Mak, mohol si svoj ôsmy štart s dvojkrížom na hrudi vychutnať v stretnutí s Azerbajdžanom (2:0) Lukáš Haraslín. Možno trochu prekvapivo taktiež dostal šancu Matúš Bero pred skúsenejším Albertom Rusnákom. Stredopoliar holandského Vitesse Arnhem nastúpil pritom na netradičnej pozícii. Prirodzený defenzívny či stredový záložník obsadil post pravého krídelníka."/>
  </head>
  <body>
    <article>
      <h1>Bero i Haraslín s kritikou od trénera. Odpovedali, čo im vyšlo a čo nie</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Viktor Háber</a></address>
      <p>Šancu v reprezentačnom základe pravidelne nedostávajú, výnimka ale potvrdzuje pravidlo. Keďže sa proti Chorvátom (1:3) vykartoval slovenský krídelník Róbert Mak, mohol si svoj ôsmy štart s dvojkrížom na hrudi vychutnať v stretnutí s Azerbajdžanom (2:0) Lukáš Haraslín. Možno trochu prekvapivo taktiež dostal šancu Matúš Bero pred skúsenejším Albertom Rusnákom. Stredopoliar holandského Vitesse Arnhem nastúpil pritom na netradičnej pozícii. Prirodzený defenzívny či stredový záložník obsadil post pravého krídelníka.</p>
      <related>
        <a href="https://profutbal.sk/clanok/238485-hapal-pripusta-ze-by-nieco-urobil-inak-viac-ocakaval-od-krajnych-bekov-aj-kridelnikov"/>
      </related>
      <h3>Cítili, že mali na viac</h3>
      <p><i>"Musím povedať, že som si to užil. Zo začiatku som bol trochu nervózny, išlo o môj prvý štart v v základe v rámci kvalifikačnej fázy. Trochu mi to zväzovalo nohy prvých 10-15 minút. Potom to ale nebolo zlé,"</i> konštatoval po stretnutí 24-ročný rodák z Ilavy, ktorého sme sa spýtali, ako sa cítil na netradičnom poste, na ktorý nemal príliš veľa času sa pripraviť. <i>"Cítil som sa fajn, bolo pre mňa nové hrať na tejto pozícii. Stredného defenzívneho záložníka, ktorého hrám prakticky stále, som vymenil za krídlo. Síce išlo o novú rolu, ale snažil som sa dať do nej všetko. Pocity mám však zmiešané. Viem, že dokážem odohrať aj lepší zápas. Na druhej strane si myslím, že som nesklamal," </i>odpovedal<b> Bero </b>a doplnil, čo mu podľa vlastného názoru vyšlo a čo naopak nie.</p>
      <p>
        <i>"Určite som v defenzívnej činnosti získal veľa lôpt. Mrzí ma, že v ofenzívnej mi to lepšie nevyšlo. Mal som tam veľa lôpt a možno tam boli momenty, kedy mi chýbal milimeter, aby som si loptu lepšie prebral, dostal sa do vyloženej príležitosti a premenil ju. Určite to som chcel zlepšiť práve toto."</i>
      </p>
      <figure>
        <img src="https://profutbal.sk/static/article/2019/11/5dd4ee63cb253/content/5dd514af7eebf.jpg"/>
        <figcaption>Matúš Bero (v strede): "Zo začiatku som bol trochu nervózny, išlo o môj prvý štart v v základe v rámci kvalifikačnej fázy. Trochu mi to zväzovalo nohy prvých 10-15 minút." (foto: Róbert Fritz)</figcaption>
      </figure>
      <p>Po víťaznom dueli v rámci kvalifikačnej E-skupiny, ktorý nestačil na priamy postup na ME 2020, ich výkon s dávkou kritiky ohodnotil aj tréner Pavel Hapal. Na adresu Bera poznamenal, že pri pressingoch bol síce blízko lopty, ale vo finálnej fáze z neho trochu vypadla kvalita, čím sa stotožnil so sebakritickými slovami tohto futbalistu. Pri Haraslínovi poznamenal, že v súbojoch jeden na jedného dokáže byť nebezpečnejší, ale k tomu sa takmer vôbec nedostával. Trénera "sokolov" teda krídelníci príliš nepresvedčili. Sami cítili, že mali na viac. <i>"Dnes keby som mal lepší dotyk v šestnástke, bol by som spokojnejší. V jednej situácii som dostal parádnu loptu od Mareka Hamšíka a keby som si ju lepšie prebral stehnom, išiel by som sám na brankára. V druhom polčase som svoj pokus mohol triafať viac k brankárovej žrdi," </i>zhodnotil svoj výkon <b>Lukáš Haraslín </b>pre<a href="https://www.facebook.com/profutbal.sk/"> ProFutbal.sk</a>.<br/><br/>Svoju rolu si napriek nepremeneným príležitostiam dostatočne užil. <i>"Som rád za šancu, ktorú som dostal a snažil som sa zo seba dostať čo najlepší výkon. Veľmi ma potešila výhra, ale v druhom rade zarmútilo to, že sa nám nepodarilo postúpiť. Aspoň zatiaľ," </i>sklonil hlavu <b>"Šulo",</b> ktorý opustil ihrisko v 62. minúte.<i> "Nemal som zdravotný problém, tréner sa tak rozhodol. Nehnevám sa naňho a rozhodnutie rešpektujem. Veľmi sa teším, že som dostal šancu do základu a verím, že mi to dodá zdravé sebavedomie, vďaka ktorým budem pokračovať v čo najlepších výkonoch."</i></p>
      <figure>
        <img src="https://profutbal.sk/static/article/2019/11/5dd4ee63cb253/content/5dd5127f92491.jpg"/>
        <figcaption>Lukáš Haraslín (foto: Jozef Bedej)</figcaption>
      </figure>
      <h3>Simultánne hraný duel nesledovali</h3>
      <p>Obaja priznali, že po stretnutí mali zmiešané pocity. Slovensko okrem výhry potrebovalo v prípade postupových ambícii aj remízu z paralelne hraného zápasu Walesu s Maďarskom. Domáci "červení draci" však zvíťazili 2:0, po polčase už vyhrávali 1:0. Slovenská kabína priznala, že priebežný stav stretnutia nesledovala. <i>"Vedeli sme, že potrebujeme vyhrať a čakali sme na výsledok iného zápasu. My sme síce triumfovali, ale druhý rezultát pre nás nebol priaznivý. Vôbec sme sa o to však v stretnutí nezaujímali. Ak by sme sa cez polčas dozvedeli výsledok, možno prestaneme hrať a vedeli by sme, že je koniec. To mohlo psychicky uškodiť, prakticky sme ani nevedeli, aký je rezultát,"</i> ozrejmil situáciu v kabíne <b>Bero.</b><i><br/><br/>"Vôbec som nemal šajnu, aký tam je výsledok. Keď som prišiel na lavičku, chalani povedali, že už je 2:0 pre Wales. Žiaľ, nemali sme to vo vlastných rukách,"</i> zhodol sa s jeho slovami <b>Haraslín</b>. Výhra nad Azerbajdžanom v poslednom skupinovom stretnutí tak bola slabá náplasť. Hráči sa navyše dočkali piskotu za slabý výkon. Priaznivci, samozrejme, očakávali vyššiu výhru. <i>"Myslím si, že dnes to bolo ťažké. Azerbajdžan prišiel v zavretej obrane, nám sa to podarilo prelomiť prvým gólom, po ňom už nebolo o čom," hovoril k zápasu Bero. "Pre nás hráčov je dôležitá výhra. Či sa triumfuje 2:0 alebo 3:0, sú to rovnaké tri body," </i>doplnil <b>Haraslín.</b></p>
      <h3>Stále je tu baráž</h3>
      <p>V konečnej tabuľke chýbalo "hapalovcom" minimum. Síce nazbierali 13 bodov, Wales však mal o bod viac a práve nezvládnuté konfrontácie s týmto súperom (0:1 vonku, 1:1 doma) považovali slovenskí reprezentanti za kľúčové v rámci celého kvalifikačného roka 2019.<i> "Keď sa na to všetci pozrieme spätne, dvojzápas proti Walesu bol určite rozhodujúci,"</i> poznamenali obaja. Stále pritom veria v postup cez play-off Ligy národov. Slovákov teraz čaká marcový barážový zápas na domácej pôde proti Írsku a v prípade postupu aj finále proti jednému z dvojice Severné Írsko/Bosna a Hercegovina.</p>
      <figure>
        <img src="https://profutbal.sk/static/article/2019/11/5dd4ee63cb253/content/5dd51294537c1.jpg"/>
        <figcaption>Matúš Bero (foto: Róbert Fritz)</figcaption>
      </figure>
      <p><i>"Veril som už predtým, že sa nám to môže podariť a pôjdeme na EURO. Stále tomu verím. Íri sú hrateľní a kvalitu v mužstve určite máme. Treba veriť tomu, že keď stretnutie príde, využijeme šancu, ktorá je nám ponúknutá. Kvalifikácia je ukončená, teraz musíme dať všetko do ďalšej fázy,"</i> uvedomuje si <b>Bero.</b> Ostrovný futbal však Slovensku príliš nesedí. Práve proti "zeleným" to budú chcieť hráči zlomiť. <i>"Baráž je v marci a verím, že prelomíme negatívnu sériu proti Ostrovanom. Bude to zápas plný tvrdých súbojov a osobných kontaktov," </i>priblížil na záver svoje očakávania <b>Haraslín.</b></p>
    </article>
  </body>
</html>