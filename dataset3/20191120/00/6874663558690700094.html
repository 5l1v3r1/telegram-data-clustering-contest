<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3774194,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="ועדה בסנאט אישרה: האיסור הפדראלי על קנאביס יבוטל"/>
    <meta property="og:description" content="ההחלטה תאפשר להעלות את ההצבעה על החוק בסנאט, ואם יאושר תיפתח האפשרות לחברות ישראליות לייצא קנאביס לארה&quot;ב ולרשום עצמן ביתר קלות למסחר בבורסות האמריקאיות"/>
  </head>
  <body>
    <article>
      <h1>ועדה בסנאט אישרה: האיסור הפדראלי על קנאביס יבוטל</h1>
      <h2>ההחלטה תאפשר להעלות את ההצבעה על החוק בסנאט, ואם יאושר תיפתח האפשרות לחברות ישראליות לייצא קנאביס לארה"ב ולרשום עצמן ביתר קלות למסחר בבורסות האמריקאיות</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">צלי גרינברג</a></address>
      <p>ועדת המשפט (הועדה המחוקקת) של הסנאט האמריקני אישרה היום (ד') הצעת חוק לסיום האיסור החל על קנאביס ברמה הפדראלית, ופתחה לראשונה בהיסטוריה האמריקאית את האפשרות ללגליזציה פדראלית ולפתיחת אפשרות ייצוא קנאביס לארה"ב, גם מישראל.   אישור הצעת החוק בוועדה ברוב של 24 חברים אל מול 10 מתנגדים, מעלה אותה להצבעה בסנאט, ואם תאושר, יוסר האיסור הפדראלי על קנאביס ויאפשר מסחר ומעבר קנאביס בין המדינות הפנים-אמריקאיות; ייצוא קנאביס אל ארה"ב; ורישום חברות קנאביס בבורסות ארה"ב לגיוס כסף.</p>
      <figure>
        <img src="https://images1.calcalist.co.il/PicServer3/2019/07/25/923361/1NL.jpg"/>
        <figcaption>חווה לגידול קנאביס <br/>צילום: רויטרס</figcaption>
      </figure>
      <p>החקיקה מבקשת גם לבטל את הרשומות של בעלי הרשעות קודמות על אחזקת קנאביס קודמות, ומטילה מס פדראלי של 5% על המכירות, שיושקעו על ידי הממשל ביישובים שהושפעו ממלחמת סמים. הצבעת הוועדה מגיעה חודשיים לאחר שהסנאט אישר הצעת חוק שתגן על בנקים המספקים שירותים פיננסיים לחברות קנאביס מקנסות ועונשים פדראליים. פעילי לגליזציה אמריקאים רואים באישור הוועדה צעד היסטורי שיקדם את הלגליזציה שהם מנסים לקדם, אך מביעים סקפטיות לגבי היכולת שלה לעבור בסנאט הנוכחי.</p>
      <p>
        <b>ההפתעה בהצבעה על אישור החוק</b>
      </p>
      <p>בוועדה היו שני רפובליקנים שהצביעו בעד החוק: מאט גאץ וטום מקלינטוק. מקלינטוק צוטט בכלי התקשורת האמריקנית באומרו: "אני לא מדבר בשבחי הקנאביס, אני פשוט מכיר במגבלת החוקים שלנו, וגם במגבלות היכולת שלי לנסות ולנהל את חייהם של כולם".</p>
      <p>מקלינטוק ניסה להכניס תיקון לחקיקה שמחלק את הכנסות המס שנוצרו ממכירות קנאביס חוקיות בין גורמי אכיפת החוק המקומיים לבין קרן ההכנסות הכללית של משרד האוצר האמריקני, אך לא הצליח להכניסו לאחר שהוסבר לו כי לוועדה אין סמכות להכניסם. שוק הקנאביס האמריקני פועל כיום ברמה המקומית בלבד, כאשר כל מדינה מנהלת בעצמה את שוק הקנאביס אותו אישרה, בין אם מדובר בקנאביס רפואי ובין אם לצרכי פנאי. בנובמבר נערך סקר בכלל המדינות בארה"ב בו נמצא כי 67% מכלל האמריקנים בעד לגליזציה מלאה. מתוך 51 המדינות בארה"ב, כולל וושינגטון DC (שאיננה מדינה), רק 37 מאפשרות קנאביס רפואי, ב־11 יש לגליזציה מלאה ושלוש מדינות לא מאפשרות קנאביס בשום צורה. יזמי הקנאביס בכל העולם מקווים שפלורידה וניו יורק יצביעו בעד לגליזציה מלאה, וישלשו את השוק העצום ממילא של קנאביס לצורכי פנאי, והסרת האיסור הפדראלי תקדם זאת.</p>
    </article>
  </body>
</html>