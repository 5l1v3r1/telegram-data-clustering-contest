<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mo.be/nieuws/wordt-kathmandu-valley-het-nieuwe-silicon-valley"/>
    <meta property="og:site_name" content="MO*"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Wordt Kathmandu Valley het nieuwe Silicon Valley?"/>
    <meta property="og:description" content="Nepal ontwikkelt zich snel op het gebied van artificiële intelligentie (AI). Wie denkt dat het land daarvoor te onderontwikkeld is, vergist zich, zeggen deskundigen."/>
  </head>
  <body>
    <article>
      <h1>Wordt Kathmandu Valley het nieuwe Silicon Valley?</h1>
      <h2>Artificiële intelligentie kan economie sterke impuls geven</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">IPS - Sonia Awale</a></address>
      <p>Nepal ontwikkelt zich snel op het gebied van artificiële intelligentie (AI). Wie denkt dat het land daarvoor te onderontwikkeld is, vergist zich, zeggen deskundigen.</p>
      <p>Het land produceert niet alleen algoritmes voor machine learning-software, maar leidt ook ingenieurs op. Fusemachines Nepal zet experts uit de industrie in om AI-studenten te trainen in nieuwe technologie en het ontwikkelen van intelligente oplossingen.</p>
      <h3>Algoritmes</h3>
      <p>“Mijn doel is het beste onderwijs op het gebied van AI naar Nepal te halen, en van dit land een van de beste bronnen van AI-talent te maken,” zegt Sameer Maskey, oprichter van Fusemachines en docent aan de Columbia-universiteit in New York.</p>
      <p>Het is de tijd van surveillancekapitalisme, waarbij algoritmes verkiezingsuitkomsten bepalen, Siri al weet wat je wilt voordat jij het weet, mobiele apparaten je hart controleren en Facebook je vrienden herkent.</p>
      <p>AI bootst het menselijke denken na door patronen te herkennen in data, zodat terugkerend dagelijks werk gedaan kan worden door machines, die leren terwijl ze dat doen.</p>
      <h3>Lokaal talent</h3>
      <p>Nepal miste de trein op het gebied van grondstoffenverwerking, productie en informatietechnologie. Maar experts zeggen dat het opleiden van ingenieurs in artificiële intelligentie de economie een sterke impuls kan geven en concurrentieel kan maken.</p>
      <p>Bülent Uyaniker, directeur Academische Zaken bij Fusemachines, zegt dat Nepal goed op weg is als het gaat om intelligente toepassingen. “Ze worden al gebruikt, het is onvermijdelijk. Als Nepal al 8,5 miljoen Facebook-gebruikers telt, dan is er ook een basis voor AI.”</p>
      <p>Het groeiend aantal softwarebedrijven in Nepal dat lokaal talent inhuurt, bevestigt dit. Deze bedrijven leveren veelal software aan klanten in Noord-Amerika en Europa. De ontwikkelingen in de sector gaan echter snel, en de software-ingenieurs en recent afgestudeerden moeten continu bijscholen om aan de eisen van klanten te kunnen voldoen.</p>
      <h3>Outsourcing</h3>
      <p>De VS alleen al hebben in de komende 5 jaar 200.000 datawetenschappers nodig. De overgrote meerderheid daarvan komt uit het Verenigd Koninkrijk, Finland, Canada, Singapore, China en India.</p>
      <p>Om deze reden richt Fusemachines zich ook op onderwijs. “Je kunt AI niet leren in een eendaagse training,” Sumana Shrestha, hoofd Bedrijfsvoering en Strategie bij Fusemachines. “Er is veel vraag naar ingenieurs met kennis op het gebied van machine learning en AI, maar het aanbod blijft achter.”</p>
      <p>Nepal werd in de afgelopen twintig jaar een gewild land voor outsourcing van de ontwikkeling van software en apps, websitedesign en bigdatamanagement. Dat was grotendeels te danken aan de goedkope, Engelssprekende arbeidskrachten.</p>
      <h3>Nieuwe banen</h3>
      <p>De beweging naar AI zal niet alleen banen creëren in Nepal, maar dit land ook de mogelijkheid geven de efficiëntie en productiviteit op de werkvloer te verhogen. Artsen in plattelandsziekenhuizen kunnen bijvoorbeeld sneller diagnoses stellen en meer tijd aan patiënten besteden.</p>
      <p>Mensen met een hoog risico kunnen worden geïdentificeerd en opgeroepen voor een kankerscreening, en met doelgerichte advertenties en gepersonaliseerde reizen kunnen toeristen aangetrokken worden tijdens Visit Nepal 2020, het toerismejaar in Nepal.</p>
      <p>Recentelijk ontwikkelde een groep studenten een model om gedrag van pluimvee en de gezondheid van de dieren beter te begrijpen.</p>
      <h3>Precisie-veeteelt</h3>
      <p>“Met precisie-veeteelt kunnen we patronen herkennen en pluimveehouders helpen symptomen te herkennen voordat een ziekte uitbreekt”, zegt Sajil Awale, student aan het Institute of Engineering van de Tribhuvan-universiteit. “Zo kan op tijd ingegrepen worden, om te voorkomen dat dieren massaal sterven en grote verliezen worden geleden.”</p>
      <p>Software kan ook rottend fruit herkennen en onnodig gebruik van pesticiden voorkomen, door planten te herkennen die behandeld moeten worden en precies te berekenen welke hoeveelheid gif nodig is. Daarnaast is het mogelijk toekomstige opbrengsten te schatten, zodat boeren hun producten beter kunnen vermarkten.</p>
      <p>De ingenieurs van Fusemachines Nepal werken aan Nepals eerste systeem voor Optical Character Recognition (OCF), zodat handgeschreven formuleren gedigitaliseerd en vertaald kunnen worden in het Engels. Dit zal de werkwijze in diverse Nepalese sectoren waar pen en papier nog steeds de norm zijn, zoals het bankwezen, ziekenhuizen en de overheid, sterk veranderen.</p>
      <h3>Lage salarissen</h3>
      <p>Sixit Bhatta, ceo van de startup Tootle, waarmee ritten gedeeld kunnen worden, zegt dat Nepal rijp is voor AI. “We moeten ons nu richten op een wereld waarin machines vaardigheidsgerichte taken doen en mensen werk doen waar creativiteit en empathie voor nodig is. Maar voor het zover is, moet de overheid beperkingen wegnemen en beleid maken dat groei van AI mogelijk maakt.”</p>
      <p>Zo lang de salarissen voor administratief personeel laag blijven, zegt Sumana Shrestha, is er minder potentieel voor AI. “De vloek van goedkope arbeid is dat bedrijven liever mensen in dienst nemen om repetitief werk te doen. Maar vroeg of laat zal AI dat overnemen. Nepal moet zich ontwikkelen, ondanks de overheid. En de private sector moet zich voorbereiden op ontwrichting.”</p>
    </article>
  </body>
</html>