<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/mpasket-epistrefei-ston-panathhnaiko-o-pitino"/>
    <meta property="og:site_name" content="Documento"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Μπάσκετ: Eπιστρέφει στον Παναθηναϊκό ο Πιτίνο"/>
    <meta property="og:description" content="Στον δρόμο της επιστροφής στον Παναθηναϊκό βρίσκεται ο ο Ρικ Πιτίνο."/>
  </head>
  <body>
    <article>
      <h1>Μπάσκετ: Eπιστρέφει στον Παναθηναϊκό ο Πιτίνο</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Newsroom</a></address>
      <h4>Στον δρόμο της επιστροφής στον Παναθηναϊκό βρίσκεται ο ο Ρικ Πιτίνο.</h4>
      <p>Σύμφωνα με πληροφορία που προήλθε από "πράσινη" διαρροή και στη συνέχεια επιβεβαιώθηκε, ο Αμερικανός προπονητής <b>αποδέχθηκε πρόταση του Δημήτρη Γιαννακόπουλου</b> και ετοιμάζεται να ξαναφορέσει τα πράσινα, με αρχικό ορίζοντα το τέλος της ερχόμενης περιόδου. Αρχικά ήταν διστακτικός, αλλά πείστηκε μετά από έντονο "πρέσινγκ".</p>
      <p>Ο <b>Γιώργος Βόβορας</b>, που κοουτσάρισε τον Παναθηναϊκό χθες στο Κάουνας και θα καθίσει στον πάγκο του και στο μεθαυριανό ματς με τη Μπάγερν, <b>θα παραμείνει στην ομάδα στον γνώριμο ρόλο του «ασίσταντ».</b></p>
      <p>Ο<b> 67χρονος Πιτίνο</b> εργάστηκε στον Παναθηναϊκό από τον <b>Δεκέμβριο του 2018 </b>μέχρι τον <b>Ιούνιο του 2019</b>, όταν επικαλέστηκε οικογενειακό πρόβλημα και αποχώρησε. Ωστόσο, γύρισε πρόσφατα στην Ελλάδα και ανέλαβε το πόστο του προπονητή της Εθνικής ομάδας, όπου πιστεύεται ότι θα παραμείνει τουλάχιστον μέχρι το καλοκαίρι, παράλληλα με την εργασία του στον Παναθηναϊκό.</p>
      <p>Η Εθνική έχει μπροστά της το Προολυμπιακό τουρνουά (23-28 Ιουνίου) και, αν όλα πάνε καλά, τους Ολυμπιακούς Αγώνες του Τόκιο. <i>«Δεν υπάρχει ομάδα ή προσφορά ικανή να με κάνει να αθετήσει τον λόγο μου προς την Ελληνική Ομοσπονδία»,</i> τόνισε ο Πιτίνο τη μέρα της παρουσίασης του από την ΕΟΚ.</p>
      <p>Στο <a href="https://www.documentonews.gr/article/ta-stoixhmata-toy-pitino-ston-dromo-gia-to-tokio"><b>Documento </b>της προηγούμενης Κυριακής, το ρεπορτάζ του Νίκου Παπαδογιάννη</a> είχε ουσιαστικά προαναγγείλει τις εξελίξεις στο θέμα Πιτίνο-Παναθηναϊκού. </p>
      <p>Δείτε επίσης: <b><a href="https://www.documentonews.gr/article/ta-stoixhmata-toy-pitino-ston-dromo-gia-to-tokio">Τα «στοιχήματα» του Πιτίνο στον δρόμο για το Τόκιο</a></b></p>
      <h3>Ενθουσιασμένος δηλώνει ο "πράσινος" Πιτίνο </h3>
      <p>Την επιστροφή του στην Ελλάδα για λογαριασμό του Παναθηναϊκού επιβεβαίωσε μέσω «τιτιβίσματος» ο ίδιος ο Ρικ Πιτίνο, ξεκαθαρίζοντας ότι δεν σκοπεύει να αθετήσει την υπόσχεσή του προς την Ομοσπονδία μπάσκετ.</p>
      <p><i>«Ενθουσιασμένος που ξαναγυρίζω στον ΠΑΟ»</i>, έγραψε στο Twitter ο 67χρονος Αμερικανός. «Η συνεργασία θα μου επιτρέψει να κοουτσάρω υπέροχους τύπους και να βρίσκομαι κοντά στο ταλέντο τους εν όψει Εθνικής ομάδας».</p>
      <p>Ο Πιτίνο αναμένεται στην Αθήνα τις επόμενες μέρες, ώστε να καθίσει στον πάγκο των «πρασίνων» στο παιχνίδι της Πέμπτης 28 Νοεμβρίου με τη Βασκόνια στο ΟΑΚΑ. Στο ματς της Παρασκευής με τη Μπάγερν στο Μόναχο, πρώτος προπονητής θα είναι για δεύτερη φορά ο Γιώργος Βόβορας, ο οποίος θα παραμείνει στο επιτελείο της ομάδας, όπως ήταν και πέρυσι.</p>
      <p>Οι υποχρεώσεις του Πιτίνο με τον Παναθηναϊκό υπολογίζεται ότι θα ολοκληρωθούν στις αρχές Ιουνίου το αργότερο, ενώ το Προολυμπιακό τουρνουά θα διεξαχθεί στις 23-28 Ιουνίου, με πιθανούς προορισμούς για την Εθνική μας το Σπλιτ της Κροατίας και τη Βικτόρια του Καναδά.</p>
      <figure>
        <iframe data-src="https://twitter.com/RealPitino/status/1197144608498688001?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>