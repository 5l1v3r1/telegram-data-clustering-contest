<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699259/%D8%A8%D8%A7%D8%B2%DA%AF%D8%B4%D8%AA-%D8%A8%D9%88%D9%84%D8%AA%D9%88%D9%86-%D8%A8%D9%87-%D9%84%D8%A7%D8%A8%DB%8C-%D8%B6%D8%AF-%D8%A7%DB%8C%D8%B1%D8%A7%D9%86%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="بازگشت بولتون به لابی ضد ایرانی"/>
    <meta property="og:description" content="بولتون در سال 2018 و همزمان با برگزیده شدن به سمت مشاور امنیت ملی کابینه ترامپ، از عضویت در هیات مشاوران لابی ضد ایرانی&quot; اتحاد علیه ایران هسته ای&quot; استفعا کرده بود."/>
  </head>
  <body>
    <article>
      <h1>بازگشت بولتون به لابی ضد ایرانی</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <p>
        <b>بولتون در سال 2018 و همزمان با برگزیده شدن به سمت مشاور امنیت ملی کابینه ترامپ، از عضویت در هیات مشاوران لابی ضد ایرانی" اتحاد علیه ایران هسته ای" استفعا کرده بود.</b>
      </p>
      <p>"جان بولتون" مشاور برکنار شده امنیت ملی ترامپ به هیات مشاوران یک لابی ضد ایرانی بازگشته است.</p>
      <p>به گزارش <a href="http://www.asriran.com/">عصرایران</a> به نقل از وب سایت "هیل"، "جان بولتون" ، به لابی ضد ایرانی "اتحاد علیه ایران علیه هسته‌ای" (UANI) بازگشته است.</p>
      <p>این لابی در بیانیه‌ای که روز سه شنبه (دیروز) منتشر کرده این خبر را اعلام کرده است.</p>
      <p>
        <b>جان بولتون/عکس آرشیوی- گتی ایمجز</b>
      </p>
      <figure>
        <img src="https://cdn.asriran.com/files/fa/news/1398/8/29/1038904_152.jpg"/>
      </figure>
      <p>بولتون تا 2018 و زمانی که به عنوان مشاور امنیت ملی کابینه ترامپ برگزیده شد، در سمت هیات مشاوران این لابی ضد ایرانی فعالیت می‌کرد اما پس از رفتن به کاخ سفید از عضویت در هیات مدیره این لابی ضدایرانی استعفا کرده بود.</p>
      <p> مشاور امنیت ملی برکنار شده ترامپ، در بیانیه‌ای با اشاره به پیوستن دوباره خود به این لابی ضد ایرانی مدعی شده:" ایران یکی از جدی‌ترین و پایدارترین تهدیدها برای آمریکا و متحدانش است."</p>
      <p>او افزوده است:" من مشتاقانه منتظر بازگشت به UANI بودم - سازمانی که در طی چند سال گذشته دستاوردهای خارق العاده‌ای را به نمایش گذاشته است - زیرا (این لابی تاکنون) کار خود را در پرداختن صرف به تهدیدات ناشی از ایران با موفقیت انجام داده است."</p>
      <p>بولتون در سپتامبر سال جاری و در پی تشدید برخی اختلاف نظرها در زمینه سیاست خارجی با ترامپ، از سوی رییس جمهوری آمریکا از کابینه اخراج شد. او سومین مشاور امنیت ملی ترامپ بود که در کمتر از 3 سال گذشته از سمت خود <a href="http://www.asriran.com/fa/news/688330"><b>برکنار شده است.</b></a></p>
      <p>طی هفته‌های گذشته نام بولتون چندین بار در تحقیقات مرتبط با استیضاح ترامپ از سوی کمیته اطلاعات مجلس نمایندگان آمریکا به میان آمده است اما بولتون در اوایل ماه جاری میلادی ارایه "شهادت داوطلبانه" در کنگره را رد کرد و اظهار داشت که او تنها در صورت صدور قرار احضار در این کمیته حاضر خواهد شد.  </p>
      <p> </p>
      <p> </p>
    </article>
  </body>
</html>