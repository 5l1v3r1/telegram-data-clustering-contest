<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-karacsony-engedekenyebb-lett-vb-ugyben/"/>
    <meta property="og:site_name" content="lokál"/>
    <meta property="article:published_time" content="2019-11-20T00:01:15+00:00"/>
    <meta property="og:title" content="Karácsony engedékenyebb lett vb-ügyben"/>
    <meta property="og:description" content="Pozitívnak és előremutatónak értékelte a Karácsony Gergely főpolgármesterrel zajlott hétfői találkozót a Magyar Atlétikai Szövetség (MASZ)."/>
  </head>
  <body>
    <article>
      <h1>Karácsony engedékenyebb lett vb-ügyben</h1>
      <address><time datetime="2019-11-20T00:01:15+00:00">20 Nov 2019, 00:01</time> by <a rel="author">Lokál</a></address>
      <p>
        <b>Pozitívnak és előremutatónak értékelte a Karácsony Gergely főpolgármesterrel zajlott találkozót a Magyar Atlétikai Szövetség (MASZ), amelyen a 2023-as, budapesti atlétikai vb került terítékre.</b>
      </p>
      <p>A MASZ szerint a felek között teljes egyetértés volt abban, hogy a magyar atléták számára is mérföldkő a 2023-as világbajnokság, hiszen hazai pályán mutathatják meg tudásukat. A szövetség hangsúlyozta, az a cél, hogy ne csupán egy tíznapos eseményt bonyolítsanak le, hanem a világ harmadik legnagyobb sporteseménye egyben a hazai utánpótlásnak, a szabadidősportnak is a katalizátora legyen. A vb után pedig nemcsak az élsportolók, haneme az amatőrök is használhatják a 15 ezer férőhelyesre zsugorított Atlétikai Központot.</p>
      <p>– Ha visszamondjuk a világbajnokságot, akkor akár több tízmilliárdos kártérítési igényt is benyújthat a Nemzetközi Atlétikai Szövetség, amelyet Magyarországnak kell kifizetnie, illetve ez a döntés évtizedekre visszavetheti a magyar atlétikát, az utánpótlást, a modern képzéseket, illetve lemondunk arról, hogy megannyi fiatalnak és idősebbnek sportolási lehetőséget kínáljunk – írta a MASZ.</p>
      <p>A tárgyalás után Karácsony Gergely főpolgármester Facebook-oldalán „konstruktív párbeszédnek” nevezte a megbeszélést.</p>
      <p>Közben a XXI. kerületi képviselő-testület döntött arról, hogy a csepeli önkormányzat támogatja az atlétikai stadion felépítését, és a 2023-as világbajnokság budapesti megrendezését. Borbély Lénárd, a kerület fideszes polgármestere az ülés bevezetőjében arra kérte a testületet, hogy támogassa a fejlesztést. Felhívta a figyelmet arra, hogy a Csepelt is érintő beruházás keretében hetvenhét hektárnyi közpark jönne létre, négyezer fával gazdagodna a terület, három gyalogos-kerékpáros híd épülne meg, és a projekt felgyorsítaná a csepeli HÉV rekonstrukcióját is.</p>
      <hr/>
      <p>
        <b>Legendák állnak a vb mellett</b>
      </p>
      <p>A világbajnokság megrendezése mellett foglalt állást a Magyar Atlétikai Szövetség, a Magyar Sportújságírók Szövetsége, több helyi sportegyesület és a nemzet sportolóinak testülete is. A vb mellett kampányolók között szerepel Baji Balázs, vb- bronzérmes gátfutó, Márton Anita, olimpiai bronzérmes súlylökő, Pars Krisztián, olimpiai bajnok kalapácsvető, Hosszú Katinka, háromszoros olimpiai bajnok úszó, illetve több hazai atléta.</p>
      <figure>
        <img src="https://www.lokal.hu/wp-content/uploads/2017/08/K_EPA20170808001-1280x824.jpg"/>
        <figcaption>(MTI/EPA/Franck Robichon)</figcaption>
      </figure>
      <hr/>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-csepel-tamogatja-az-atletikai-vilagbajnoksag-megrendezeset/">Csepel támogatja az atlétikai világbajnokság megrendezését</a>
        </li>
        <li>
          <a href="https://www.lokal.hu/2019-11-kiallnak-az-atletikai-vilagbajnoksag-mellett-a-nemzet-sportoloi/">Kiállnak az atlétikai világbajnokság mellett a nemzet sportolói</a>
        </li>
        <li>
          <a href="https://www.lokal.hu/2019-11-a-nemzet-sportoloi-is-az-atletikai-vilagbajnoksag-megrendezeset-kerik/">A nemzet sportolói is az atlétikai világbajnokság megrendezését kérik</a>
        </li>
        <li>
          <a href="https://www.lokal.hu/2019-11-tobb-fovarosi-fejlesztest-leallitana-karacsony/">Több fővárosi fejlesztést leállítana Karácsony</a>
        </li>
        <li>
          <a href="https://www.lokal.hu/2019-11-hosszu-katinka-is-kiall-a-2023-as-vb-ert/">Hosszú Katinka is kiáll a 2023-as vb-ért</a>
        </li>
      </ul>
    </article>
  </body>
</html>