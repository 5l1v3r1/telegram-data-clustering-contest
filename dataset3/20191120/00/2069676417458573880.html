<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisportal.cz/zpravy/v-davis-cupu-dnes-vyhrali-djokovic-murray-i-nadal-ten-poslal-spanely-do-ctvrtfinale-27397/"/>
    <meta property="og:site_name" content="tenisportal.cz"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="V Davis Cupu dnes vyhráli Djokovič, Murray i Nadal. Ten poslal Španěly do čtvrtfinále"/>
    <meta property="og:description" content="DAVIS CUP - Srbští tenisté vstoupili do finálového turnaje Davis Cupu v Madridu výhrou nad Japonskem. Body získali už ve dvouhře, v níž zvítězil Filip Krajinovič i favorizovaný Novak Djokovič. První vítězství mají i Britové, za které nastoupil po třech letech Andy Murray a uspěl v takřka tříhodinové bitvě. Do čtvrtfinále už postoupili domácí Španělé v čele s Rafaelem Nadalem."/>
  </head>
  <body>
    <article>
      <h1>V Davis Cupu dnes vyhráli Djokovič, Murray i Nadal. Ten poslal Španěly do čtvrtfinále</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Luboš Zabloudil, TenisPortal.cz</a></address>
      <p>
        <b>DAVIS CUP - Srbští tenisté vstoupili do finálového turnaje Davis Cupu v Madridu výhrou nad Japonskem. Body získali už ve dvouhře, v níž zvítězil Filip Krajinovič i favorizovaný Novak Djokovič. První vítězství mají i Britové, za které nastoupil po třech letech Andy Murray a uspěl v takřka tříhodinové bitvě. Do čtvrtfinále už postoupili domácí Španělé v čele s Rafaelem Nadalem.</b>
      </p>
      <p><b><mark>A: Srbové potvrdili roli favorita</mark></b><br/>Druhý hráč světového žebříčku <b>Novak Djokovič</b> vstoupil do finálového turnaje Davisova poháru hladkou výhrou nad <b>Jošihitem Nišiokou</b>. Po nevydařeném vystoupení na Turnaji mistrů zvítězil ve druhé dvouhře 6-1 6-2 a zpečetil vítězství Srbů nad Japonskem, které po druhé porážce přišlo o šanci postoupit ze skupiny.</p>
      <p>Srbsko se o první místo ve skupině A utká ve čtvrtek s Francií, které se opírá o Gaëla Monfilse, Jo-Wilfrieda Tsongu a vítěze Turnaje mistrů ve čtyřhře Pierra-Huguese Herberta s Nicolasem Mahutem.</p>
      <p><b><mark>E: Murray pomohl k výhře Britů</mark></b><br/>Vítězný návrat do týmové soutěže oslavil <b>Andy Murray</b> a v úvodním utkání Velké Británie v Madridu udolal <b>Tallona Griekspoora</b> z Nizozemska 6-7 6-4 7-6. Trojnásobný grandslamový šampion, jenž v Davis Cupu naposledy nastoupil v roce 2016, se proti 179. hráči světového žebříčku dlouho trápil, koncovku ale zvládl a potvrdil, že je po lednové operaci kyčle naplno zpět.</p>
      <p>O druhý bod marně bojoval <b>Daniel Evans</b>, který nakonec <b>Robinu Haasemu</b> podlehl 6-3 6-7 4-6. Duel rozhodla závěrečná čtyřhra, v níž uspěli <b>Jamie Murray</b> s <b>Nealem Skupským</b>.</p>
      <p>Druhá prohra znamená pro Nizozemsko konec postupových nadějí, Britové si o čtvrtfinále zahrají s Kazachstánem.</p>
      <figure>
        <iframe data-src="https://twitter.com/DavisCupFinals/status/1197145344443895814?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b><mark>B: Nadal dovedl Španěly do čtvrtfinále</mark></b><br/>Chorvatští tenisté prohráli na finálovém turnaji Davisova poháru i druhý zápas ve skupině a titul neobhájí. Úřadující šampioni po úvodní porážce s Ruskem dnes v Madridu nestačili ani na Španělsko a v tabulce skončili poslední.</p>
      <p>Domácí tým s <b>Rafaelem Nadalem</b> vyhrál už po dvouhrách, o rozhodující druhý bod, znamenající pro Španěly postup do čtvrtfinále, se postarala právě světová jednička Nadal v duelu s Bornou Gojem.</p>
      <figure>
        <iframe data-src="https://twitter.com/DavisCupFinals/status/1197225634583531520?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b><mark>D: Australané ovládli svou skupinu, čeká je Kanada</mark></b><br/>Postup slaví i Australané po vítězství v rozhodujícím utkání nad Belgií. Jasno bylo rovněž už po dvouhrách, které pro sebe shodně ve dvou setech rozhodli <b>Nick Kyrgios</b> , který v duelu se <b>Stevem Darcisem</b> ztratil jen sedm míčků po svém podání, a v souboji hráčů z druhé desítky světového žebříčku <b>Alex de Minaur</b> proti <b>Davidu Goffinovi</b>.</p>
      <p>Výhra Australanů znamená, že je první známá čtvrtfinálová dvojice. Už ve črtvrtek večer se Austrálie utká s Kanadou.</p>
      <p><b><mark>F: Američané vyhráli noční bitvu, postup ale nevybojovali</mark></b><br/>Souboj o druhé místo ve skupině F vyhráli Američané, kteří otočili dramatickou bitvu s Italy. <b>Reilly Opelka</b> sice v úvodní dvouhře podlehl <b>Fabiu Fogninimu</b>, ale <b>Taylor Fritz</b> následně udolal světovou osmičku <b>Mattea Berrettiniho</b> a v noční rozhodující čtyřhře <b>Sam Querrey</b> a <b>Jack Sock</b> udolali po další třísetové bitvě <b>Simoneho Bolelliho</b> s Fogninim.</p>
      <p>Deblový zápas v Madridu skončil až čtyři minuty po 4. hodině ráno, což je druhý nejpozdější konec zápasu v historii. Později skončilo pouze utkání na Australian Open 2008 v Melbourne mezi Lleytonem Hewittem a Marcosem Baghdatisem (v 4:34).</p>
      <p>Už po prvním setu čtyřhry přitom bylo jasné, že ani jeden z týmů nemá šanci postoupit ze skupiny do čtvrtfinále. Postupovou matematiku tak nakonec neovlivní <a href="https://www.tenisportal.cz/zpravy/teniste-v-cele-s-djokovicem-a-murraym-kritizuji-kanadany-ze-na-davis-cupu-vypustili-ctyrhru-27399/">kontroverzní nenastoupení Kanaďanů</a> do zápasu čtyřhry proti Američanům, kteří si připsali výhru 6-0 6-0.</p>
      <p><b><mark>C: Němci začali vítězně</mark></b><br/>První výhru ve skupině slaví Německo, jehož hráči <b>Philipp Kohlschreiber</b> a <b>Jan-Lennard Struff</b> v obou úvodních dvouhrách porazili soupeře z Argentiny.</p>
      <p>Němci vyhráli i čtyřhru, ve které uspěli <b>Kevin Krawietz</b> a <b>Alexander Mies</b> po tie-breakové bitvě s duem González/Mayer. Zápas trval 3 hodiny a 20 minut, vítězové přežili šest mečbolů a sami využili až osmou šanci na ukončení zápasů. Rozhodující tie-break vyhráli 20-18, šlo o nejdelší zkrácenou hru v historii soutěže.</p>
      <p>Druhý duel Němci sehrají ve čtvrtek proti Chile a k prvnímu místu ve skupině jim stačí vyhrát jeden ze tří zápasů.</p>
      <figure>
        <iframe data-src="https://twitter.com/DavisCupFinals/status/1197232118654480389?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ze šesti skupin postoupí jejich vítězové a dva nejlepší týmy z druhých míst do čtvrtfinále, dál se bude hrát vyřazovacím způsobem. Postup z druhého místa mají už jistý Rusové.</p>
      <p>Ve čtvrtek se rozhodne o vítězích skupin A, C a E, poslední místo ve čtvrtfinále obsadí některý z týmů na druhém místě. Večer už začne i první čtvrtfinále mezi Austrálií a Kanadou.</p>
      <figure>
        <iframe data-src="https://twitter.com/DavisCupFinals/status/1197443254238810112?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/DavisCupFinals/status/1197442979826413568?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <table>
        <tr>
          <th><b>• DAVIS CUP 2019, FINÁLOVÝ TURNAJ •</b><br/>Madrid / Španělsko, tv. povrch / hala,<br/>středeční výsledky (20. 11. 2019)</th>
        </tr>
        <tr>
          <td>
            <b>• skupina A •</b>
          </td>
        </tr>
        <tr>
          <td>
            <b>Srbsko - Japonsko 3-0</b>
          </td>
        </tr>
        <tr>
          <td>Krajinovič - Sugita 6-2 6-4</td>
        </tr>
        <tr>
          <td>Djokovič - Nišioka 6-1 6-2</td>
        </tr>
        <tr>
          <td>Tipsarevič/Troicki - McLachlan/Učijama 7-6(5) 7-6(4)</td>
        </tr>
        <tr>
          <td/>
        </tr>
        <tr>
          <td>
            <b>• skupina B •</b>
          </td>
        </tr>
        <tr>
          <td>
            <b>Chorvatsko - Španělsko 0-3</b>
          </td>
        </tr>
        <tr>
          <td>Mektič - Bautista 1-6 3-6</td>
        </tr>
        <tr>
          <td>Gojo - Nadal 4-6 3-6</td>
        </tr>
        <tr>
          <td>Dodig/Pavič - Granollers/Nadal 3-6 4-6</td>
        </tr>
        <tr>
          <td/>
        </tr>
        <tr>
          <td>
            <b>• skupina C •</b>
          </td>
        </tr>
        <tr>
          <td>
            <b>Německo - Argentina 3-0</b>
          </td>
        </tr>
        <tr>
          <td>Kohlschreiber - Pella 1-6 6-3 6-4</td>
        </tr>
        <tr>
          <td>Struff - Schwartzman 6-3 7-6(8)</td>
        </tr>
        <tr>
          <td>Krawietz/Mies - González/Mayer 6-7(4) 7-6(2) 7-6(18)</td>
        </tr>
        <tr>
          <td/>
        </tr>
        <tr>
          <td>
            <b>• skupina D •</b>
          </td>
        </tr>
        <tr>
          <td>
            <b>Belgie - Austrálie 1-2</b>
          </td>
        </tr>
        <tr>
          <td>Darcis - Kyrgios 2-6 6-7(9)</td>
        </tr>
        <tr>
          <td>Goffin - De Mianur 0-6 6-7(4)</td>
        </tr>
        <tr>
          <td>Gille/Vliegen - Peers/Thompson 0-1 / <i>skreč Austrálie</i></td>
        </tr>
        <tr>
          <td/>
        </tr>
        <tr>
          <td>
            <b>• skupina E •</b>
          </td>
        </tr>
        <tr>
          <td>
            <b>Velká Británie - Nizozemsko 2-1</b>
          </td>
        </tr>
        <tr>
          <td>Murray - Griekspoor 6-7(7) 6-4 7-6(5)</td>
        </tr>
        <tr>
          <td>Evans - Haase 6-3 6-7(5) 4-6</td>
        </tr>
        <tr>
          <td>J. Murray/Skupski - Koolhof/Rojer 6-4 7-6(6)</td>
        </tr>
        <tr>
          <td/>
        </tr>
        <tr>
          <td>
            <b>• skupina F •</b>
          </td>
        </tr>
        <tr>
          <td><b>USA - Itálie</b> 2-1</td>
        </tr>
        <tr>
          <td>Opelka - Fognini 4-6 7-6(4) 3-6</td>
        </tr>
        <tr>
          <td>Fritz - Berrettini 5-7 7-6(5) 6-2</td>
        </tr>
        <tr>
          <td>Querrey/Sock - Bolelli/Fognini 6-7(4) 7-6(2) 6-4</td>
        </tr>
        <tr>
          <td/>
        </tr>
        <tr>
          <td>
            <a href="https://www.daviscup.com/en/draws-results/finals/2019.aspx">pořadí skupin</a>
          </td>
        </tr>
      </table>
    </article>
  </body>
</html>