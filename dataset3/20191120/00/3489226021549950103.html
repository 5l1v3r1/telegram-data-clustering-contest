<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/xongk-kongk-merikes-dekades-diadhlwtes-paramenoyn-sto-polytexneio"/>
    <meta property="og:site_name" content="Documento"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Χονγκ Κονγκ: Μερικές δεκάδες διαδηλωτές παραμένουν στο Πολυτεχνείο"/>
    <meta property="og:description" content="Μερικές δεκάδες άνθρωποι παραμένουν κλεισμένοι στο Πολυτεχνείο του Χονγκ Κονγκ για τέταρτη συνεχή ημέρα, την ώρα που τα μέσα μαζικής μεταφοράς έχουν γίνει στόχος διάφορων ενεργειών προκειμένου οι διαδηλωτές να αποσπάσουν την προσοχή της αστυνομίας από την πολιορκία του πανεπιστημιακού ιδρύματος."/>
  </head>
  <body>
    <article>
      <h1>Χονγκ Κονγκ: Μερικές δεκάδες διαδηλωτές παραμένουν στο Πολυτεχνείο</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Newsroom</a></address>
      <h4>Μερικές δεκάδες άνθρωποι παραμένουν κλεισμένοι στο Πολυτεχνείο του Χονγκ Κονγκ για τέταρτη συνεχή ημέρα, την ώρα που τα μέσα μαζικής μεταφοράς έχουν γίνει στόχος διάφορων ενεργειών προκειμένου οι διαδηλωτές να αποσπάσουν την προσοχή της αστυνομίας από την πολιορκία του πανεπιστημιακού ιδρύματος.</h4>
      <p><b>Περίπου 800 διαδηλωτές είχαν βγει από το Πολυτεχνείο ως χθες Τρίτη στις 11:00</b> το πρωί τοπική ώρα (17:00 ώρα Ελλάδας), περιλαμβανομένων 300 ανηλίκων, ανακοίνωσε η κυβέρνηση του Χονγκ Κονγκ.</p>
      <p>Η εφημερίδα του Χονγκ Κονγκ South China Daily εκτιμά σε 60 με 100 τον αριθμό των διαδηλωτών που παραμένουν μέσα στον χώρο του Πολυτεχνείου.</p>
      <p>Μέχρι στιγμής οι διαδηλωτές έχουν απωθήσει τους αστυνομικούς που προσπάθησαν να τους διώξουν ρίχνοντάς τους βόμβες μολότοφ και τούβλα. Η αστυνομία από την πλευρά της προειδοποίησε ότι<b>, αν δεχθεί επίθεση με φονικά όπλα, θα κάνει χρήση πραγματικών σφαιρών.</b></p>
      <p>«Η αστυνομία καλεί όλους όσοι βρίσκονται στον χώρο του πανεπιστημίου να αποχωρήσουν με ειρηνικό τρόπο και δεσμεύεται ότι η νομική τους αντιμετώπιση θα είναι δίκαιη», τόνισε η αστυνομία σε ανακοίνωσή της.</p>
      <p>Σε μια προσπάθεια να χαλαρώσουν τον αστυνομικό κλοιό γύρω από το Πολυτεχνείο οι διαδηλωτές προχώρησαν σε διάφορες δράσεις με στόχο να εμποδίσουν την ομαλή λειτουργία του μετρό κατά την ώρα αιχμής.</p>
      <p>Διαδηλωτές έκλεισαν τις πόρτες του υπόγειου σιδηρόδρομου προκαλώντας μεγάλες καθυστερήσεις, ενώ με εκκλήσεις τους σε ιστότοπους κοινωνικής δικτύωσης ζητούσαν από τους εργαζόμενους να βγουν στον δρόμο να διαδηλώσουν κατά το μεσημεριανό τους διάλειμμα.</p>
      <p>Εξάλλου σήμερα άνοιξαν τα σχολεία πρωτοβάθμιας και δευτεροβάθμιας εκπαίδευσης τα οποία ήταν κλειστά εδώ και μία εβδομάδα. Ωστόσο κλειστοί παραμένουν οι παιδικοί και οι βρεφονηπιακοί σταθμοί.</p>
      <p>Πηγή: ΑΠΕ - ΜΠΕ</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>