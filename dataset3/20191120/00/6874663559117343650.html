<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/marketing/articles/0,7340,L-3774103,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="רשת קמדן אנד שוז בקשיים, עשויה לבקש הקפאת הליכים"/>
    <meta property="og:description" content="בכירים בקניונים אמרו כי המכירות של רשת האופנה, המעסיקה 110 עובדים, צנחו בחודשיים האחרונים • הבעלים סגרו כמה סניפים וכעת הם מחפשים משקיע"/>
  </head>
  <body>
    <article>
      <h1>רשת קמדן אנד שוז בקשיים, עשויה לבקש הקפאת הליכים</h1>
      <h2>בכירים בקניונים אמרו כי המכירות של רשת האופנה, המעסיקה 110 עובדים, צנחו בחודשיים האחרונים • הבעלים סגרו כמה סניפים וכעת הם מחפשים משקיע</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">ליטל דוברוביצקי ואורנה יפת</a></address>
      <p>רשת האופנה קמדן אנד שוז של בני הזוג אלון ומיטל שני נקלעה לקשיים. הרשת, המעסיקה כ־110 עובדים, צפויה על פי הערכה להגיש בימים הקרובים בקשה להקפאת הליכים לבית המשפט המחוזי לצורך הבראה ומציאת משקיע. מה שהחל כחנות מעצבים קטנה לפאשניסטיות תל־אביביות הפך בתוך שנים אחדות לרשת אופנה ונעליים מצליחה. קמדן אנד שוז חלשה עד לאחרונה על 15 סניפים, והיא מפעילה אתר אונליין מצליח. כעת יש לה 11 סניפים בת"א, חולון, ראשון־לציון, הרצליה, כפר־סבא, חיפה, ירושלים ועוד. ברשת נמכרים מוצרי הלבשה, נעליים, תיקים ואקססוריז לנשים בטווח מידות רחב ובמחירים נגישים. מחזור המכירות שלה ב־2016 עמד על כ־50 מיליון שקל.</p>
      <figure>
        <img src="https://images1.calcalist.co.il/PicServer3/2017/11/25/774184/15_l.jpg"/>
        <figcaption>אלון ומיטל שני בעלי קמדן אנד שוז <br/>צילום: עמית שעל</figcaption>
      </figure>
      <p>לדברי בכירים בקניונים, בחודשיים האחרונים סבלה הרשת מירידה דרמטית במכירות. "המכירות ירדו ב־50% באוקטובר האחרון, והרשת החליפה את הוראת הקבע בצ'קים דחויים והצ'קים שולמו". מקניון ראשונים ניסו הבעלים לצאת, אך בעזריאלי סירבו לאפשר להם לצאת לפני סיום החוזה. עוד עולה כי קיימים לקוחות של הרשת שביצעו הזמנות, אבל אספקת ההזמנות מתעכבת. בנוסף, בחודשים האחרונים סגרו הבעלים כמה חנויות במרכזי ביג. <a href="https://www.calcalist.co.il/marketing/articles/0,7340,L-3725868,00.html">בראיון שהעניקו ל"כלכליסט" לפני כשנתיים</a> אמרו בני הזוג שני כי "אנחנו צומחים על פי היכולת. אנחנו רוצים מאוד סניפים של 400 מ"ר, אבל לא נפתח כאלה בגלל העלויות הגבוהות". מיטל שני ציינה בראיון כי "שנינו לא באנו עם כסף מהבית. אלון הוא אדם סופר־זהיר ומחושב, ועד שלא הגענו לפדיון מסוים הוא לא הסכים להתרחב. התחלנו ליצור ביקושים למוצרים, וכך מצאנו את עצמו עם חנות של 30 מ"ר שפדתה 700 אלף שקל בחודש. החנות הראשונה הייתה קטנה כל כך, שלא היה בה מספיק מקום להכניס סחורה". אלון שני אמר באותו ראיון: "הייתי תופס חניה ליד החנות, והיינו לוקחים סחורה ישירות מהרכב כי לא היה לנו מחסן. כך העסק נבנה. ואז שכרנו חנות בנמל ת"א, במיקום פחות מרכזי ויקר, וסגרנו את שתי החנויות ביהודה המכבי. מרכז הכובד עבר לנמל".</p>
    </article>
  </body>
</html>