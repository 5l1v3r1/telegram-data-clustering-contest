<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699228/%D8%A2%DB%8C%D8%AA%E2%80%8C%D8%A7%D9%84%D9%84%D9%87-%D8%AC%D9%86%D8%AA%DB%8C-%D8%A7%D9%82%D9%86%D8%A7%D8%B9-%D9%85%D8%B1%D8%AF%D9%85-%D8%AF%D8%B1-%D9%85%D8%A7%D8%AC%D8%B1%D8%A7%DB%8C-%D8%A8%D9%86%D8%B2%DB%8C%D9%86-%D8%A8%D9%87-%D8%AE%D9%88%D8%A8%DB%8C-%D8%B5%D9%88%D8%B1%D8%AA-%D9%86%DA%AF%D8%B1%D9%81%D8%AA-%D9%87%D9%85%D9%87-%D8%A2%D9%86%E2%80%8C%D9%87%D8%A7%DB%8C%DB%8C-%DA%A9%D9%87-%D8%A7%D8%B9%D8%AA%D8%B1%D8%A7%D8%B6-%DA%A9%D8%B1%D8%AF%D9%86%D8%AF-%D9%88-%D8%A8%D9%87-%D8%AE%DB%8C%D8%A7%D8%A8%D8%A7%D9%86%E2%80%8C%D9%87%D8%A7-%D8%A2%D9%85%D8%AF%D9%86%D8%AF-%D8%A7%D8%B2-%D8%A7%D8%B4%D8%B1%D8%A7%D8%B1-%D9%86%D8%A8%D9%88%D8%AF%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="آیت‌الله جنتی: اقناع مردم در ماجرای بنزین به خوبی صورت نگرفت/ همه آن‌هایی که اعتراض کردند و به خیابان‌ها آمدند از اشرار نبودند"/>
    <meta property="og:description" content="مسئولان می‌بایست برای چنین جراحی مهمی از مدت‌ها پیش اذهان و افکار عمومی را آماده می‌کرند و از فواید چنین طرحی همچون واریز بسته حمایتی که برای خود مردم مفید بود، سخن می‌گفتند و درمقابل به مضرات ارزانی بنزین همچون قاچاق گسترده سوخت اشاره می‌کردند که متأسفانه این اقدام به خوبی صورت نگرفت."/>
  </head>
  <body>
    <article>
      <h1>آیت‌الله جنتی: اقناع مردم در ماجرای بنزین به خوبی صورت نگرفت/ همه آن‌هایی که اعتراض کردند و به خیابان‌ها آمدند از اشرار نبودند</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <p>
        <b>مسئولان می‌بایست برای چنین جراحی مهمی از مدت‌ها پیش اذهان و افکار عمومی را آماده می‌کرند و از فواید چنین طرحی همچون واریز بسته حمایتی که برای خود مردم مفید بود، سخن می‌گفتند و درمقابل به مضرات ارزانی بنزین همچون قاچاق گسترده سوخت اشاره می‌کردند که متأسفانه این اقدام به خوبی صورت نگرفت.</b>
      </p>
      <figure>
        <img src="https://cdn.asriran.com/files/fa/news/1398/8/29/1038863_491.jpg"/>
      </figure>
      <p>دبیر شورای نگهبان گفت: همه آن‌هایی که اعتراض کردند و به خیابان‌ها آمدند از اشرار نبودند و دغدغه‌های مردم باید درک شود؛ اکنون هم گرانی وجود دارد و اگر بخواهد این طرح، فشار جدیدی به اقشار ضعیف وارد کند، صحیح نیست.</p>
      <p>به گزارش  پایگاه اطلاع‌رسانی شورای نگهبان، آیت‌الله احمد جنتی دبیر شورای نگهبان صبح امروز (چهارشنبه، ۲۹ آبان ۱۳۹۸) در جلسه این شورا به حوادث اخیر در کشور اشاره کرد و گفت: جلب نظر مردم و اقناع آن‌ها و حمایت نخبگان، مقدمه اجرای طرح افزایش قیمت بنزین بود که مغفول واقع شد.</p>
      <p>وی افزود: مسئولان می‌بایست برای چنین جراحی مهمی از مدت‌ها پیش اذهان و افکار عمومی را آماده می‌کرند و از فواید چنین طرحی همچون واریز بسته حمایتی که برای خود مردم مفید بود، سخن می‌گفتند و درمقابل به مضرات ارزانی بنزین همچون قاچاق گسترده سوخت اشاره می‌کردند که متأسفانه این اقدام به خوبی صورت نگرفت.</p>
      <p>دبیر شورای نگهبان با اشاره به نگرانی مردم از اجرای این طرح، حساب معترضان را از اشرار جدا دانست و افزود: همه آن‌هایی که اعتراض کردند و به خیابان‌ها آمدند از اشرار نبودند و دغدغه‌های مردم باید درک شود؛ اکنون هم گرانی وجود دارد و اگر بخواهد این طرح، فشار جدیدی به اقشار ضعیف وارد کند، صحیح نیست.</p>
      <p>وی در ادامه به تخریب اموال عمومی اشاره و تأکید کرد: ناامنی و آشوب خواست مردم نیست؛ غارت اموال و آتش زدن خانه‌ها و مغازه‌ها کار مردم نیست؛ حمله با اسلحه و چاقو به مردم و مأموران انتظامی کار مردم نیست؛ مختل کردن رفت‌وآمد و ایجاد راهبندان کار مردم نیست؛ نیروی انتظامی از امنیت و آرامش مردم در برابر اشرار دفاع کند.</p>
      <p>آیت‌الله جنتی تصریح کرد: حمایت مقامات آمریکایی، خاندان منحوس پهلوی و منافقین جنایتکار از آشوب‌ها و شدت و گستره خشونت و تخریب انجام شده توسط اشرار، نشان می‌دهد که دشمن از قبل، طراحی چنین اقدامی را کرده بود، اما مترصد بستری بودند که بر روی آن، خباثت‌های خود را اجرایی کنند و از فرصت پیش آمده - اعتراض به گرانی بنزین- استفاده کرد، البته با هوشیاری مردم صف معترضین از آشوب‌گران طی چند روز جدا شد و دشمن ناکام ماند.</p>
      <p>وی به راهپیمایی خودجوش روزهای اخیر در نقاط مختلف کشور همچون تبریز، زنجان و شهرکرد و اعلام برائت مردم از آشوب‌ها اشاره کرد و گفت: این راهپیمایی‌ها نشان داد مردم انقلاب و نظام اسلامی و رهبری را دوست دارند و نمی‌خواهند دشمن از اعتراضات و مطالبات آن‌ها سوء استفاده کند.</p>
    </article>
  </body>
</html>