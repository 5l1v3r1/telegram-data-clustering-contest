<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/scienza/pelle_sintetica_realta_virtuale_videogiochi_wifi-4875689.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Ecco la pelle sintetica: dalla realtà virtuale alle protesi, trasmette vibrazioni tramite Wi-Fi"/>
    <meta property="og:description" content="È stata realizzata la pelle per la realtà virtuale che, grazie a una connessione wireless, trasmette vibrazioni meccaniche e in futuro potrà essere utilizzata per..."/>
  </head>
  <body>
    <article>
      <h1>Ecco la pelle sintetica: dalla realtà virtuale alle protesi, trasmette vibrazioni tramite Wi-Fi</h1>
      <address>
        <time datetime="2019-11-20T00:00:00+00:00">20 Nov 2019</time>
      </address>
      <p>È stata realizzata la <a href="https://www.ilmessaggero.it/ricerca/pelle-artificiale">pelle</a> per la <a href="https://www.ilmessaggero.it/t/realt%C3%A0-virtuale">realtà virtuale</a> che, grazie a una <b>connessione wireless</b>, trasmette vibrazioni meccaniche e in futuro potrà essere utilizzata per percepire le sensazioni tattili a distanza, oltre che nei videogiochi e nei social media, anche per potenziare le protesi. Potrebbe essere applicata anche ai prossimi <b>telefoni cellulari</b> per stringersi la mano a distanza. Descritta su <i>Nature</i>, è stata messa a punto dal gruppo della Northwestern University coordinato da <b>John Rogers</b>. «È un risultato dalle prospettive molto interessanti, ottenuto sotto la guida di uno dei principali scienziati e tecnologi al mondo sul tema dell'elettronica indossabile», dice all'ANSA <b>Calogero Oddo</b>, dell'Istituto di Biorobotica della Scuola Superiore Sant'Anna di Pisa.</p>
      <p>
        <b>Leggi anche <a href="https://salute.ilmessaggero.it/ricerca/realizzata_la_pelle_artificiale_che_soffre_il_solletico-4810105.html">Realizzata la pelle artificiale che “soffre” il solletico</a></b>
      </p>
      <figure>
        <a href="http://www.ilmessaggero.it/t">
          <img src="https://www.ilmessaggero.it/uploads/ckfile/201911/pelle,P20sintetica_20204555.jpg.pagespeed.ce.R421wmVf5K.jpg"/>
        </a>
      </figure>
      <p>«Immagino questa tecnologia applicata per esempio ai cellulari del futuro che - prosegue - potrebbero essere 'indossatì sull'avambraccio, dando la possibilità, non solo di di parlarsi e vedersi, ma anche di <b>stringersi la mano</b> a distanza». Il dispositivo ottenuto dai ricercatori è un foglio elettronico fatto di un materiale plastico morbido e leggero che aderisce alla pelle e si conforma alla forma del corpo. Contiene una serie di componenti meccanici (attuatori) che convertono l'energia elettrica in vibrazioni e che sono alimentati in modalità wireless, grazie a un'antenna. In questo modo si evitano cavi o batterie interne che rendono ingombranti gli altri sistemi indossabili ottenuti finora.</p>
      <p>
        <b>Leggi anche <a href="https://salute.ilmessaggero.it/ricerca/gola_artificiale_potrebbe_ridare_la_voce_a_chi_l_ha_persa-4640664.html">Gola artificiale, potrebbe ridare la voce a chi l'ha persa</a></b>
      </p>
      <p>«L'elemento molto innovativo della tecnologia - osserva Oddo - è che è flessibile e adattabile all'arto che la indossa, penso per esempio a una persona che ha perso un braccio e che ha una <b>protesi robotica</b>: l'arto residuo può essere rivestito di questa pelle, in modo che quando la protesi robotica tocca un oggetto le invia gli impulsi, permettendo a chi la indossa, di percepire la forma dell'oggetto. Un'altra applicazione potrebbero essere i social media: due persone collegate a distanza attraverso il pc, se munite di questi dispositivi, possono riuscire a percepire una carezza a distanza, toccando l'immagine dell'altro sullo schermo».<br/> </p>
      <figure>
        <iframe data-src="https://twitter.com/nature/status/1197234388670582784?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Potrebbe giovarne anche la<b> robotica di soccorso</b>: un operatore a distanza può indossare questa pelle e percepire le sensazioni anche tattili di un robot che opera in una situazione di pericolo, orientando meglio i soccorsi. Infine anche i videogiochi potrebbero diventare più immersivi, dando a chi gioca la possibilità di avvertire le sensazioni tattili dei personaggi.</p>
      <footer>© RIPRODUZIONE RISERVATA</footer>
      <related>
        <h4>APPROFONDIMENTI</h4>
        <a href="https://www.ilmessaggero.it/salute/ricerca/realizzata_la_pelle_artificiale_che_soffre_il_solletico-4810105.html"/>
        <a href="https://www.ilmessaggero.it/salute/ricerca/gola_artificiale_potrebbe_ridare_la_voce_a_chi_l_ha_persa-4640664.html"/>
        <a href="https://www.ilmessaggero.it/fotogallery/tecnologia/svizzera_lago_artificiale_energia_solare-4872584.html"/>
        <a href="https://www.ilmessaggero.it/scienza/vega_missile_razzo_lanciasatelliti_lanciatore_avio_esa_asi_museo_scienza_milano_luca_parmitano-4855385.html"/>
      </related>
    </article>
  </body>
</html>