<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774148,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="מבצע: מעסיקים עבריינים יוכלו לשלם הפרשות פנסיה של העובדים ללא קנס"/>
    <meta property="og:description" content="זאת, בעקבות מחקר שחשף כי 16% מהמועסקים במשק, שהם חצי מיליון איש, אינם מבוטחים לפנסיה בניגוד לחוק. המצב חמור במיוחד בענף הבנייה, שבו ל-43% מהעובדים אין פנסיה. הקנס כיום עודמ על 37 אלף שקל לעובד"/>
  </head>
  <body>
    <article>
      <h1>מבצע: מעסיקים עבריינים יוכלו לשלם הפרשות פנסיה של העובדים ללא קנס</h1>
      <h2>זאת, בעקבות מחקר שחשף כי 16% מהמועסקים במשק, שהם חצי מיליון איש, אינם מבוטחים לפנסיה בניגוד לחוק. המצב חמור במיוחד בענף הבנייה, שבו ל-43% מהעובדים אין פנסיה. הקנס כיום עודמ על 37 אלף שקל לעובד</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">שחר אילן</a></address>
      <p>משרד העבודה והרווחה פתח במבצע להסדרת פנסיות העובדים ללא קנסות על המעסיקים.</p>
      <p>המשרד ישלח בחודשים הקרובים מכתבים לאלפי מעסיקים המציעים להם להסדיר את חובותיהם בתחום זה לפני שינקטו נגד צעדי אכיפה. זאת, בעקבות המחקר שחשף את העובדה <a href="https://www.calcalist.co.il/local/articles/0,7340,L-3762143,00.html">ש-16% מהמועסקים במשק שהם חצי מיליון איש אינם מבוטחים לפנסיה בניגוד לחוק. </a>בשנתיים האחרונות קנס המשרד מעסיקים על התחמקות מפתיחת חשבונות פנסיה לעובדים בהיקף של 37 מיליון שקל.</p>
      <p>החל <a href="https://www.calcalist.co.il/local/articles/0,7340,L-3661362,00.html">משנת 2008, חלה חובה לבטח את כלל העובדים במשק </a>בביטוח פנסיוני לאחר 6 חודשי עבודה ולגבי עובדים שכבר יש להם קרן פנסיה – לאחר שלושה חודשים. מחקר של המוסד לביטוח לאומי, משרד האוצר והמרכז לפנסיה ביטוח ואוריינות פיננסית באוניברסיטת בן גוריון חשף במאי האחרון את העובדה של-16% מהשכירים במשק אין פנסיה.</p>
      <figure>
        <img src="https://images1.calcalist.co.il/PicServer3/2017/02/21/705319/6_l.jpg"/>
        <figcaption>פועלי בנייה <br/>צילום: שאול גולן</figcaption>
      </figure>
      <p>המצב חמור במיוחד בענף הבנייה, שבו ל-43% מהעובדים אין פנסיה, ובענף האירוח והמזון ל-29% מהשכירים לא מופקדים הכספים. כלומר הבעיה קיימת בעיקר בענפים שבהם יש תחלופת עובדים גבוהה. בחמישון התחתון ל- 33% מהעובדים אין פנסיה לעומת 3% מהעובדים בחמישון העליון. אחד החוקרים, המשנה לנגיד בנק ישראל לשעבר פרופ' אביה ספיבק, אמר בעניין זה לכלכליסט: "לא דואגים שפועלי הבניין יחיו, אז שלפנסיות ידאגו להם"?</p>
      <p>בעקבות המחקר פנו האוצר והביטוח הלאומי למשרד העבודה והרווחה לפתוח במבצע אכיפה. הוחלט שהביטוח הלאומי יעביר מידע על המעסיקים החשודים למשרד העבודה והרווחה.</p>
      <p>מנהל הסדרה ואכיפה במשרד העבודה החל לשלוח מכתבים לאלפי מעסיקים בו יציע להם להסדיר את חובותיהם ולהמציא מכתב של בודק שכר מוסמך המאשר זאת. יצוין שהקנסות על אי העברת הכספים גבוהים במיוחד ועומדים על 37 אלף שקל לעובד. משרד העבודה והרווחה נוהג בפועל לשלוח מכתב הרתעה ללא קנס ואם העבירה אינה מתוקנת לקנוס בסכום כפול של 74 אלף.</p>
      <p>מראשית 2018 הטיל משרד העבודה והרווחה עיצומים על כ-700 מעסיקים בשל אי הפקדת כספים לפנסיה. עוד 2000 מעסיקים קיבלו התרעות. בסך הכל עסקו המקרים שטופלו בכעשרת אלפים עובדים. אבל כאמור הבעיה חלה על חצי מיליון עובדים ונראה שלפחות עד כה, למרות הקנסות הגבוהים, לא נוצרה ההרתעה הדרושה.</p>
    </article>
  </body>
</html>