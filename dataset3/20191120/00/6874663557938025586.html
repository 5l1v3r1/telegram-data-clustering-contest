<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774088,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="רבעון מקביל חלש ורווח חד־פעמי סידרו למלם תים זינוק חלומי"/>
    <meta property="og:description" content="חברת ה־IT רשמה צמיחה חזקה ותלת־ספרתית ברווח הנקי והתפעולי, בין היתר בזכות פרויקט שעשתה לבחירות לכנסת. התוצאות היו חיוביות אך פחות מטאוריות ללא רווח הון ממכירת 50% מהחברה־הבת אלטל, ואם הרבעון המקביל, המשמש להשוואה, לא היה החלש ביותר שלה ב־2018"/>
  </head>
  <body>
    <article>
      <h1>רבעון מקביל חלש ורווח חד־פעמי סידרו למלם תים זינוק חלומי</h1>
      <h2>חברת ה־IT רשמה צמיחה חזקה ותלת־ספרתית ברווח הנקי והתפעולי, בין היתר בזכות פרויקט שעשתה לבחירות לכנסת. התוצאות היו חיוביות אך פחות מטאוריות ללא רווח הון ממכירת 50% מהחברה־הבת אלטל, ואם הרבעון המקביל, המשמש להשוואה, לא היה החלש ביותר שלה ב־2018</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">שירות כלכליסט</a></address>
      <p>אחד הסקטורים שהציגו צמיחה מטאורית השנה בבורסת תל אביב היה מגזר ה־IT, עם תוצאות כספיות חזקות ותשואות גבוהות באופן חריג. אתמול פרסמה <a href="https://www.calcalist.co.il/stocks/home/0,7340,L-3959-156018,00.html?quote=%D7%9E%D7%9C%D7%9D%20%D7%AA%D7%99%D7%9D">מלם תים</a>דו"חות טובים מאוד לרבעון השלישי, המניה הגיבה בעלייה של 6% ובכך השלימה זינוק של 98% מתחילת השנה. אלא שהדו"חות אולי חלומיים יותר מכפי שהיו אלמלא חלו השפעות חריגות. החברה הציגה ברבעון השלישי צמיחה של 19% בהכנסות, קפיצה של 280% ברווח התפעולי ושל לא פחות מ־418% ברווח הנקי. עם זאת, יש כמה נקודות חשובות כשבאים לבחון את הדו"ח. ראשית, החברה רשמה רווח הון של 30.6 מיליון שקל על מכירת 50% מהחברה־הבת אלטל, וזה תרם מהותית לשיפור ברווח התפעולי והנקי ברבעון.</p>
      <p>שנית, החברה ביצעה ברבעון השלישי פרויקט שיועד לבחירות לכנסת ותרם להכנסות ולרווחים. שיעור הרווחיות התפעולית במגזר תוכנה ופרויקטים, שבו נרשמו תוצאות הפרויקט, עלה ל־9.5% לעומת 6.5%-5.5% ברבעון הראשון והשני השנה ו־3% ברבעון המקביל. שלישית, חגי תשרי חלו השנה באוקטובר, קרי הרבעון הרביעי, בעוד שב־2018 החגים חלו בספטמבר (רבעון שלישי). לפיכך היו יותר ימי עבודה ברבעון הנוכחי לעומת המקביל, מה שהשפיע על ההכנסות.</p>
      <p>רביעית, הרבעון המקביל, המשמש להשוואה, היה החלש ביותר בשנת 2018. בכך נוצרת תמונה שלפיה הצמיחה במלם תים גבוהה משמעותית; אך אם נבחן את תוצאותיה ביחס לרבעון השני והראשון, ההכנסות היו נמוכות יותר, הרווח התפעולי היה די דומה והרווח הנקי (בנטרול רווח ההון) היה נמוך במקצת מהרבעון הראשון וגבוה במקצת מהשני של 2019.</p>
      <p>
        <b>ותודה למכירת אלטל</b>
      </p>
      <p>הכנסות החברה צמחו ב־19.4% הרבעון ל־522 מיליון שקל, אל מול 437 מיליון שקל ברבעון המקביל. העלייה נובעת מצמיחה בהכנסות של כל מגזרי פעילות הקבוצה. הרווח הגולמי של החברה צמח ב־31.8% ברבעון השלישי והסתכם ב־75.2 מיליון שקל עם שיעור רווח גולמי של 14.4%, לעומת 57.1 מיליון שקל עם שיעור רווח גולמי 13.1%.</p>
      <p>הרווח התפעולי צמח ב־280.6% והסתכם ב־63.1 מיליון שקל, אל מול 16.6 מיליון שקל ברבעון המקביל. אותה מכירה של אלטל לתעשייה האווירית תרמה משמעותית לשורת הרווח התפעולי, שצמח (בנטרול הכנסות אחרות) ב־102% ל־33.6 מיליון שקל (שיעור רווחיות של 6.4%).ה־Ebitda (רווח לפני ריבית, מסים, הפחתות ופחת) בנטרול השפעת תקן IFRS 16 צמחה ב־85% והסתכמה ב־44 מיליון שקל, עם שיעור Ebitda של 8.4%, לעומת 23.8 מיליון שקל ושיעור Ebitda של 5.4% ברבעון המקביל. בשורה התחתונה צמח הרווח הנקי הרבעון ב־418%, ועמד על 51 מיליון שקל לעומת 9.8 מיליון שקל ברבעון המקביל. בנטרול רווח ההון של 30.6 מיליון שקל ממכירת 50% מאלטל היה הרווח הנקי מסתכם ב־20.4 מיליון שקל. ברבעון הראשון הוא עמד על 21.3 מיליון שקל ובשני עמד על 18 מיליון שקל.</p>
      <figure>
        <img src="https://images1.calcalist.co.il/PicServer3/2019/11/19/948597/1NL.jpg"/>
      </figure>
      <p>
        <b>הבחירות לכנסת תרמו</b>
      </p>
      <p>שלמה אייזנברג, בעל השליטה (37.2%) בערד, מחזיק באמצעותה ב־55.5% ממלם תים, וכן ב־14.5% ישירות. חברת ה־IT שבשליטתו הציגה עלייה אורגנית של 13.8% במגזר התשתיות (חומרה), שהכנסותיו הסתכמו ב־230 מיליון שקל. הרווח התפעולי של המגזר צמח ב־122% והסתכם ב־4.4 מיליון שקל (שיעור רווח תפעולי מגזרי 1.9%) אל מול 2 מיליון שקל (שיעור של 1%) ברבעון המקביל. השיפור נבע בעיקר מהעלייה בהכנסות וכן מקיזוז ירידה בשער חליפין של הדולר מול השקל.</p>
      <p>במגזר התוכנה והפרויקטים זינקו ההכנסות ב־47.6% ל־132.9 מיליון שקל ברבעון. זאת לעומת 90 מיליון שקל ברבעון המקביל. העלייה נבעה מצמיחה בכל תחומי הפעילות במגזר זה ובעיקר ממוצרי תוכנה, פרויקטים חדשים ופרויקט הבחירות לכנסת. הרווח התפעולי במגזר זינק ב־377% ועמד על 12.6 מיליון שקל (שיעור רווח תפעולי מגזרי 9.5%). זאת אל מול רווח תפעולי מגזרי של 2.6 מיליון שקל (שיעור רווח תפעולי 2.9%).</p>
      <p>במגזר מיקור החוץ צמחו ההכנסות ב־8.6% והסתכמו ב־108 מיליון שקל אל מול 99.5 מיליון שקל ברבעון המקביל, על רקע ימי עבודה רבים יותר נוכח עיתוי חגי תשרי. זאת בקיזוז קיטון של 10 מיליון שקל לאור יציאה מאיחוד דו"חות אלטל.</p>
      <p>המתחרות של מלם תים עלו גם הן יפה. וואן טכנולוגיות רשמה תשואה מתואמת דיבידנד של 109% מתחילת השנה, מטריקס עלתה ב־68.6% וחילן ב־65.9%.</p>
      <figure>
        <img src="https://images1.calcalist.co.il/PicServer2/20122005/357391/CAL031186.jpg_L.jpg"/>
        <figcaption>שלמה אייזנברג בעל השליטה ויו"ר מלם תים <br/>צילום: עמית שעל</figcaption>
      </figure>
    </article>
  </body>
</html>