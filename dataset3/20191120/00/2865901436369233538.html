<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/tenis/vesti/i-novak-se-prosetao-kroz-madrid-japan-kapitulirao/342949"/>
    <meta property="og:site_name" content="MozzartSport"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="I Novak se prošetao kroz Madrid, Japan kapitulirao"/>
    <meta property="og:description" content="Đoković rutinski počistio Nišioku - 2:0 (6:1, 6:2)"/>
  </head>
  <body>
    <article>
      <h1>I Novak se prošetao kroz Madrid, Japan kapitulirao</h1>
      <h2>Đoković rutinski počistio Nišioku - 2:0 (6:1, 6:2)</h2>
      <address>
        <time datetime="2019-11-20T00:00:00+00:00">20 Nov 2019</time>
      </address>
      <p>I veliki favorit <b>Novak Đoković</b> opravdao je tu ulogu u duelu sa nedoraslim Japancem <b>Jošihitom Nišiokom</b> kojeg je ubedljivo porazio sa 2:0, po setovima 6:1, 6:2 za sat i sedam minuta igre. Nije 73. teniser sveta imao šanse da ugrozi <b>Novaka</b> koji je ubedljivom igrom omogućio Orlovima ukupnu pobedu nad Japancima i drugi bod na tabeli.</p>
      <p>Šansu da uvećaju saldo naši teniseri imaće za pola sata kada se igra dubl za koji su prijavljeni <b>Janko Tipsarević</b> i <b>Viktor Troicki</b>, ali i bez obzira na ishod tog meča jasno je da će sutra sa Francuskom puleni <b>Nenada Zimonjića</b> igrati za prvo mesto u grupi i direktan prolaz u četvtfrinale Dejvis kupa, koji se od ove godine igra u novom formatu.</p>
      <p><b>Đoković</b> je protiv <b>Nišioke</b> kontrolisao situaciju na terenu iako je dozvolio rivalu da dođe do brejka na početku prvog seta. Razlika u kvalitetu je bila očigledna, pa je <b>Novak</b> rutinski došao do 6:1. U drugom setu je Srbin prelako osvajao gemove na svoj servis, a dva brejka donela su mu i konačnu pobedu od 6:2.</p>
      <p>Podsetimo, nešto ranije <b><a href="https://mozzartsport.com/tenis/vesti/krajinovic-preslisao-sugitu-srbija-vodi-s-1-0/342944">prvi bod Orlovima u okršaju sa Japancima doneo je Filip Krajinović</a></b> trijumfom nad <b>Juičijem Sugitom</b> od 2:0, po setovima 6:2, 6:4.</p>
      <figure>
        <img src="https://mozzartsport.com/upload/CKEditor/Baneri/5.2%20Radojic%CC%8Cic%CC%81%201080x1080px.jpg"/>
      </figure>
      <p><b>Foto</b>: <i>Reuters </i></p>
    </article>
  </body>
</html>