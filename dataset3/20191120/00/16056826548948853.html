<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200086"/>
    <meta property="og:site_name" content="মানবজমিন"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="বাংলাদেশ বরণে প্রস্তুত ‘গোলাপি’ কলকাতা"/>
    <meta property="og:description" content="ইডেন গার্ডেন স্টেডিয়ামের গোলাপি আলো দখল করে নিয়েছে গঙ্গাপাড়ের কালিঘাটও। গতকাল রাতে ইডেনকে কেউ গোলাপি পরী  ভেবেও ভুল করতে পারেন। যতই ঘনিয়ে আসছে বাংলাদেশ ও ভারতের দিন-রাতের টেস্ট; কলকাতা জুড়ে বাড়ছে ততোই গোলাপি আলোর ঝিলিক। এই ম্যাচকে ঐতিহাসিক টেস্টই বিবেচনা করছে ক্রিকেট অ্যাসোসিয়েশন অব বেঙ্গল (সিএবি)। গতকাল রাতে দৈনিক মানবজমিনকে দেয়া সাক্ষাৎকারে সিএবি-এর সেক্রেটারি অভিষেক ডালমিয়া তুলে ধরেন এই আয়োজন নিয়ে তাদের বিশাল প্রস্তুতি নানা দিক। তিনি বলেন, ‘দেখুন এটা একটা ঐতিহাসিক উপলক্ষ। প্রথাগত টেস্ট থেকে আধুনিক এক টেস্টে রূপান্তর। ঐতিহাসিক টেস্টকে স্মরণীয় করে রাখতে আমাদের দিক দিয়ে যা সম্ভব সবই করেছি, করছি। শহরকে গোলাপি রংয়ে মুড়ে দেওয়া থেকে শুরু করে অনেক উদ্যোগ আছে। গোলাপি বলে যেহেতু খেলা হবে পুরো শহর, পুরো ইডেন গার্ডেন্সে গোলাপি আবহ ফুটিয়ে তোলা হয়েছে। চারদিকে দেখুন গোলাপি আলোয় আলোকিত হয়েছে।’অন্যদিকে গতকাল সন্ধ্যা থেকেই গুঞ্জন ছড়িয়ে পড়ে বাংলাদেশের প্রধানমন্ত্রী শেখ হাসিনা আসতে পারছেননা ইডেন টেস্টে। তবে এই বিষয়ে অভিষেক ডালমিয়া বলেন, ‘আমাদের কাছে এখনো কোনো তথ্য নেই। আজও নিরাপত্তাবাহিনীর সঙ্গে আমরা বসেছিলাম। বাংলাদেশ হাইকমিশনের…"/>
  </head>
  <body>
    <article>
      <h1>বাংলাদেশ বরণে প্রস্তুত ‘গোলাপি’ কলকাতা</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">ইশতিয়াক পারভেজ, কলকাতা (ভারত) থেকে</a></address>
      <p>ইডেন গার্ডেন স্টেডিয়ামের গোলাপি আলো দখল করে নিয়েছে গঙ্গাপাড়ের কালিঘাটও। গতকাল রাতে ইডেনকে কেউ গোলাপি পরী  ভেবেও ভুল করতে পারেন। যতই ঘনিয়ে আসছে বাংলাদেশ ও ভারতের দিন-রাতের টেস্ট; কলকাতা জুড়ে বাড়ছে ততোই গোলাপি আলোর ঝিলিক। এই ম্যাচকে ঐতিহাসিক টেস্টই বিবেচনা করছে ক্রিকেট অ্যাসোসিয়েশন অব বেঙ্গল (সিএবি)। গতকাল রাতে দৈনিক মানবজমিনকে দেয়া সাক্ষাৎকারে সিএবি-এর সেক্রেটারি অভিষেক ডালমিয়া তুলে ধরেন এই আয়োজন নিয়ে তাদের বিশাল প্রস্তুতি নানা দিক। তিনি বলেন, ‘দেখুন এটা একটা ঐতিহাসিক উপলক্ষ। প্রথাগত টেস্ট থেকে আধুনিক এক টেস্টে রূপান্তর। ঐতিহাসিক টেস্টকে স্মরণীয় করে রাখতে আমাদের দিক দিয়ে যা সম্ভব সবই করেছি, করছি।</p>
      <p>শহরকে গোলাপি রংয়ে মুড়ে দেওয়া থেকে শুরু করে অনেক উদ্যোগ আছে। গোলাপি বলে যেহেতু খেলা হবে পুরো শহর, পুরো ইডেন গার্ডেন্সে গোলাপি আবহ ফুটিয়ে তোলা হয়েছে। চারদিকে দেখুন গোলাপি আলোয় আলোকিত হয়েছে।’</p>
      <p>অন্যদিকে গতকাল সন্ধ্যা থেকেই গুঞ্জন ছড়িয়ে পড়ে বাংলাদেশের প্রধানমন্ত্রী শেখ হাসিনা আসতে পারছেননা ইডেন টেস্টে। তবে এই বিষয়ে অভিষেক ডালমিয়া বলেন, ‘আমাদের কাছে এখনো কোনো তথ্য নেই। আজও নিরাপত্তাবাহিনীর সঙ্গে আমরা বসেছিলাম। বাংলাদেশ হাইকমিশনের লোক ছিল। আইনশৃঙ্খলারক্ষাকারী বাহিনীর শীর্ষ কর্মকর্তারা ছিলেন। আমাদের জায়গা থেকে আমরা তৈরি। নিরাপত্তার দিক দিয়ে যা নেওয়ার দরকার সিএবি সবই নিয়েছে। কলকাতার পুলিশ ভীষণ সহযোগিতা করছে আমাদের। আমরা সব ধরনের আতিথেয়তা দিতে প্রস্তুত।’ টেস্টকে ঘিরে তাদের নানা আয়োজন নিয়ে সিবিএর সেক্রেটারি আরো বলেন, ‘বেঙ্গলে সংস্কৃতিই হচ্ছে মূল। এখানে সাংস্কৃতিক অনুষ্ঠান থাকছে। নৃত্য, গান সংগীত সবই থাকছে। দু’দেশের নৃত্যশিল্পী থাকবে। অতিথিদের আপ্যায়নের সব সুযোগ থাকছে।’</p>
      <p>বলার অপেক্ষা রাখেনা বাংলাদেশ ও টাইগারদের বরণ করে নিতে গোলাপি আলোতে প্রস্তুত এখন গোটা কলকাতা। পরশু ইডেনে মুখোমুখি হবে বাংলাদেশ-ভারত। এ নিয়ে আয়োজনের বিস্তারিত থাকবে দৈনিক মানবজমিনের পাতায়। যা জানিয়েছেন আইসিসির সাবেক সভাপতি বাংলাদেশ ক্রিকেটের অকৃত্রিম বন্ধু প্রয়াত জগমোহন ডালমিয়ার পুত্র অভিষেক।</p>
      <p>এই বিভাগের সর্বাধিক পঠিত</p>
    </article>
  </body>
</html>