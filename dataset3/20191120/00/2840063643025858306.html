<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/fatti/esteri/2019/11/20/sequestro-silvia-romano-somalia-richieste-arresto_XeH0z7RrDus9Vs3EdDkJ5L.html"/>
    <meta property="og:site_name" content="Adnkronos"/>
    <meta property="article:published_time" content="2019-11-20T00:05:00+00:00"/>
    <meta property="og:title" content="Silvia Romano, 23 jihadisti nel mirino delle autorità somale"/>
    <meta property="og:description" content="Sono sospettati di aver organizzato e gestito il rapimento della cooperante italiana. Richieste di arresto e sequestro di beni"/>
  </head>
  <body>
    <article>
      <h1>Silvia Romano, 23 jihadisti nel mirino delle autorità somale</h1>
      <address>
        <time datetime="2019-11-20T00:05:00+00:00">20 Nov 2019, 00:05</time>
      </address>
      <p>Ventitré tra pirati e jihadisti appartenenti all’organizzazione Al-Shaabab, a quanto apprende l’Adnkronos, sono stati raggiunti da misure preventive personali e patrimoniali in Somalia in relazione al <a href="https://www.adnkronos.com/Search/Link/keyword/Silvia%20Romano">rapimento di Silvia Romano</a>, la cooperante italiana sequestrata il 20 novembre scorso nel villaggio di Chakama in Kenya e attualmente, secondo quanto ricostruito anche dalla Procura di Roma e dai carabinieri del Ros, tenuta prigioniera dal gruppo terrorista affiliato ad Al Qaeda.</p>
      <p>I 23 - pirati, capi locali di Al Qaeda e mediatori - sono sospettati di aver organizzato e gestito il sequestro della cooperante italiana. Ad autorizzare le richieste di arresto e di sequestro di beni è stato il presidente della Alta Corte del South West State, da cui dipende una sezione specializzata anti pirateria che dallo scorso mese di luglio indaga sul caso e della quale fa parte, come esperto "onorario", anche un italiano, Mario Scaramella, da quasi dieci anni in Somalia dove insegna diritto pubblico. Sarebbe stato proprio Scaramella a proporre le misure di prevenzione sui sospetti (uno dei quali sarebbe già detenuto a Baidoa).</p>
      <figure>
        <img src="https://www.adnkronos.com/rf/image_size_1280x960/Pub/AdnKronos/Assets/Immagini/Redazionale/S/Somalia_arresti_SilviaRomano.jpeg"/>
      </figure>
      <p>Contattato dall’Adnkronos Scaramella, che, prima di essere nominato docente alla South West State University e membro onorario della Alta Corte ha lavorato come assistente del procuratore federale della Somalia nella repressione della pirateria, si è limitato a dire: "Bisogna astenersi da commenti e dal fornire dettagli su una vicenda in corso, indagano le procure dei Paesi coinvolti che spero assicureranno alla giustizia i criminali responsabili e gli sciacalli, mediatori senza scrupoli, che hanno speculato e speculano sulla vita di una ragazzina indifesa".</p>
    </article>
  </body>
</html>