<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200103"/>
    <meta property="og:site_name" content="মানবজমিন"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="ভারতে ব্যাংক প্রতারণার অভিযোগে দুই বাংলাদেশিসহ ৪ বিদেশি গ্রেপ্তার"/>
    <meta property="og:description" content="ভারতে ব্যাংক প্রতারণার অভিযোগে পুলিশ মঙ্গলবার দুই বাংলাদেশিসহ ৪ বিদেশিকে গ্রেপ্তার করেছে। কিছুদিন ধরে ভারতের বিভিন্ন শহরের প্রায় ২ হাজার ব্যাংক এটিএম থেকে টাকা আত্মসাতের অভিযোগ জমা পড়েছিল পুলিশের কাছে। সর্বশেষ ত্রিপুরার আগরতলাতে গত ১৫ থেকে ১৭ই নভেম্বরের মধ্যে জাল এটিএম কার্ড তৈরি করে বেশকিছু একাউন্ট থেকে ১ কোটি ১৯ লাখ রুপি তোলা হয়। তার আগে  গোয়াহাটি, দেরাদুন, মুম্বই ও দিল্লিতেও একই উপায়ে ব্যাংকের এটিএম থেকে জালিয়াতির ঘটনা ঘটে। এর পরই সব রাজ্যের পুলিশকে সতর্ক করা হয়েছিল। তবে সম্প্রতি আসাম পুলিশের কাছ থেকে বার্তা পেয়ে বারাকপুর পুলিশ কমিশনারেটের গোয়েন্দারা ডানলপের কাছে একটি ডেরায় হানা দিয়ে তুরস্কের দুই নাগরিককে গ্রেপ্তার করে। তাদের জেরা করে বেলঘরিয়া থেকে দুই বাংলাদেশিকে গ্রেপ্তার করা হয়েছে বলে পুলিশ সূত্রে জানানো হয়েছে। এই দু’জনের নাম হল, মোহাম্মদ হান্নান এবং মোহাম্মদ রফিকুল ইসলাম। এই জালিয়াত চক্র পুলিশি জেরায় অপরাধ স্বীকার করেছে। জেরায় তারা জানিয়েছে, বিভিন্ন একাউন্টের এটিএম কার্ড নকল করত তারা। সেই সঙ্গে তারা এটিএমের পাওয়ার গ্রিডকে অকেজো করে দিতে বিশেষ সফটওয়ার ব্যবহার করতো। কিছুদিন আগে এই জালিয়াত চক্র কলকাতায় ডেরা…"/>
  </head>
  <body>
    <article>
      <h1>ভারতে ব্যাংক প্রতারণার অভিযোগে দুই বাংলাদেশিসহ ৪ বিদেশি গ্রেপ্তার</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">কলকাতা প্রতিনিধি</a></address>
      <p>ভারতে ব্যাংক প্রতারণার অভিযোগে পুলিশ মঙ্গলবার দুই বাংলাদেশিসহ ৪ বিদেশিকে গ্রেপ্তার করেছে। কিছুদিন ধরে ভারতের বিভিন্ন শহরের প্রায় ২ হাজার ব্যাংক এটিএম থেকে টাকা আত্মসাতের অভিযোগ জমা পড়েছিল পুলিশের কাছে। সর্বশেষ ত্রিপুরার আগরতলাতে গত ১৫ থেকে ১৭ই নভেম্বরের মধ্যে জাল এটিএম কার্ড তৈরি করে বেশকিছু একাউন্ট থেকে ১ কোটি ১৯ লাখ রুপি তোলা হয়। তার আগে  গোয়াহাটি, দেরাদুন, মুম্বই ও দিল্লিতেও একই উপায়ে ব্যাংকের এটিএম থেকে জালিয়াতির ঘটনা ঘটে। এর পরই সব রাজ্যের পুলিশকে সতর্ক করা হয়েছিল। তবে সম্প্রতি আসাম পুলিশের কাছ থেকে বার্তা পেয়ে বারাকপুর পুলিশ কমিশনারেটের গোয়েন্দারা ডানলপের কাছে একটি ডেরায় হানা দিয়ে তুরস্কের দুই নাগরিককে গ্রেপ্তার করে। তাদের জেরা করে বেলঘরিয়া থেকে দুই বাংলাদেশিকে গ্রেপ্তার করা হয়েছে বলে পুলিশ সূত্রে জানানো হয়েছে। এই দু’জনের নাম হল, মোহাম্মদ হান্নান এবং মোহাম্মদ রফিকুল ইসলাম।</p>
      <p>এই জালিয়াত চক্র পুলিশি জেরায় অপরাধ স্বীকার করেছে। জেরায় তারা জানিয়েছে, বিভিন্ন একাউন্টের এটিএম কার্ড নকল করত তারা। সেই সঙ্গে তারা এটিএমের পাওয়ার গ্রিডকে অকেজো করে দিতে বিশেষ সফটওয়ার ব্যবহার করতো। কিছুদিন আগে এই জালিয়াত চক্র কলকাতায় ডেরা তৈরি করে প্রতারণার কাজ শুরু করেছিল বলে পুলিশের অভিযোগ। পুলিশ জানিয়েছে, কয়েকদিনে দক্ষিণ কলকাতার তিনটি এটিএম থেকে অর্থ আত্মসাৎ করার অভিযোগ জমা পড়েছে। সেগুলি এই জালিয়াত চক্রের কাজ বলে পুলিশের ধারনা। এই চার জালিয়াতের গ্রেপ্তার হওয়ার খবর জানার পরেই ত্রিপুরার সাইবার সেলের গোয়েন্দারা কলকাতায় এসেছেন তাদের আগরতলায় নিয়ে যাবার জন্য।  </p>
      <p>এই বিভাগের সর্বাধিক পঠিত</p>
    </article>
  </body>
</html>