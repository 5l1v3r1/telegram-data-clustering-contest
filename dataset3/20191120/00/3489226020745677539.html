<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/kampanaki-ths-ekt-gia-ta-poly-xamhla-epitokia"/>
    <meta property="og:site_name" content="Documento"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="«Καμπανάκι» της ΕΚΤ για τα πολύ χαμηλά επιτόκια"/>
    <meta property="og:description" content="Ο σκιώδης τραπεζικός τομέας, που σε μεγάλο βαθμό βρίσκεται εκτός ρυθμιστικού πλαισίου, και η αναιμική κερδοφορία των παραδοσιακών χρηματοπιστωτικών ιδρυμάτων είναι μεταξύ των μεγαλύτερων χρηματοπιστωτικών αδυναμιών της ευρωζώνης, όπως ανέφερε η Ευρωπαϊκή Κεντρική Τράπεζα στην εξαμηνιαία έκθεση χρηματοπιστωτικής σταθερότητας που έδωσε σήμερα στη δημοσιότητα."/>
  </head>
  <body>
    <article>
      <h1>«Καμπανάκι» της ΕΚΤ για τα πολύ χαμηλά επιτόκια</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Newsroom</a></address>
      <h4>Ο σκιώδης τραπεζικός τομέας, που σε μεγάλο βαθμό βρίσκεται εκτός ρυθμιστικού πλαισίου, και η αναιμική κερδοφορία των παραδοσιακών χρηματοπιστωτικών ιδρυμάτων είναι μεταξύ των μεγαλύτερων χρηματοπιστωτικών αδυναμιών της ευρωζώνης, όπως ανέφερε η Ευρωπαϊκή Κεντρική Τράπεζα στην εξαμηνιαία έκθεση χρηματοπιστωτικής σταθερότητας που έδωσε σήμερα στη δημοσιότητα.</h4>
      <p>Το <b>υπερτιμημένο κόστος των κατοικιών </b>απαιτεί επίσης παρέμβαση σε επίπεδο πολιτικής ενώ η επιβράδυνση στην <b>αγορά εμπορικών ακινήτων</b> αυξάνει τις πιθανότητες αποχώρησης των επενδυτών και ενισχύει τον κίνδυνο κατάρρευσης, προσέθεσε η ΕΚΤ.</p>
      <p>Με τα πολύ χαμηλά επιτόκια της ΕΚΤ να αποδυναμώνουν την τραπεζική κερδοφορία, να ενισχύουν τον δανεισμό και να <b>ενθαρρύνουν την υπερβολική ανάληψη ρίσκου</b>, οι χρηματοπιστωτικές αδυναμίες της ευρωζώνης εντείνονται τα τελευταία χρόνια. Τα επιτόκια είναι πιθανόν να παραμείνουν σε χαμηλά επίπεδα και τα επόμενα χρόνια, τροφοδοτώντας ενδεχομένως περαιτέρω στρεβλώσεις.</p>
      <p>Η ταχεία ανάπτυξη της σκιώδους τραπεζικής -μιας μεγάλης γκάμας χρηματοπιστωτικών ιδρυμάτων από ασφαλιστικές έως επενδυτικά ταμεία- αποτελεί ιδιαίτερα ανησυχία για τους ρυθμιστικούς φορείς, καθώς αυτές οι οντότητες βρίσκονται αντιμέτωπες με πιο χαλαρό ρυθμιστικό πλαίσιο και οι αρχές δεν έχουν την ισχύ να περιορίσουν πολλές από τις δραστηριότητές τους. <i>«Η συνεχιζόμενη αναζήτηση αποδόσεων σε μη τραπεζικές οντότητες ίσως επιτείνει την ενίσχυση αυτών των ευπαθών σημείων, κυρίως μειώνοντας το κόστος χρηματοδότησης για τους δανειολήπτες υψηλού κινδύνου»,</i> ανέφερε η ΕΚΤ. <i>«Οι πιστωτικοί κίνδυνοι και οι κίνδυνοι ρευστότητας φαίνεται να έχουν αυξηθεί τα τελευταία χρόνια».</i></p>
      <p>Οι <b>σκιώδεις τράπεζες</b> αναπτύσσονται σε βάρος των παραδοσιακών τραπεζών, που βρίσκονται εντός ενός πολύ αυστηρού ρυθμιστικού πλαισίου. <i>«Σε ό,τι αφορά τα μη τραπεζικά χρηματοπιστωτικά ιδρύματα, η μακροπροληπτική εργαλειοθήκη είναι ακόμα σε νηπιακή ηλικία και χρειάζεται να αναπτυχθεί περαιτέρω»</i>, ανέφερε η ΕΚΤ. <i>«Ως εκ τούτου, τα ευπαθή σημεία έξω από το παραδοσιακό τραπεζικό σύστημα δεν μπορούν να αντιμετωπιστούν αποτελεσματικά από τα μακροπροληπτικά μέτρα».</i></p>
      <p>Σε ό,τι αφορά τις παραδοσιακές τράπεζες, οι <b>ανησυχίες </b>για την <b>κερδοφορία </b>παραμένουν έντονες, ανέφερε η ΕΚΤ, σημειώνοντας ότι τα χαμηλά επιτόκια αναμένεται να διατηρήσουν τα κέρδη <b>υπό πίεση.</b></p>
      <p>(ΑΠΕ-ΜΠΕ)</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>