<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e-forologia.gr/cms/viewContents.aspx?id=215834"/>
    <meta property="og:site_name" content="e-forologia"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="ΤτΕ: Ισοζύγιο Πληρωμών – Σεπτέμβριος 2019"/>
    <meta property="og:description" content="- Ισοζύγιο Τρεχουσών ΣυναλλαγώνΤο Σεπτέμβριο του 2019, το ισοζύγιο τρεχουσών συναλλαγών παρουσίασε πλεόνασμα 887 εκατ. ευρώ,..."/>
  </head>
  <body>
    <article>
      <h1>ΤτΕ: Ισοζύγιο Πληρωμών – Σεπτέμβριος 2019</h1>
      <address>
        <time datetime="2019-11-20T00:00:00+00:00">20 Nov 2019</time>
      </address>
      <p>
        <b>Ισοζύγιο Τρεχουσών Συναλλαγών</b>
      </p>
      <p>Το Σεπτέμβριο του 2019, το ισοζύγιο τρεχουσών συναλλαγών παρουσίασε πλεόνασμα 887 εκατ. ευρώ, κατά 339 εκατ. ευρώ μεγαλύτερο από εκείνο του ίδιου μήνα του 2018. Η εξέλιξη αυτή οφείλεται στη βελτίωση πρωτίστως του ισοζυγίου υπηρεσιών και δευτερευόντως των ισοζυγίων αγαθών και πρωτογενών εισοδημάτων, η οποία αντισταθμίστηκε μερικώς από την αύξηση του ελλείμματος στο ισοζύγιο δευτερογενών εισοδημάτων.</p>
      <p>Το έλλειμμα του ισοζυγίου αγαθών περιορίστηκε κατά 82 εκατ. ευρώ λόγω της μείωσης του ελλείμματος του ισοζυγίου καυσίμων, η οποία προήλθε αποκλειστικά από τον περιορισμό των εισαγωγών. Οι εξαγωγές αγαθών χωρίς καύσιμα αυξήθηκαν κατά 7,4% σε τρέχουσες τιμές (8,3% σε σταθερές τιμές), ενώ οι αντίστοιχες εισαγωγές αυξήθηκαν κατά 6,2% σε τρέχουσες τιμές (6,6 % σε σταθερές τιμές), με αποτέλεσμα την επιδείνωση του ισοζυγίου χωρίς καύσιμα.</p>
      <p>Η αύξηση του πλεονάσματος του ισοζυγίου υπηρεσιών κατά 299 εκατ. ευρώ οφείλεται αποκλειστικά στην αύξηση των καθαρών εισπράξεων από ταξιδιωτικές υπηρεσίες, καθώς τα ισοζύγια μεταφορών και λοιπών υπηρεσιών κατέγραψαν επιδείνωση. Σημειώνεται ότι οι εισπράξεις από ταξιδιωτικές υπηρεσίες αυξήθηκαν κατά 16% και οι αφίξεις μη κατοίκων ταξιδιωτών αυξήθηκαν κατά 5% σε σχέση με το Σεπτέμβριο του 2018.</p>
      <p>Το έλλειμμα του ισοζυγίου πρωτογενών εισοδημάτων μειώθηκε κυρίως λόγω της πτώσης των καθαρών πληρωμών για τόκους, μερίσματα και κέρδη. Τέλος, το έλλειμμα του ισοζυγίου δευτερογενών εισοδημάτων αυξήθηκε λόγω της καταγραφής ελλείμματος στο ισοζύγιο των λοιπών, εκτός γενικής κυβέρνησης, τομέων, έναντι πλεονάσματος το Σεπτέμβριο του 2018.</p>
      <p>Την περίοδο Ιανουαρίου-Σεπτεμβρίου 2019, το ισοζύγιο τρεχουσών συναλλαγών ήταν σχεδόν ισοσκελισμένο, ενώ την αντίστοιχη περίοδο του 2018 είχε καταγραφεί έλλειμμα 1,4 δισεκ. ευρώ. Η εξέλιξη αυτή οφείλεται κυρίως στην αύξηση του πλεονάσματος του ισοζυγίου υπηρεσιών και δευτερευόντως στη βελτίωση των ισοζυγίων πρωτογενών και δευτερογενών εισοδημάτων, που υπεραντιστάθμισαν την αύξηση του ελλείμματος του ισοζυγίου αγαθών.</p>
      <p>Η άνοδος του ελλείμματος του ισοζυγίου αγαθών οφείλεται στη μεγαλύτερη αύξηση των εισαγωγών έναντι των εξαγωγών σε απόλυτες τιμές. Σημειώνεται ότι τόσο οι εξαγωγές όσο και οι εισαγωγές αγαθών έχουν επιβραδυνθεί σημαντικά σε σχέση με την ίδια περίοδο του 2018 κυρίως λόγω της μείωσης των εξαγωγών και των εισαγωγών καυσίμων. Ωστόσο, οι εξαγωγές εκτός καυσίμων κατέγραψαν άνοδο κατά 4,6% σε τρέχουσες τιμές (5,0% σε σταθερές τιμές) και οι αντίστοιχες εισαγωγές αυξήθηκαν κατά 5,3% σε τρέχουσες τιμές (5,2% σε σταθερές τιμές).</p>
      <p>Η αύξηση του πλεονάσματος του ισοζυγίου υπηρεσιών οφείλεται στη βελτίωση πρωτίστως του ισοζυγίου ταξιδιωτικών υπηρεσιών και δευτερευόντως του ισοζυγίου μεταφορών και λοιπών υπηρεσιών. Οι εισπράξεις από ταξιδιωτικές υπηρεσίες και οι αφίξεις μη κατοίκων ταξιδιωτών αυξήθηκαν κατά 14% και 3,8% σε σχέση με την αντίστοιχη περίοδο του 2018. Επίσης, οι εισπράξεις από μεταφορές, κυρίως θαλάσσιες, αυξήθηκαν κατά 5,5%.</p>
      <p>
        <b>Ισοζύγιο Κεφαλαίων</b>
      </p>
      <p>Το Σεπτέμβριο του 2019, το έλλειμμα του ισοζυγίου κεφαλαίων μειώθηκε και διαμορφώθηκε σε 48 εκατ. ευρώ, ενώ την περίοδο Ιανουαρίου-Σεπτεμβρίου 2019 το πλεόνασμα του ισοζυγίου κεφαλαίων παρουσίασε αύξηση (κατά 48 εκατ. ευρώ) σε σχέση με το ίδιο χρονικό διάστημα του 2018.</p>
      <p>
        <b>Συνολικό Ισοζύγιο Τρεχουσών Συναλλαγών και Κεφαλαίων</b>
      </p>
      <p>Το Σεπτέμβριο του 2019, το συνολικό ισοζύγιο τρεχουσών συναλλαγών και κεφαλαίων (το οποίο αντιστοιχεί στις ανάγκες της οικονομίας για χρηματοδότηση από το εξωτερικό) κατέγραψε πλεόνασμα 839 εκατ. ευρώ, αυξημένο κατά 408 εκατ. ευρώ σε σχέση με το Σεπτέμβριο του 2018. Την περίοδο Ιανουαρίου-Σεπτεμβρίου 2019, το συνολικό ισοζύγιο τρεχουσών συναλλαγών και κεφαλαίων παρουσίασε πλεόνασμα 190 εκατ. ευρώ, έναντι ελλείμματος 1,2 δισεκ. ευρώ την αντίστοιχη περίοδο του 2018.</p>
      <p>
        <b>Ισοζύγιο Χρηματοοικονομικών Συναλλαγών</b>
      </p>
      <p>Το Σεπτέμβριο του 2019, στην κατηγορία των άμεσων επενδύσεων, οι καθαρές απαιτήσεις των κατοίκων έναντι του εξωτερικού κατέγραψαν αύξηση 132 εκατ. ευρώ, ενώ οι καθαρές υποχρεώσεις των κατοίκων έναντι του εξωτερικού (οι οποίες αντιστοιχούν σε άμεσες επενδύσεις μη κατοίκων στην Ελλάδα) κατέγραψαν αύξηση κατά 101 εκατ. ευρώ, χωρίς αξιοσημείωτες συναλλαγές.</p>
      <p>Στις επενδύσεις χαρτοφυλακίου, η καθαρή αύξηση των απαιτήσεων των κατοίκων έναντι του εξωτερικού οφείλεται στην αύξηση (κατά 23 δισεκ. ευρώ) των τοποθετήσεών τους σε ομόλογα και έντοκα γραμμάτια του εξωτερικού (τιτλοποίηση δανείων). Η καθαρή μείωση των υποχρεώσεών τους οφείλεται σχεδόν εξ ολοκλήρου στη μείωση (κατά 340 εκατ. ευρώ) των τοποθετήσεων μη κατοίκων σε ομόλογα και έντοκα γραμμάτια του Ελληνικού Δημοσίου.</p>
      <p>Στην κατηγορία των λοιπών επενδύσεων, η καθαρή μείωση των απαιτήσεων των κατοίκων έναντι του εξωτερικού οφείλεται στη μείωση (κατά 1,6 δισεκ. ευρώ) των τοποθετήσεων κατοίκων σε καταθέσεις και repos στο εξωτερικό και στη στατιστική προσαρμογή (1,2 δισεκ. ευρώ) που συνδέεται με τη διακράτηση τραπεζογραμματίων. Η καθαρή αύξηση των υποχρεώσεών τους αντανακλά την αύξηση (κατά 22,2 δισεκ. ευρώ) των τοποθετήσεων μη κατοίκων σε καταθέσεις και repos στην Ελλάδα (περιλαμβάνεται ο λογαριασμός TARGET, καθώς και η τιτλοποίηση δανείων).</p>
      <p>Την περίοδο Ιανουαρίου-Σεπτεμβρίου 2019, στην κατηγορία των άμεσων επενδύσεων, οι καθαρές απαιτήσεις των κατοίκων έναντι του εξωτερικού σημείωσαν αύξηση κατά 273 εκατ. ευρώ και οι καθαρές υποχρεώσεις τους έναντι του εξωτερικού κατέγραψαν αύξηση κατά 2,6 δισεκ. ευρώ.</p>
      <p>Στις επενδύσεις χαρτοφυλακίου, η καθαρή αύξηση των απαιτήσεων των κατοίκων έναντι του εξωτερικού οφείλεται στην αύξηση (κατά 24,5 δισεκ. ευρώ) των τοποθετήσεων κατοίκων σε ομόλογα και έντοκα γραμμάτια του εξωτερικού. Η καθαρή αύξηση των υποχρεώσεών τους οφείλεται στην αύξηση (κατά 4,0 δισεκ. ευρώ) των τοποθετήσεων μη κατοίκων σε ομόλογα και έντοκα γραμμάτια του Ελληνικού Δημοσίου.</p>
      <p>Στην κατηγορία των λοιπών επενδύσεων, η καθαρή αύξηση των απαιτήσεων των κατοίκων έναντι του εξωτερικού οφείλεται κυρίως στη στατιστική προσαρμογή (3,9 δισεκ. ευρώ) που συνδέεται με τη διακράτηση τραπεζογραμματίων, η οποία αντισταθμίστηκε μερικώς από τη μείωση (κατά 3,5 δισεκ. ευρώ) των τοποθετήσεων κατοίκων σε καταθέσεις και repos στο εξωτερικό. Η καθαρή αύξηση των υποχρεώσεών τους αντανακλά κυρίως την αύξηση (κατά 20,7 δισεκ. ευρώ) των τοποθετήσεων μη κατοίκων σε καταθέσεις και repos στην Ελλάδα (περιλαμβάνεται και ο λογαριασμός TARGET).</p>
      <p>Στο τέλος Σεπτεμβρίου 2019, τα συναλλαγματικά διαθέσιμα της χώρας διαμορφώθηκαν σε 7,5 δισεκ. ευρώ, έναντι 6,2 δισεκ. ευρώ στο τέλος Σεπτεμβρίου του 2018.</p>
    </article>
  </body>
</html>