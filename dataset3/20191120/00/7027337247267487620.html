<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699265/%D8%B3%D9%BE%D8%A7%D9%87-%D8%AF%D8%B3%D8%AA%DA%AF%DB%8C%D8%B1%DB%8C-30-%D9%86%D9%81%D8%B1-%D8%AF%D8%B1-%D9%86%D8%A7%D8%A2%D8%B1%D8%A7%D9%85%DB%8C%E2%80%8C%D9%87%D8%A7%DB%8C-%D8%AA%D8%A8%D8%B1%DB%8C%D8%B2"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="سپاه: دستگیری 30 نفر در ناآرامی‌های تبریز"/>
    <meta property="og:description" content="کسانیکه در جریان این اعتراضات با پلیس درگیر شدند، به تعداد ۳۰ نفر دستگیر شده اند و بقیه لیدرها نیز با هماهنگی دستگاه قضایی شناسایی شده اند و دستگیری شان از دیروز شروع شده و ادامه خواهد داشت."/>
  </head>
  <body>
    <article>
      <h1>سپاه: دستگیری 30 نفر در ناآرامی‌های تبریز</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <p>
        <b>کسانیکه در جریان این اعتراضات با پلیس درگیر شدند، به تعداد ۳۰ نفر دستگیر شده اند و بقیه لیدرها نیز با هماهنگی دستگاه قضایی شناسایی شده اند و دستگیری شان از دیروز شروع شده و ادامه خواهد داشت.</b>
      </p>
      <figure>
        <img src="https://cdn.asriran.com/files/fa/news/1398/8/29/1038917_304.jpg"/>
      </figure>
      <p>فرمانده سپاه عاشورا از دستگیری ۳۰ نفر در ناآرامی‌های اخیر تبریز خبر داد و گفت: آذربایجان و تبریز غیرت دینی و ملی خود را در اغتشاشات نشان داد.</p>
      <p>سردار عابدین خرم روز چهارشنبه در نشستی با خبرنگاران افزود: تجمعات محدود مردمی در تبریز در حد اعتراض نبود و این نشان دهنده بصیرت آنهاست.</p>
      <p>وی اظهار کرد: روز شنبه پس از اصلاح قیمت بنزین تنها در پنج شش نقطه تبریز تجمع های ۱۵ تا ۲۰۰ نفره داشتیم و در حاشیه شهر اعتراضات کمی بیشتر بود که توسط پلیس و با همراهی بسیج مردمی جمع شد.</p>
      <p>وی اضافه کرد: خوشبختانه در تجمعات مردم تبریز تخریب اموال و مراکز خدماتی چندانی روی نداد؛ سه بانک و سه پمپ بنزین و تعدادی از خودروهای مردم و تعدادی مغازه آسیب دید.</p>
      <p>فرمانده سپاه عاشورا گفت: کسانیکه در جریان این اعتراضات با پلیس درگیر شدند، به تعداد ۳۰ نفر دستگیر شده اند و بقیه لیدرها نیز با هماهنگی دستگاه قضایی شناسایی شده اند و دستگیری شان از دیروز شروع شده و ادامه خواهد داشت.</p>
      <p>وی افزود: برخلاف ادعای برخی رسانه ها، اتباع خارجی در تجمعات حضور نداشتند، اما نفراتی از استان های دیگر حضور داشته اند، دستگیر شده اند.</p>
      <p>فرمانده سپاه عاشورا ادامه داد: سلاح گرم در جریان این اعتراضات به هیچ عنوان به کار نرفته، اما اطلاعاتی داریم که قرار بود از سلاح ساچمه ای استفاده شود که نشان دهنده آموزش دیدن تعدادی از لیدرهای اغتشاشگران است.</p>
      <p>وی از انداختن سیم جلوی خودروها، ایجاد راه بندان، بریدن نرده های خیابان و تخریب چراغ های راهنمایی به عنوان برخی دیگر از اقدامات خرابکارانه اغتشاشگران یاد کرد.</p>
      <p>سردار خرم افزود: در اغتشاشات ما بسیار ملایم برخورد کردیم و به همین دلیل نیز مصدومیت بین نیروهای معترض بسیار کمتر از پلیس و نیروهای امنیتی بود.</p>
      <p>اعتراض به اصلاح قیمت بنزین که بر اساس مصوبه شورای عالی هماهنگی سران قوا از دقایق اولیه بامداد جمعه ۲۴ آبان به اجرا گذاشته شد، در شهرهای مختلف اشکال متفاوت داشت.</p>
      <p>در برخی شهرها اعتراض ها تنها در حد تجمع بود و در برخی شهرها با ایجاد ترافیک همراه شد.</p>
      <p>علی ربیعی، سخنگوی دولت، محمود واعظی، رئیس دفتر رئیس جمهوری و محمد باقر نوبخت، رئیس سازمان برنامه و بودجه از شامگاه جمعه تاکنون در اظهارنظرهایی جداگانه تاکید کرده اند که موضوع تغییر بهای بنزین مصوبه شورای عالی هماهنگی قوا و تصمیم همه اجزای نظام است.</p>
      <p>همچنین دولت با توجه به دغدغه هایی که درباره معیشت مردم وجود دارد، موظف است تا تمام پولی را که از این مسیر به دست می آید، در قالب یارانه جداگانه به حدود ۶۰ میلیون نفر از مردم ایران پرداخت کند و مهم ترین مساله دولت در این اصلاح قیمت اصلاح نظام پرداخت یارانه به نفع همه مردم بوده است. دولت تاکید کرده است که به سرعت ساز و کار پرداخت یارانه اصلاح قیمت بنزین اعلام می شود و ۶۰ میلیون ایرانی از آن بهره مند خواهند شد.</p>
    </article>
  </body>
</html>