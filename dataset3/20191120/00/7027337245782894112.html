<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699280/%D9%88%D8%B2%DB%8C%D8%B1-%D8%A7%D8%B1%D8%AA%D8%A8%D8%A7%D8%B7%D8%A7%D8%AA-100-%D8%A7%DB%8C%D9%86%D8%AA%D8%B1%D9%86%D8%AA-%D8%A8%D9%87%E2%80%8C%D8%B2%D9%88%D8%AF%DB%8C-%D9%88%D8%B5%D9%84-%D8%AE%D9%88%D8%A7%D9%87%D8%AF-%D8%B4%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="وزیر ارتباطات: 100% اینترنت به‌زودی وصل خواهد شد"/>
    <meta property="og:description" content="وزیر ارتباطات و فناوری اطلاعات با بیان این‌که اینترنت بین‌الملل به‌زودی وصل خواهد شد، امنیت را مولفه‌ای بسیار مهم دانست و گفت: من شخصا به صورت مستمر در حال پیگیری هستم که با صلاح‌دید مراجع امنیتی و شورای امنیت کشور بتوانیم ارتباطات را مثل قبل برقرار کنیم."/>
  </head>
  <body>
    <article>
      <h1>وزیر ارتباطات: 100% اینترنت به‌زودی وصل خواهد شد</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/29/1038943_539.jfif"/>
      </figure>
      <p>وزیر ارتباطات و فناوری اطلاعات با بیان این‌که اینترنت بین‌الملل به‌زودی وصل خواهد شد، امنیت را مولفه‌ای بسیار مهم دانست و گفت: من شخصا به صورت مستمر در حال پیگیری هستم که با صلاح‌دید مراجع امنیتی و شورای امنیت کشور بتوانیم ارتباطات را مثل قبل برقرار کنیم.</p>
      <p>به گزارش ایسنا، محمدجواد آذری جهرمی در گفت‌وگو با یک برنامه رادیویی، درباره قطعی اینترنت بین‌الملل در کشور تصریح کرد: به خاطر سوءاستفاده‌هایی که رخ داد، شورای امنیت کشور تشخیص داد محدودیت‌هایی در اینترنت بین‌الملل اعمال شود که به اپراتورها ابلاغ شد. البته خود شورای امنیت دغدغه مشکلات ناشی از این محدودیت‌ها را دارد و ما هم به طور مستمر گزارش شکایت‌های مردم و پیگیری‌های نمایندگان مجلس در این خصوص را به شورا منعکس می‌کنیم.</p>
      <p>وی ادامه داد: من درباره وصل‌شدن دوباره اینترنت برآورد زمانی ندارم اما این امیدواری وجود دارد که هر چه سریع‌تر مشکلات برطرف شود و به نظر من صد در صد اینترنت به‌زودی وصل خواهد شد.</p>
      <p>وزیر ارتباطات و فناوری اطلاعات با بیان این‌که زندگی امروز مردم به فضای مجازی وابسته است، افزود: امروزه حدود دو سه میلیون نفر راننده در تاکسی‌های اینترنتی مشغول کار هستند. در حال حاضر حدود ۱۰ میلیون ایرانی از تاکسی‌های اینترنتی استفاده می‌کنند. ما هم بر این اساس زیرساخت شبکه ملی اطلاعات را به شکلی طراحی و برنامه‌ریزی کردیم که فعالیت‌های اینترنتی داخلی وابسته به اینترنت بین‌الملل نباشد تا زیان مردم به کمترین میزان خود برسد. مثلا همین مسیریاب‌های داخلی کاملا وابسته به نقشه هستند و در سال‌های اخیر توانسته‌اند به خوبی فعالیت و با نمونه‌های مشابه خارجی خود رقابت کنند و امروز هم پاسخگوی نیاز کاربرانند. البته ضعف‌هایی هم وجود دارد.</p>
      <p>وی ادامه داد: به عنوان مثال در خصوص موتور جست‌وجو باید بپذیریم که دستاوردهای ما در این حوزه از آنچه پیش‌بینی می‌کردیم و گزارش شده بود، عقب‌تر است و ما در این حوزه باید توجه و سرمایه‌گذاری بیشتری انجام بدهیم.</p>
      <p>آذری جهرمی اظهار کرد: ما همه تلاشمان را کرده‌ایم که صاحبان کسب و کارهای مجازی در شرایط حاضر زیان نبینند. اما می‌دانم که برخی از این کسب و کارها تا ۹۰ درصد کاهش سطح تراکنش داشته‌اند. دانشگاهیان نیز در جست‌وجوی منابع درسی و تحقیقاتی دچار مشکل شده‌اند.‌ همچنین عده‌ای از کسب و کارهایی که به اینترنت بین‌الملل متصلند، معطل مانده‌اند. دیروز خانمی با وزارتخانه تماس گرفته بود و اظهار می‌کرد که برای شرکت در یک آزمون در یکی از کشورها ۴۰۰۰ یورو هزینه کرده و حالا برای پیگیری نتیجه آزمون نیازمند دسترسی به ایمیل است و اظهار می‌کرد که زمان و زحمت و پولی که برای این کار صرف کرده در حال از بین رفتن است.</p>
      <p>وی تاکید کرد: می‌دانم که مسئولان ذیربط خودشان از محدودیت‌های فعلی ناراضی‌اند و من شخصا به صورت مستمر در حال پیگیری هستم که با صلاح‌دید مراجع امنیتی و شورای امنیت کشور بتوانیم ارتباطات را مثل قبل برقرار کنیم. اما باید قبول کنیم که امنیت فاکتور بسیار مهمی است که در صورت فقدان آن، هیچ فعالیتی در کشور قابل انجام نیست. در این شرایط که عده‌ای دنبال سوءاستفاده‌اند و ممکن است به امنیت کشور خدشه وارد کنند، باید ملاحظات دستگاه‌های امنیتی را مدنظر قرار داد.</p>
      <p>وزیر ارتباطات درباره شبکه ملی اطلاعات نیز گفت: اینکه عده‌ای تصور کنند راه‌اندازی شبکه ملی اطلاعات مساوی است با قطع کامل اینترنت و قطع ارتباط با شبکه جهانی اینترنت، تصوری اشتباه و مغایر با مصوبات شورای عالی فضای مجازی و اصول عقلانی است. هیچ‌کس موافق نیست که ما خودمان را از داده‌های موجود در شبکه جهانی اینترنت محروم کنیم و در عین حال نتوانیم گفتمان انقلاب اسلامی را مطابق تاکیدات مقام معظم رهبری مبنی بر لزوم حضور جریان‌ساز در جهان، در سطح اینترنت جهانی منتشر کنیم.</p>
    </article>
  </body>
</html>