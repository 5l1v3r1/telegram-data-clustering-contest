<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200061"/>
    <meta property="og:site_name" content="মানবজমিন"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="পুলিশকে সতর্ক থাকার নির্দেশনা"/>
    <meta property="og:description" content="রাজধানীসহ দেশের বিভিন্ন এলাকায় লবণের কৃত্রিম সংকট তৈরি করা হচ্ছে। লবণের দাম বেড়ে যাবে বলে গুজব ছড়িয়ে এ পরিস্থিতি সৃষ্টি করা হয়। অনেক দোকান থেকে সরিয়ে ফেলা হয় লবণ। বিষয়টি পুলিশের নজরে এলে তাৎক্ষণিকভাবে সারা দেশের থানা পুলিশের কাছে বার্তা পাঠানো হয়েছে। একইভাবে ঢাকা মেট্রোপলিটন পুলিশের পক্ষ থেকে প্রতিটি থানার ভারপ্রাপ্ত কর্মকর্তার কাছে বার্তা পাঠানো হয়। লবণের কৃত্রিম সংকট সৃষ্টি করে যাতে কেউ বিশৃঙ্খলা সৃষ্টি করতে না পারে এজন্য পুলিশ সদস্যদের দোকানে দোকানে গিয়ে তল্লাশি চালানোর নির্দেশনা দেয়া হয়েছে। ডিএমপির যুগ্ম কমিশনার (অপারেশন) মনিরুল ইসলাম গতকাল দুপুরে ওয়ারলেসে এই নির্দেশ দেন। দেশে সাড়ে ছয় লাখ টনের বেশি ভোজ্য লবণ মজুত রয়েছে বলে জানিয়েছে শিল্প মন্ত্রনালয়। এর মধ্যে কক্সবাজার ও চট্টগ্রামের লবণ চাষিদের কাছে চার লাখ ৫ হাজার টন এবং বিভিন্ন লবণ মিলের গুদামে দুই লাখ ৪৫ হাজার টন লবণ মজুত রয়েছে। তারপরও লবণের সঙ্কট দেখা দিয়েছে বলে গুজব ছড়ানো হয়েছে। পুলিশ সদর দপ্তরের এআইজি সোহেল রানা জানান, কেউ যাতে লবণের কৃত্রিম সঙ্কট সৃষ্টি করতে না পারে এ বিষয়ে পুলিশকে নির্দেশনা দেয়া হয়েছে। ব্যবসায়ীরা বেশি দাম রাখলে তাৎক্ষণিকভাবে আইনানুগ…"/>
  </head>
  <body>
    <article>
      <h1>পুলিশকে সতর্ক থাকার নির্দেশনা</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">স্টাফ রিপোর্টার</a></address>
      <p>রাজধানীসহ দেশের বিভিন্ন এলাকায় লবণের কৃত্রিম সংকট তৈরি করা হচ্ছে। লবণের দাম বেড়ে যাবে বলে গুজব ছড়িয়ে এ পরিস্থিতি সৃষ্টি করা হয়। অনেক দোকান থেকে সরিয়ে ফেলা হয় লবণ। বিষয়টি পুলিশের নজরে এলে তাৎক্ষণিকভাবে সারা দেশের থানা পুলিশের কাছে বার্তা পাঠানো হয়েছে। একইভাবে ঢাকা মেট্রোপলিটন পুলিশের পক্ষ থেকে প্রতিটি থানার ভারপ্রাপ্ত কর্মকর্তার কাছে বার্তা পাঠানো হয়। লবণের কৃত্রিম সংকট সৃষ্টি করে যাতে কেউ বিশৃঙ্খলা সৃষ্টি করতে না পারে এজন্য পুলিশ সদস্যদের দোকানে দোকানে গিয়ে তল্লাশি চালানোর নির্দেশনা দেয়া হয়েছে। ডিএমপির যুগ্ম কমিশনার (অপারেশন) মনিরুল ইসলাম গতকাল দুপুরে ওয়ারলেসে এই নির্দেশ দেন। দেশে সাড়ে ছয় লাখ টনের বেশি ভোজ্য লবণ মজুত রয়েছে বলে জানিয়েছে শিল্প মন্ত্রনালয়।</p>
      <p>এর মধ্যে কক্সবাজার ও চট্টগ্রামের লবণ চাষিদের কাছে চার লাখ ৫ হাজার টন এবং বিভিন্ন লবণ মিলের গুদামে দুই লাখ ৪৫ হাজার টন লবণ মজুত রয়েছে। তারপরও লবণের সঙ্কট দেখা দিয়েছে বলে গুজব ছড়ানো হয়েছে।</p>
      <p>পুলিশ সদর দপ্তরের এআইজি সোহেল রানা জানান, কেউ যাতে লবণের কৃত্রিম সঙ্কট সৃষ্টি করতে না পারে এ বিষয়ে পুলিশকে নির্দেশনা দেয়া হয়েছে। ব্যবসায়ীরা বেশি দাম রাখলে তাৎক্ষণিকভাবে আইনানুগ ব্যবস্থা গ্রহণ করার নির্দেশনা দেয়া হয়েছে। নির্দেশনা পেয়ে রাজধানীর নয়াবাজার এলাকায় অভিযান চালায় ডিএমপির ভ্রাম্যমান আদালত। ডিএমপি’র নির্বাহী ম্যাজিস্ট্রেট আবদুল্লাহ আল মামুন জানান, অভিযানের শুরুতে তিনি বাজারের পাইকারি দোকানগুলোতে লবণের মজুত নজরদারি করছেন। ব্যবসায়ীদের কাছে লবণের দাম বৃদ্ধি ও সঙ্কটের কারণ জানতে চাইছেন। এ বিষয়ে ব্যবসায়ীরা কোনো সদুত্তর দিতে পারেননি। ওই এলাকার ব্যবসায়ীরা কেজি প্রতি লবণ বিক্রি করছেন ৫০ টাকা থেকে ৮০ টাকা মূল্যে। বিকাল সাড়ে ৫টায় অভিযান শুরু করে ডিএমপি’র ভ্রাম্যমান আদালত। চারটি দোকানে অতিরিক্ত দামে লবণ বিক্রির দায়ে ৬০ হাজার টাকা জরিমানা করা হয়। ডিএমপি’র বিভিন্ন থানার ভারপ্রাপ্ত কর্মকর্তারা জানান, নির্দেশনা পেয়ে থানা এলাকার বিভিন্ন দোকানে গিয়ে লবণের খোঁজ নিচ্ছে পুলিশ। সেইসঙ্গে ক্রেতাদের বুঝানো হচ্ছে তারা যেন বেশি দাম দিয়ে লবণ না কিনেন। মুগদা এলাকার বাসিন্দা রবিন মোল্লা জানান, বিকালে দোকানে দোকানে অভিযান চালিয়েছে পুলিশ। বেশি দামে লবণ বিক্রি করায় কয়েক বিক্রেতাকে বুঝিয়েছে পুলিশ। এ বিষয়ে মুগদা থানার ভারপ্রাপ্ত কর্মকর্তা (ওসি) প্রলয় কুমার সাহা বলেন, লবণ নিয়ে যাতে বিশৃঙ্খলা সৃষ্টি না হয় এ বিষয়ে পুলিশ সচেতন রয়েছে। ব্যবসায়ীদের নজরদারি করা হচ্ছে। পল্টন থানার পরিদর্শক সেন্টু মিয়া জানান, নির্দেশনা পেয়ে পল্টন এলাকার বাজার পরিদর্শন করেছে পুলিশ। ওই এলাকায় যাতে কোনো ব্যবসায়ী বেশি দামে লবণ বিক্রি না করতে পারেন এ বিষয়ে পুলিশ তৎপরা রয়েছে। একইভাবে ডেমরা থানার পরিদর্শক রফিকুল ইসলাম জানান, ওই এলাকায় ব্যসায়ীদের এ বিষয়ে সতর্ক করা হয়েছে যাতে কেউ বেশি দামে লবণ বিক্রি না করে। এ নিয়ে কোনো ধরণের বিশৃঙ্খলা সৃষ্টি হলে পুলিশ ব্যবস্থা গ্রহণ করবে।</p>
      <p>এই বিভাগের সর্বাধিক পঠিত</p>
    </article>
  </body>
</html>