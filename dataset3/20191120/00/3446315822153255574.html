<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pravda-kr.com.ua/sotsium/16703-chomu-viniklo-protistoyannya-mizh-zhitelyami-gromadi-i-silskim-golovoyu-u-mar-yanivtsi.html"/>
    <meta property="og:site_name" content="Кировоградская правда"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Чому виникло протистояння між жителями громади і сільським головою у Мар’янівці?"/>
    <meta property="og:description" content="Тривожний лист надійшов до редакції «КП» від жителів села Мар’янівка Маловисківського району. Люди розповідають про гостре протистояння між жителями громади із сільським головою Олександром Тененикою. Про те, що людям накипіло, свідчать кілька десятків підписів під листом, тож редакція не може не зважати на думку жителів села і друкує його без скорочень. Утім залишає право за сільським головою Олександром Тененикою висловити і свою точку зору."/>
  </head>
  <body>
    <article>
      <h1>Чому виникло протистояння між жителями громади і сільським головою у Мар’янівці?</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Ірина Іванова</a></address>
      <p>
        <i>Тривожний лист надійшов до редакції «КП» від жителів села Мар’янівка Маловисківського району. Люди розповідають про гостре протистояння між жителями громади із сільським головою Олександром Тененикою. Про те, що людям накипіло, свідчать кілька десятків підписів під листом, тож редакція не може не зважати на думку жителів села і друкує його без скорочень. Утім залишає право за сільським головою Олександром Тененикою висловити і свою точку зору.</i>
      </p>
      <p>«Доброго дня, редакція «Кіровоградської правди»! Звертаються до вас представники Мар’янівської громади, які звинувачують голову села Олександра Тененику у неправомірних діях, постійних порушеннях регламенту, корупції, узурпації влади, перешкоджанні в отриманні земельних ділянок громадянами, що передбачається чинним законодавством, нехтуванням пропозицій депутатів щодо проведення господарської діяльності на території села. Особливе обурення селян викликають дії голови громади, що пов’язані з неефективним та нецільовим використанням бюджетних коштів, станом доріг, а подекуди реально відсутніми комунікаційними сполученнями, зруйнованим приміщенням Мар’янівської сільської ради, ремонт якого триває уже більше п’яти років.<br/><br/>Проти сільського голови відкрито кримінальне провадження та здійснено досудове розслідування, за результатами якого передано до суду обвинувачувальний акт, який на теперішній час розглядає Маловисківський районний суд (суддя Березій). Олександр Тененика обвинувачується у скоєнні злочину, передбаченого частиною 3 ст.368 ККУ (одержання неправомірної вигоди у великому розмірі). Таке становище стало підставою тому, що на одній із останніх сесій сільської ради депутати висловили сумніви щодо права голови розпоряджатися коштами громади, адже його підозрюють у зловживаннях. Вони прийняли одноголосне рішення направити звернення депутатського корпусу до Президента України, депутата Верховної Ради по одномандатному виборчому округу, у Генеральну прокуратуру з приводу необгрунтованого затягування судового розгляду та з проханням дати кваліфіковану оцінку діяльності сільського голови. Звідси ж і бажання активістів села бути постійними слухачами судових засідань по справі у Маловисківському районному суді. <br/><br/>Сам суд викликає більше запитань ніж відповідей: сільський голова державою звинувачується в хабарництві і разом із тим держава дає йому в розпорядження багатомільйонний бюджет громади у вигляді субвенцій та дотацій. При цьому суддя стверджує, що це абсолютно відповідає вимогам закону. Члени ініціативної групи, які були присутні на судових засіданнях, могли ознайомитися з доказовою базою. Стороною обвинувачення було надано на дослідження суду відеозаписи, на яких безапеляційно видно сам факт отримання Тененикою грошей від заявника за проголосоване депутатами рішення, заслухано аудіоматеріали, які є серйозною підставою для відсторонення голови ОТГ від виконання обов’язків. Напруження в протистоянні голови та громади села можна було б залагодити, якби суд відсторонив Тененику від виконання обов’язків, принаймні, на період судового розгляду, але цього чомусь не відбувається. <br/><br/>Незважаючи на те, що річний бюджет Мар’янівської громади складає більше 26 мільйонів гривень (до утворення ОТГ – 5 мільйонів 200 тисяч гривень), безліч нагальних питань у селі за рік, що минає, досі не вирішено. Постійна проблема – стан дорожнього покриття, яке навіть у самому центрі села має вигляд суцільних вибоїн, не кажучи про околиці. Окрема розмова – приміщення Мар’янівської сільської ради, будинок культури, які перебувають у жахливому стані. Сам проект капітального ремонту Мар’янівської сільської ради був розроблений ще 2015 року, а загальний кошторис – близько двох із половиною мільйонів гривень. При цьому сільський голова не оголосив жодної тендерної закупівлі, що дало б змогу на конкурентних засадах визначити найвигіднішу пропозицію підрядників і отримати гарантії якісного та своєчасного виконання робіт. <br/><br/>Мар’янівська сільрада на чолі з сільським головою Олександром Тененикою, починаючи з кінця 2016­го року (коли відповідно до Закону «Про публічні закупівлі» по всій державі було запроваджено обов’язковість проведення тендерних процедур через електронну систему Prozorro), почала заключати договори у переважній більшості в рамках допорогових закупівель, що дає можливість одноосібно підписувати контракти на неконкурентній основі. Це, зокрема, стосувалося і капітального ремонту приміщення сільської ради. Ознайомившись із підписаними договорами на майданчику публічних закупівель Prozorro, легко помітити незмінну тенденцію – угоди по будь­яких ремонтах у селі  підписувалися виключно з однією приватною фірмою, офіс якої базується у Кропивницькому. Так, за період з кінця 2016­го по липень 2018­го року на послуги з виконання одного об’єкта – ремонту приміщення Мар’янівської сільської ради, підписали 7 окремих договорів із приватною компанією ТОВ «ВЄОЛ ГРУП» на суму 833 611 гривень. Вказана фірма­монополіст також двічі отримувала замовлення на поточний ремонт сільського будинку культури у Мар’янівці. 90339 гривень коштувала штукатурка чотирьох колон у клубі, а в червні цього року зробили поточний ремонт сільського клубу в Веселівці на суму 342310 гривень. Таким чином кошти Мар’янівської громади, котрі спрямовуються на здійснення ремонтних робіт приміщень, освою­­ються однією і тією ж приватною компанією – ТОВ «ВЄОЛ ГРУП». Загалом фірма отримала 1 266 260 гривень. Складається ситуація, коли Мар’янівською сільською радою проводяться виключно допорогові закупівлі, що унеможливлює процес здорової конкуренції між компаніями та ставить під сумнів ефективність використання коштів громади.<br/><br/>Олександр Тененика взагалі не визнає окремі рішення, котрі приймаються на сесії, засіданнях комісій, маніпулює ними, не виконує закони, зокрема про статус депутата. На депутатський запит про звіт голови про виконання бюджету сільської ради більше двох місяців відповіді немає. У сільраді досі несформований виконком, не дотримується регламент.  <br/><br/>Разом із тим всі свої промахи та недопрацювання голова сільради перекладає на депутатський корпус, вводячи у оману жителів села, мовляв, депутати не дають йому виконувати обов’язки належним чином, не виділяють кошти на чергові його «ідеї». Олександр Тененика чинить тиск на депутатів під час голосування на сесіях. Якщо ж хтось голосує проти його волі, він вчиняє розправу, мститься. Неодноразово він принижував гідність депутатів, натякаючи на їхній вік, здоров’я чи відповідальність, ображає селян, у присутності підлеглих не соро­­миться наліплювати ярлики чи обзивати прізвиськами опонентів, що супе­речить етиці службовця місцевого самоврядування.</p>
      <p>Черговою ідеєю голови стало придбання позашляховика за 420 тисяч гривень. Відповідна інформація міститься на майданчику публічних закупівель Prozorro. Такі пропозиції голови неодноразово відхиляли депутати, адже є нагальніші питання фінансових витрат. Зокрема, придбання нового шкільного автобуса для місцевої школи. Проте голова всіляко гальмує проведення тендеру на купівлю автобуса. <br/><br/>Неодноразово під час сесій голові громади депутати вказували на недопустимість використання службової машини в особистих цілях. Проте позашляховик бачили у вихідний день на шляху до обласного центру. У той час як пенсіонери не можуть дістатися центру села, відсутнє у селі і сполучення з районом, а отже є нагальна потреба у сільському автобусі. Проте службовий автомобіль Олександр Тененика використовує для власних потреб. <br/><br/>У даний час розпочато ремонт цілого ряду об’єктів – клуб у селы Веселівка, будинок культури у Мар’янівці, опалення у дитячому садку. Нібито гарні справи, але завершення цих робіт не видно. Дитячий садок майже місяць не працює через ремонт опалення та водозабезпечення. Батькам нікуди дівати діток, адже тривають сільгоспроботи, а вони змушені сидіти вдома. Жителі села зазначають, завершеного ремонту по жодному об’єкту ще не видно. Так у сільській раді після десяти років виконання ремонтних робіт досі навіть не вирівняли і не поштукатурили стіни, не зробили оздоблювальні роботи, стелю, вікна.  <br/><br/>Сільський голова стверджує, що майже завершено лише один об’єкт – поліцейську станцію, яку він одноосібно вирішив облаштувати в приміщенні дитячого садочка, а не в приміщенні сільради, де і передбачені відповідні кабінети. Люди щиро вдячні представникам національної поліції за поліцейську станцію для громади, але в той же час обурені таким сусідством, адже за своєю діяльністю, поліцейський матиме справу з різними категоріями громадян, тож ставиться під загрозу здоров’я та спокій наших дітей. Кошти, витрачені на дані ремонтні роботи, депутати теж вважають завищеними. <br/>Не гребує пан голова і корупційними схемами. Депутати викрили його оборудку з облаштуванням місця для сільського базару. Олександр Миколайович примудрився провести через магазин та отримати плату за будматеріали, які йому надав благодійно керівник місцевого господарства І. М. Сосновський.  <br/><br/>За період з 1 грудня 2018 року по 20 вересня цього року голова сільради був на лікарняному 110 днів і отримав «лікарняні» в сумі близько 80 тисяч гривень. Але будучи непрацездатним, не передав повноваження відповідно до законодавства секретарю ради, а приймав «управлінські» рішення, підписував платіжні документи, договори та вчиняв інші дії.<br/><br/>Ігноруються ініціативи з проведення інвентаризації земель сільськогосподарського призначення. Навіть депутати сільської ради не знають, яка кількість землі перебуває у власності ОТГ, а відтак не можуть нею розпоряджатися, а люди претендувати на отримання законних двох гектарів. Говорити про землі резерву Олександр Тененика відмовляється, мовляв її немає. При цьому 22.03.2019 року Державна служба України з питань гео­­дезії, картографії та кадастру внесла інформацію до Державного земельного кадастру про право оренди на земельну ділянку (кадастровий номер 3523183600:02:000:9097, площею 94,5253 га), яка відноситься до земель резерву Мар’янівської сільської  ради. Рішення про її використання приймає виключно сесія сільської ради, але депутати такого рішення не приймали, самого договору оренди ніхто не бачив. Тоді виникає питання: на яких підставах до Держгеокадастру була внесена інформація? Сподіваємося, що відповідь на це питання нам нададуть правоохоронні органи.<br/><br/>Остання подія збурила все село і стала останньою краплею терпіння людей – це «опечатування» кабінету секретаря ради та недопущення її до робочого місця після останньої сесії сільської ради, адже вона теж не підтримала ініціативу голови, з багатьох питань, що розглядаються на сесіях, має свої погляди, які не співпадають з «ідеями» Олександра Тененики. Юристи в оприлюдненому розпорядженні про відсторонення секретаря від виконання нотаріальних дій вбачають наявні ознаки порушення, адже секретар сільської ради – виборча посада. Анну Овсянік обрали одноголосно таємним голосуванням самі депутати. Голова створив комісію з недосвідчених у нотаріальній справі працівників для проведення ревізії у її кабінеті, що належить до повноважень органів юстиції. Що хотів знайти голова у кабінеті секретаря – залишається загадкою. Проте конфлікти з підлеглими – це стиль роботи Олександра Тененики. За 13 років його керування зміна кадрів зашкалює – звільнено десять осіб. Тільки за цей рік через свавілля  голови звільнилися сім осіб. Жоден секретар чи ради, чи виконкому не добув термін своєї каденції, люди не витримують морального тиску. <br/><br/>Люди звернулися до голови обласної ради Олександра Чорноіваненка з проханням посприяти у проведенні фінансового аудиту. Він посприяв у проведенні цієї процедури у першому кварталі наступного року. Хіба кошти громади, державні інвестиції мають викидатися на вітер і нікому немає діла до цього, ніхто не контролює розбазарювання? Коли ж буде кінець нашим поневірянням, коли Мар’янівка знову здобуде славу процвітаючого села? А ще ми, жителі ОТГ, хочемо вірити, що живемо у демократичному суспільстві, у правовій державі, що злочин повинен бути викритий, хабарник повинен бути покараний, а правосуддя має торжествувати, а не навпаки – корумпована влада ігнорувати справедливі вимоги своїх громадян».</p>
      <p> </p>
      <p>текст: жителі села Мар’янівка Маловисківського району</p>
      <p> </p>
      <figure>
        <img src="https://pravda-kr.com.ua/images/photo2019/18.05.19/11.jpg"/>
      </figure>
    </article>
  </body>
</html>