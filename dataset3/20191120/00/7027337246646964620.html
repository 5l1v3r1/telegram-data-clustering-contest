<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699331/%D8%B1%D9%88%D8%A7%DB%8C%D8%AA-%D8%B3%D8%AE%D9%86%DA%AF%D9%88%DB%8C-%D8%B3%D9%BE%D8%A7%D9%87-%D8%A7%D8%B2-%D9%86%D8%A7%D8%A2%D8%B1%D8%A7%D9%85%DB%8C-%D8%AF%D8%B1-100-%D8%B4%D9%87%D8%B1-%D8%A7%DB%8C%D8%B1%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="روایت سخنگوی سپاه از ناآرامی در 100 شهر ایران"/>
    <meta property="og:description" content="مقام سپاه: &quot;در استان‌های البرز، شیراز، تهران و خوزستان سرشاخه‌های ایجاد کننده ناآرامی و اغتشاشات دستگیر شده اند&quot;."/>
  </head>
  <body>
    <article>
      <h1>روایت سخنگوی سپاه از ناآرامی در 100 شهر ایران</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <p>
        <b>مقام سپاه: "در استان‌های البرز، شیراز، تهران و خوزستان سرشاخه‌های ایجاد کننده ناآرامی و اغتشاشات دستگیر شده اند".</b>
      </p>
      <figure>
        <img src="https://cdn.asriran.com/files/fa/news/1398/8/29/1039027_588.jpg"/>
      </figure>
      <p>سخنگوی سپاه پاسداران انقلاب اسلامی، گفت: در چهار استان کشور سرشاخه‌های کلیدی ایجاد کننده ناآرامی‌ها و اغتشاشات دستگیر شده اند.</p>
      <p>به گزارش خبرنگار مهر، سردار رمضان شریف چهارشنبه شب در حاشیه یادواره ۱۶۶ شهید شهرستان مرزی آستارا در جمع خبرنگاران، اظهار کرد: در استان‌های البرز، شیراز، تهران و خوزستان سرشاخه‌های ایجاد کننده ناآرامی و اغتشاشات که با سرویس‌های امنیتی بیگانه در ارتباط بودند، توسط دستگاه‌های امنیتی و اطلاعاتی جمهوری اسلامی ایران دستگیر شده اند.</p>
      <p>وی با بیان اینکه ناآرامی ها مهار شده است، افزود: هیجانات رسانه های غربی در این ناآرامی ها دخیل بود.</p>
      <p>سردار شریف با تاکید بر اینکه "سلطنت طلب‌ها هزینه‌های ارازل و اوباش" را تامین می کردند، گفت: دشمنان انقلاب اسلامی و مردم ایران همواره بدنبال فرصت برای جبران شکست‌ها و ناکامی‌های خود هستند.</p>
      <p>وی، ادامه داد: ملت با استقامت، پایمردی، رشادت و پیشرفت همواره باعث شکست دشمنان شده اند و ما همیشه منتظر رفتارهای خارج از قواعد مدنی دشمن هستیم.</p>
      <p>مسئول روابط عمومی و تبلیغات سپاه پاسداران انقلاب اسلامی با اشاره به موارد مشابه قضیه اخیر ناآرامی‌ها و "اغتشاشات" در ۴۰ سال گذشته، تصریح کرد: از بدو پیروزی انقلاب اسلامی تا امروز دشمنان ما ثابت هستند، هر چند که دیگر قدرت، جایگاه، نفوذ و تشکیلات لازم را ندارند.</p>
      <p>سردار شریف با بیان اینکه سازمان‌های اطلاعاتی و امنیتی کشور موفق شدند لیدرها و سرشاخه‌های ناآرامی‌ها را با اقتدار دستگیر کنند، گفت: این دستگیری‌ها کمک بزرگی به فروکش کردن اغتشاشات کرد.</p>
      <p>
        <b>سه جریان در ایجاد اغتشاشات نقش داشتند</b>
      </p>
      <p>وی تصریح کرد: موضع مقام معظم رهبری مردم را آگاه کرد و مردم نیز صف خود را از آشوبگران جدا کردند.</p>
      <p>شریف، ادامه داد: ما با بررسی صحنه پیش آمده اغتشاشات و به هم ریختن امنیت شهرها توسط اراذل و اوباش و غارت اموال مردم، این حرکات را توسط سه جریان مشخص مشاهده می کنیم.</p>
      <p>سخنگوی سپاه پاسداران انقلاب اسلامی اولین مورد را جریان وابسته به سلطنت طلبان دانست و افزود: این گروه وابسته به خاندان منحوس پهلوی بوده و به دنبال گرفتن انتقام ویژه از ملت ایران هستند.</p>
      <p>وی با بیان اینکه بخش دوم اغتشاش گران وابسته به سازمان منافقین خلق بودند، تصریح کرد: منافقین روسیاه تر از سلطنت طلبان هستند و خوی وحشی گری دارند و ملت ما بخوبی چگونگی تشکیل این گروه را می دانند و خیانت های آنها در به شهادت رساندن ۱۷ هزار شهید والامقام و خیانت های دیگر در جنگ تحمیلی را فراموش نمی کنند.</p>
      <p>سردار شریف ادامه داد: در نظر سنجی اخیر منفورترین گروه از سوی ملت ایران اسلامی، سازمان منافقین است.</p>
      <p>سخنگوی سپاه پاسداران انقلاب اسلامی با اشاره به آموزش، تجهیز و سازماندهی افراد آشوبگر توسط این سازمان برای توطئه علیه کشور، گفت: اینها چه در حوزه جنگ نرم و تهاجم فرهنگی و چه در حوزه ایجاد نا امنی فعالیت های مشهودی دارند و پشتیبان اینها یک جریان اسرائیلی صهونیستی، آمریکایی و کشورهای حاشیه خلیج فارس از جمله سعودی ها و اماراتی ها هستند.</p>
      <p>سردار شریف با اشاره به سوار شدن دشمنان بر امواج بخشی از نارضایتی مردم، گفت: در فتنه سال ۸۸ نمونه آن را شاهد بودیم و در این قضیه افزایش قیمت سوخت که یک روند اصلاح اقتصادی بود، موجب سو استفاده دشمنان شد.</p>
      <p>
        <b>بروز اغتشاشات در ۱۰۰ شهر ایران</b>
      </p>
      <p>وی، اظهار کرد: در کشور این تصور که با گران شدن بنزین کالاهای دیگر هم گران می شود وجود دارد و باید با اغناسازی این قضیه در رابطه با منافع کشور و حمایت از اقشار ضعیف و برقراری عدالت اجتماعی جلوی سواستفاده گروهک های معاند را گرفته شود.</p>
      <p>سخنگوی سپاه پاسداران انقلاب اسلامی با تاکید بر اینکه قیمت سایر کالاها نباید افزایش یابد، افزود: عدم افزایش قیمت کالاها مطالبه به حق مردم و مقام معظم رهبری است.</p>
      <p>وی با اشاره به اینکه در تعداد زیادی از مراکز استان ها از جمله استان گیلان شاهد هیچ تنشی نبودیم، اظهار کرد: ما در کشور ۷۵۰ شهر داریم که در کمتر از ۱۰۰ شهر نیز شاهد اغتشاشات بودیم که در ۲۴ ساعت اول و ۷۲ ساعت نیز این ناآرامی ها جمع شد.</p>
      <p>سردار شریف، تاکید کرد: با شهامت نیروهای مقتدر امنیتی و انتظامی از جمله سازمان اطلاعات سپاه، وزارت اطلاعات، نیروی انتظامی و بسیج مردمی، امنیت به کشور بازگشته و اجازه عرض اندام به آشوبگران داده نخواهد شد.</p>
      <p>سخنگوی سپاه پاسداران انقلاب اسلامی در رابطه با دستگیری روح الله زم و افراد مرتبط با کانال آمد نیوز، اظهار کرد: تمامی کسانی که با این کانال ضد انقلاب همکاری داشتند یکی پس از دیگری دستگیر خواهند شد.</p>
    </article>
  </body>
</html>