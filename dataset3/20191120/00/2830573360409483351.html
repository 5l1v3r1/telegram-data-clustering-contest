<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/motori/news-motori/2019/11/20-63582042/peugeot_504_gli_occhi_della_loren/"/>
    <meta property="og:site_name" content="Tuttosport"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Peugeot 504, gli occhi della Loren"/>
    <meta property="og:description" content="Cinquant'anni di storia per uno dei modelli più di successo per il Leone Rampante, eletta Auto dell'Anno nel 1969"/>
  </head>
  <body>
    <article>
      <h1>Peugeot 504, gli occhi della Loren</h1>
      <h2>Cinquant'anni di storia per uno dei modelli più di successo per il Leone Rampante, eletta Auto dell'Anno nel 1969</h2>
      <address>
        <time datetime="2019-11-20T00:00:00+00:00">20 Nov 2019</time>
      </address>
      <p>Manca ancora qualche mese per scoprire quale sarà la regina delle quattro ruote nel 2020: il titolo di Auto dell'Anno sarà consegnato a marzo. Sono ufficiali, intanto, le 35 candidate a vincere l'ambito riconoscimento. Nell'attesa, torniamo indietro nel tempo di cinquant'anni.</p>
      <p>
        <b>
          <a href="https://www.tuttosport.com/foto/motori/auto-dell-anno/2019/10/22-62519976/auto_dell_anno_2020_gli_scatti/">Auto dell'Anno 2020: gli scatti</a>
        </b>
      </p>
      <p>A trionfare nel <b>1969</b> infatti è <b>Peugeot 504</b>, in quello che è il primo successo del Leone Rampante nella storia del riconoscimento. Il premio è in vigore da 5 anni, e finora a trionfare sono state solamente esemplari di <b>berline</b>, dalla prima in assoluto, la vecchia Rover P6 2000, alla Ro 80 della NSU tedesca, regina del ’68.</p>
      <figure>
        <a href="https://www.tuttosport.com/foto/motori/news-motori/2019/11/20-63580901/peugeot_504_gli_scatti/">
          <img src="https://cdn.tuttosport.com/images/2019/11/20/161438227-57f530b6-e56e-44d2-99fe-fdc98576b787.jpg"/>
        </a>
        <figcaption>Peugeot 504: gli scatti<br/><a href="https://www.tuttosport.com/foto/motori/news-motori/2019/11/20-63580901/peugeot_504_gli_scatti/">Guarda la gallery</a></figcaption>
      </figure>
      <h3>PROGETTO A METà FRA ITALIA E FRANCIA</h3>
      <p>Peugeot 504 mantiene fede alla tradizione del lustro. Dietro alla sua nascita, non ci sono storie particolari, ma semplici dinamiche aziendali. In casa Peugeot devono rimpiazzare la 404, già da 8 anni vettura di fascia medio-alta top di gamma del Marchio, trovando così un’auto in grado di competere sul mercato di categoria.</p>
      <p>Il progetto è <b>per metà francese e per metà italiano</b>. Il Centro Stile Peugeot collabora infatti con <b>Pininfarina</b>, che partecipa nelle vesti di <b>Aldo Brovarone</b>. I francesi mettono subito le cose in chiaro: vogliono una berlina classica, tre volumi, robusta e resistente. Brovarone propone le soluzioni eleganti. La <b>coda spiovente</b>, segno distintivo della 504, è uno di essi.</p>
      <h3>GLI OCCHI DELLA LOREN</h3>
      <p>Un’altra caratteristica riguarda i fari anteriori. Pininfarina propone i classici impianti rotondi, il Centro Stile del Leone Rampante rilancia con i <b>doppi fari rettangolari</b>. Saranno questi a essere scelti, con stupore positivo dello stesso Brovarone, che una volta che li vede esclama: “<b>Sono gli occhi di Sophia Loren!</b>”.</p>
      <h3>1969, LA PREMIAZIONI</h3>
      <p>La 504 viene così presentata al <b>Salone di Parigi del 1968</b>, riscuotendo da subito un ampio successo. Tutto è stato progettato per il <b>comfort</b> del guidatore: abitacolo <b>spazioso</b>, interni <b>raffinati</b> con sellerie in cuoio, presenza dell’aria condizionata, <b>guidabilità</b> pratica ed efficace. Fuori, un aspetto <b>solido e affidabile</b>.</p>
      <p>I giurati dell’Auto dell’Anno non hanno dubbi, e nel 1969 decretano la 504 vincitrice. La berlina riesce così a battere, in una sfida dal sapore tutto europeo, due pari categoria come BMW E3 e Alfa Romeo 1750/2000.</p>
      <p>
        <b>
          <a href="https://www.tuttosport.com/news/motori/auto-dell-anno/2019/03/04-54148137/auto_dell_anno_tutte_le_vincitrici/">Auto dell'Anno: l'albo d'oro del trofeo</a>
        </b>
      </p>
      <h3>405, LA DEGNA EREDE</h3>
      <p>La vettura solcherà le strade di tutto il mondo, in diverse configurazioni, addirittura fino al 2005. “Di tutto il mondo” non è una frase a caso. Perché altro tratto distintivo di Peugeot 504 è l’essere stata fabbricata e venduta non solo in Europa, ma anche in Nord e Sud America, Africa e Asia, caratterizzandosi così come una cosiddetta “<b>world</b> <b>car</b>”.</p>
      <p>Gli esemplari realizzati, alla fine, superano ampiamente i 3 milioni e 600mila, per quello che è <b>uno dei più grandi successi commerciali di sempre in casa Peugeot</b>. Qualche anno dopo, la sua eredità verrà idealmente presa dalla <b>405</b>, seconda Peugeot a vincere il titolo di Auto dell’Anno, nel 1988. Ma questa è <a href="https://www.tuttosport.com/news/motori/news-motori/2019/10/23-62559187/peugeot_405_la_berlina_sportiva_per_eccellenza/">un'altra storia</a>.</p>
      <related>
        <a href="https://www.tuttosport.com/archivio/motori/news-motori"/>
        <a href="https://www.tuttosport.com/news/motori/news-motori/2019/10/23-62559187/peugeot_405_la_berlina_sportiva_per_eccellenza/?related_news"/>
        <a href="https://www.tuttosport.com/news/motori/news-motori/2019/10/04-61914434/cars_130_anni_di_storia_dell_auto_nella_mostra_a_londra/?related_news"/>
        <a href="https://www.tuttosport.com/news/motori/news-motori/2019/07/24-59283091/fiat_coupe_una_passione_lunga_25_anni/?related_news"/>
        <a href="https://www.tuttosport.com/news/motori/news-motori/2019/07/17-59022337/batmobile_gli_80_anni_dell_auto_di_bruce_wayne/?related_news"/>
      </related>
    </article>
  </body>
</html>