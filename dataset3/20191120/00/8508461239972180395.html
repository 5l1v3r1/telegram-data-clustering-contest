<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://techbox.dennikn.sk/temy/5-hernych-konzol-na-vianoce-ktore-zabavia-celu-rodinu/"/>
    <meta property="og:site_name" content="TECHBOX"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="5 herných konzol na Vianoce, ktoré zabavia celú rodinu"/>
    <meta property="og:description" content="O mesiac aj štyri dni tu už máme Vianoce. Preto sme si pre vás v predstihu pripravili tipy na herné konzoly, ktoré pod stromčekom zaručene potešia. "/>
  </head>
  <body>
    <article>
      <h1>5 herných konzol na Vianoce, ktoré zabavia celú rodinu</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Michal Biznár</a></address>
      <p>
        <b>O mesiac aj štyri dni tu už máme Vianoce a pomaly sa tak blíži nákupné šialenstvo, ktoré vypukne v decembri. Preto sme si pre vás v predstihu pripravili tipy na herné konzoly, ktoré pod stromčekom zaručene potešia.</b>
      </p>
      <p>Trh s hernými konzolami sa postupne zmenšuje, keďže jeho hlavnú časť ovládajú posledné roky spoločnosti ako Microsoft, Nintendo a Sony. Zároveň nastupuje trend streamovacích služieb, ktoré neobchádzajú ani herný priemysel a tak už budúci rok možno budeme písať o tipoch na streamovacie služby než o herných konzolách.</p>
      <p>Napriek týmto trendom existujú ešte retro konzoly, ktoré sa stali populárnymi najmä pre pamätníkov, ktorí si chcú pripomenúť nostalgické chvíle z detstva.</p>
      <p>Ďalšie rady a tipy na produkty aj z iných oblastí nájdete <a href="https://techbox.dennikn.sk/znacka/cps/">v našej vianočnej sekcii – Čo pod stromček (ČPS)</a>.</p>
      <figure>
        <img src="https://techbox.dennikn.sk/wp-content/uploads/2019/10/Sony-PlayStation-5-logo.jpg"/>
        <figcaption>
          <cite>ZDROJ | Sony</cite>
        </figcaption>
      </figure>
      <related>
        <a href="https://techbox.dennikn.sk/temy/10-mobilnych-aplikacii-ktorymi-mozete-potesit-na-vianoce/"/>
      </related>
      <h3>Čo treba vedieť pred kúpou?</h3>
      <p>Podobne ako sme písali v minulých rokoch, hlavným rozhodujúcim prvkom pri výbere konzoly, by mali byť hry, ktoré sú na konkrétnu konzolu dostupné. Väčšinou existujú hry na viacero platforiem, tzv. multiplatformové, ktoré bývajú dostupné pre hlavné konzoly ako je PlayStation, Xbox či Nintendo, prípade PC, no pokiaľ si chcete zahrať nejakú exkluzivitu, musíte na základe nej kupovať aj konzolu. Aj preto si napríklad na PlayStation 4 nezahráte sériu Halo alebo na Xboxe sériu Uncharted. Zbytočne budete mať doma konzolu, ktorá pre vás neponúka zaujímavé hry.</p>
      <p>Čo sa týka kvality obrazu, niektoré konzoly lákajú na 4K UHD rozlíšenie. Tu treba povedať, že nemusíte vlastniť televízor s 4K UHD rozlíšením na to, aby ste si užili kvality výkonnejšej konzoly. Tie sa prejavia aj pri Full HD rozlíšení, keďže výkonnejšia konzola ponúka nie len vyššie rozlíšenie, ale aj detailnejšiu a krajšiu grafiku v hrách.</p>
      <figure>
        <img src="https://techbox.dennikn.sk/wp-content/uploads/2019/04/Xbox-One-S-All-Digital-Edition.jpg"/>
        <figcaption>
          <cite>ZDROJ | Microsoft</cite>
        </figcaption>
      </figure>
      <p>Ak plánujete hrať hry online, je treba počítať s poplatkom za online hranie, ktoré si vyberajú všetky tri hlavné konzoly – Nintendo Switch, PlayStation 4 a Xbox One.</p>
      <p>Kapacita úložiska na hry sa nezväčšuje tak rýchlo, ako veľkosť samotných hier. Budete tak musieť počítať s tým, že 1 TB úložisko zaplníte hrami veľmi rýchlo a ak nechcete neustále mazať súbory, budete musieť vymeniť pevný disk alebo použiť externý disk. Snažte sa teda kupovať konzolu s čo najväčšou kapacitou disku.</p>
      <p>Pri kúpe konzoly sa tiež musíte zamyslieť, koľko chcete investovať. Vlajkové lode spoločností sa pohybujú na cene okolo 300 €. Handheldové konzoly viete kúpiť do 150 € a retro konzoly za menej ako 100 €.</p>
      <figure>
        <img src="https://techbox.dennikn.sk/wp-content/uploads/2018/01/Nintendo_Switch_Mobil-roka-2017_Gadget.jpg"/>
        <figcaption>
          <cite>ZDROJ | Nintendo</cite>
        </figcaption>
      </figure>
      <h4>Zhrnutie:</h4>
      <ul>
        <li>Konzolu si vyberajte podľa hier, ktoré by ste si chceli zahrať</li>
        <li>4K UHD hranie je super, no vo väčšine prípadov ide iba o upscaling do tohto rozlíšenia</li>
        <li>Ak nemáte 4K UHD televízor, lepšiu grafiku v hrách si užijete aj tak</li>
        <li>Za online hranie sa vo väčšine prípadov platí</li>
        <li>Hry zaberajú veľa miesta na disku, vyberte si verziu s čo najväčším diskom</li>
        <li>Zamyslite sa, koľko chcete do novej konzoly investovať. Na výber sú konzoly za menej ako 100 € ale tiež za viac ako 300 €.</li>
      </ul>
      <figure>
        <img src="https://techbox.dennikn.sk/wp-content/uploads/2017/04/Nintendo-NES-01.jpg"/>
        <figcaption>
          <cite>ZDROJ | Eurogamer</cite>
        </figcaption>
      </figure>
      <related>
        <a href="https://techbox.dennikn.sk/temy/13-tipov-na-vianocne-smart-hracky-ktore-vase-deti-potesia-aj-nieco-naucia/"/>
      </related>
      <h3>Nintendo Switch Lite</h3>
      <p>
        <b>239,00 €</b>
      </p>
      <h4>Prečo kúpiť?</h4>
      <p>Pokiaľ hľadáte hernú konzolu na cesty, momentálne neexistuje nič lepšie a novšie ako najnovší <a href="https://techbox.dennikn.sk/nintendo-switch-lite-oficialne-predstavene-ide-o-cistokrvny-handheld/">prírastok do rodiny Nintendo</a>. Cenovo ide o lacnejšiu verziu oproti predchodcovi Nintendo Switch. Výhodou konzoly je, že podporuje všetky hry vydané pre pôvodný Switch, ktoré podporujú tzv. handheld mód. Dôvodom na kúpu je tiež výdrž batérie od 3 do 7 hodín v závislosti od hry. S takouto výdržou sa konzola ideálne hodí na cestovanie.</p>
      <figure>
        <img src="https://techbox.dennikn.sk/wp-content/uploads/2019/07/Nintendo-Switch-Lite-01.jpg"/>
        <figcaption>
          <cite>ZDROJ | Nintendo</cite>
        </figcaption>
      </figure>
      <h4>Prečo nekúpiť?</h4>
      <p>Napriek tomu, že ide o lacnejšiu verziu ako klasický Switch, cena je stále nastavená relatívne vysoko ak vezmeme do úvahy, že ide o handheldovú konzolu. Lacnejšia verzia prichádza zároveň o možnosť pripojenia k televízoru a odpojiteľné ovládače Joy-Con. Kvôli tomu si už napríklad nezahráte vo dvojici, iba cez multiplayer, ktorý je navyše spoplatnený. Zároveň si nezahráte niektoré párty hry.</p>
      <figure>
        <iframe src="https://www.youtube.com/embed/iG7TAgb6DpE" width="640" height="360" data-service="Youtube" scrolling="no"/>
      </figure>
      <h3>Nvidia Shield TV Pro 2019</h3>
      <p>
        <b>229,00 €</b>
      </p>
      <h4>Prečo kúpiť?</h4>
      <p><a href="https://techbox.dennikn.sk/nvidia-shield-tv-vykonna-rurka-ponukne-4k-ultra-hd-upscaling/">Unikátna konzola</a>, ktorá so sebou prináša množstvo smart funkcií pre váš televízor a tiež podporu pre operačný systém Android 9 Pie. Okrem vylepšení obrazových nastavení pre HDR televízie, disponuje nová konzola procesorom NVIDIA Tegra X1+, ktorý má byť o 25% výkonnejší ako predchodca. Veľkým plusom je aj funkcia upscalu HD a Full HD obrazu do 4K Ultra HD rozlíšenia. Ďalším plusom je podpora pre Dolby Vision HDR a Dolby Atmos zvuk. Fanúšikov streamovacích služieb poteší nové ovládanie s Netflix tlačidlom.</p>
      <figure>
        <img src="https://techbox.dennikn.sk/wp-content/uploads/2019/10/NVIDIA-SHIELD-2019-1.jpg"/>
        <figcaption>
          <cite>ZDROJ | NVIDIA</cite>
        </figcaption>
      </figure>
      <h4>Prečo nekúpiť?</h4>
      <p>Na rozdiel od ostatných konzol, Nvidia Shield nemá svoje exkluzivity, ale slúži primárne na streamovanie hier. Na konzole nájdete Google Play obchod s aplikáciami a hrami pre Android. Ak si na tejto konzole chcete zahrať kvalitnejšie a graficky-náročnejšie tituly, musíte mať k dispozícii dostatočne rýchly internet na streamovaciu službu GeForce NOW alebo streamovať hry s vlastného počítača, ktorý však musí mať výkonný hardvér. Tieto obmedzenia nemusia sadnúť každému.</p>
      <figure>
        <iframe src="https://www.youtube.com/embed/sA5WcGAu4RQ" width="640" height="360" data-service="Youtube" scrolling="no"/>
      </figure>
      <related>
        <a href="https://techbox.dennikn.sk/temy/10-tipov-na-videohry-ktore-potesia-nie-jedneho-hraca/"/>
      </related>
      <h3>PlayStation 4</h3>
      <p>
        <b>299,00 € (Slim) – 399,00 € (Pro)</b>
      </p>
      <h4>Prečo kúpiť?</h4>
      <p>Konzola od Sony si aj po 6. rokoch drží prvú priečku ako najpredávanejšia konzola tohto desaťročia. Okrem kvalitného výkonu, ponúka v prvom rade širokú ponuku exkluzívnych hier, ktoré sú známe pre svoj príbeh a hrateľnosť. Hry ako Uncharted 4, God of War či Death Stranding hovoria za všetko. PlayStation 4 okrem hier zaujme aj podporou pre virtuálnu realitu.</p>
      <p>Konzola je k dispozícii vo verzii <a href="https://techbox.dennikn.sk/rychle-spravy/145420/">Slim</a>, ktorá vystriedala pôvodnú konzolu PlayStation 4 a ponúka menšie telo a tichší chod. V ponuke je aj drahšia verzia <a href="https://techbox.dennikn.sk/playstation-4-pro-konzolovy-medziclanok/">Pro</a> s podporou pre 4K UHD rozlíšenie v podobe upscalingu a pri niektorých hrách aj v natívnom 4K UHD rozlíšení. Drahšia verzia tiež ponúka optický audio konektor.</p>
      <figure>
        <img src="https://techbox.dennikn.sk/wp-content/uploads/2016/11/PlayStation-4-Pro3.jpg"/>
        <figcaption>
          <cite>ZDROJ | Sony</cite>
        </figcaption>
      </figure>
      <h4>Prečo nekúpiť?</h4>
      <p>Keďže konzola už má šesť rokov, pri niektorých hrách je vidieť, že systém už melie z posledného. Aj z tohto dôvodu plánuje Sony na budúci rok odhaliť PlayStation 5. Pri PlayStation 4 je veľkou nevýhodou platený multiplayer, ktorý vychádza na približne 50 € ročne. V tejto cene však dostanete aj mesačný program PlayStation Plus s hrami zadarmo a zľavami. Nevýhoda je tiež obmedzené úložisko 500 GB (Slim) a 1 000 GB (Pro), ktoré sa veľmi rýchlo zaplní. Obe konzoly disponujú Blu-ray prehrávačom, no ani jedna nepodporuje 4K UHD Blu-ray filmy.</p>
      <figure>
        <iframe src="https://www.youtube.com/embed/Cz8wCc36GDA" width="640" height="360" data-service="Youtube" scrolling="no"/>
      </figure>
      <h3>SEGA Mega Drive Mini</h3>
      <p>
        <b>79,99 €</b>
      </p>
      <h4>Prečo kúpiť?</h4>
      <p>Zastúpenie retro konzol v našom zozname tipov dostala SEGA Mega Drive Mini. Konzola ponúka bohatý výber 42 klasických herných titulov, medzi ktorými nájdeme nostalgické hry ako Sonic the Hedgehog, Virtua Fighter 2, Castlevania: Bloodlines či Mega Man: The Wily Wars. Konzola ponúka 16-bitovú arkádovú grafiku a digitálny stereo zvuk. Ku konzole nepotrebujete ani kvalitný televízor. Práve naopak, čím starší, tým lepší. Musí mať však napojenie pre HDMI. Konzola poteší aj tým, že v balení nájdete 2 ovládače, takže zaspomínať si môžete aj vo dvojici.</p>
      <figure>
        <img src="https://techbox.dennikn.sk/wp-content/uploads/2018/04/Sega-Mega-Drive-Mini.jpg"/>
        <figcaption>
          <cite>ZDROJ | Sega</cite>
        </figcaption>
      </figure>
      <h4>Prečo nekúpiť?</h4>
      <p>Recenzenti, ktorí konzolu mali možnosť testovať, sa sťažovali na kratšie káble ovládačov a celkovú nižšiu kvalitu použitých materiálov. Niekomu tiež môže prekážať, že konzola nedisponuje viacerými hrami a že k dispozícii sú iba konkrétne tituly bez možnosti stiahnuť si ďalšie. Konzola sa tak môže rýchlo obohrať. Zároveň retro hry nemusia pre svoju náročnosť a starú grafiku sadnúť každému.</p>
      <figure>
        <iframe src="https://www.youtube.com/embed/nNM2-BpSdb8" width="640" height="360" data-service="Youtube" scrolling="no"/>
      </figure>
      <related>
        <a href="https://techbox.dennikn.sk/temy/8-televizorov-s-4k-ultra-hd-rozlisenim-do-500-e/"/>
      </related>
      <h3>Xbox One</h3>
      <p>
        <b>259,00 € (S) – 359,00 € (X)</b>
      </p>
      <h4>Prečo kúpiť?</h4>
      <p>Hlavná konkurencia pre PlayStation 4, Xbox One ponúka taktiež bohatý výber exkluzívnych titulov ako Forza Motorsport, Halo či Gears of War. Microsoft, podobne ako Sony, ponúka dva modely konzoly – lacnejší <a href="https://techbox.dennikn.sk/recenzie/herna-konzola-microsoft-xbox-one-s/">Xbox One S</a> a drahší <a href="https://techbox.dennikn.sk/recenzie/xbox-one-x-aka-je-najvykonnejsia-konzola-na-svete/">Xbox One X</a>. Obe konzoly ponúkajú rovnaké hry a 4K UHD prehrávač na Blu-ray firmy. Výbornou funkciou je Xbox Play Anywhere, vďaka ktorej si môžete zakúpené digitálne tituly zahrať na Xbox One a rovnako aj na počítači s Windows 10. Hlavným rozdielom je zobrazovanie 4K Ultra HD pri hrách. Kým Xbox One X ponúka natívne rozlíšenie, verzia S funguje na upscalingu, ktorý do štandardného Full HD rozlíšenia dopočítava pixely, ktoré nakoniec vytvoria 4K UHD rozlíšenie. Model X tiež ponúka výkonnejší procesor a väčšiu pamäť RAM.</p>
      <figure>
        <img src="https://techbox.dennikn.sk/wp-content/uploads/2017/11/NAY-TECHBOX-roka-2017-24-Xbox-One-X.jpg"/>
        <figcaption>
          <cite>ZDROJ | Microsoft</cite>
        </figcaption>
      </figure>
      <h4>Prečo nekúpiť?</h4>
      <p>Podobne ako pri PlayStation, aj tu musíte okrem konzoly, investovať aj do online služby, bez ktorej si multiplayer nezahráte. Nevýhodou je tiež obmedzené úložisko na 1 TB, ktoré sa dokáže veľmi rýchlo zaplniť. Na plnohodnotný zážitok z 4K Ultra HD vám okrem konzoly, bude treba aj 4K UHD televízor. Keďže ide o najvýkonnejšiu konzolu na trhu, niekoho môže odradiť aj vyššia cena.</p>
      <figure>
        <iframe src="https://www.youtube.com/embed/g-gp-Voq6MQ" width="640" height="360" data-service="Youtube" scrolling="no"/>
      </figure>
      <p>
        <b>Veríme, že sme vám pomohli s výberom hernej konzoly pod stromček. Pokiaľ máte iný tip na konzolu, neváhajte sa podeliť v diskusii. Ak na tieto konzoly hľadáte aj kvalitné hry, pozrite si náš článok s <a href="https://techbox.dennikn.sk/temy/10-tipov-na-videohry-ktore-potesia-nie-jedneho-hraca/">tipmi na videohry</a>.</b>
      </p>
    </article>
  </body>
</html>