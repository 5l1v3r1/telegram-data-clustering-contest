<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.automarket.ro/stiri/toyota-rav4-primeste-in-premiera-versiune-plug-in-hybrid-suv-ul-are-306-94839.html"/>
    <meta property="og:site_name" content="Automarket"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Toyota RAV4 primește în premieră versiune plug-in hybrid: SUV-ul are 306 cai putere și autonomie electrică de peste 60 de kilometri"/>
    <meta property="og:description" content="Toyota a dezvăluit versiunea plug-in hybrid a lui RAV4, care oferă în total 306 cai putere și o autonomie electrică de până la 60 de kilometri."/>
  </head>
  <body>
    <article>
      <h1>Toyota RAV4 primește în premieră versiune plug-in hybrid: SUV-ul are 306 cai putere și autonomie electrică de peste 60 de kilometri</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Daniel Popescu</a></address>
      <slideshow>
        <figure>
          <img src="https://static.automarket.ro/img/auto_resized/db/article/094/839/695216l-610x390-b-c4afde00.jpg"/>
        </figure>
        <figure>
          <img src="https://static.automarket.ro/img/auto_resized/db/model/005/747/561795l-610x390-b-ef7b93b3.jpg"/>
        </figure>
      </slideshow>
      <p>Toyota a dezvăluit versiunea plug-in hybrid a lui RAV4, care oferă în total 306 cai putere și o autonomie electrică de până la 60 de kilometri.</p>
      <p><a href="https://www.automarket.ro/masini-noi/toyota/">Toyota</a> a anunțat încă din luna octombrie că RAV4 va primi în premieră o <a href="https://www.automarket.ro/stiri/toyota-rav4-va-primi-in-premiera-o-versiune-plug-in-hybrid-prezentarea-94081.html">versiune plug-in hybrid</a>, iar prezentarea oficială a avut loc miercuri cu ocazia Salonului Auto de la Los Angeles.</p>
      <p>Așa cum era de așteptat, varianta <a href="https://www.automarket.ro/stiri/sistem-de-propulsie-hibrid-plug-in-85705.html">PHEV</a> a celui mai vândut SUV din lume împrumută <a href="https://www.automarket.ro/stiri/toyota-rav4-hybrid-a-sosit-in-europa-motor-pe-benzina-de-25-litri-si-222-87225.html">designul exteror și interior al versiunii hibride</a>, fără niciun fel de modificări, cu excepția prezenței slotului pentru încărcarea bateriei.</p>
      <p>Pe numele său oficial Toyota RAV4 <a href="https://www.automarket.ro/stiri/sistem-de-propulsie-hibrid-plug-in-85705.html">Plug-in Hybrid</a>, noua versiune împrumută motorul pe benzină Dynamic Force cu 4 cilindri de 2.5 litri al variantei hibride.<b> Împreună cu un boost converter, puterea totală a sistemului <a href="https://www.automarket.ro/stiri/sistem-de-propulsie-hibrid-plug-in-85705.html">plug-in hybrid</a> este de 306 <a href="https://www.automarket.ro/stiri/cal-putere-cp-86347.html">cai putere</a>,</b><b> semnificativ mai mare decât cea de 222 de <a href="https://www.automarket.ro/stiri/cal-putere-cp-86347.html">cai putere</a> ai versiunii hibride.</b></p>
      <p>Această creștere de performanță permite SUV-ului <a href="https://www.automarket.ro/stiri/sistem-de-propulsie-hibrid-plug-in-85705.html">plug-in hybrid</a> să ajungă la 100 km/h în 6.2 secunde, comparativ cu cele 8.1 secunde necesare <a href="https://www.automarket.ro/stiri/masina-hibrida-85625.html">hibridului</a> clasic.</p>
      <figure>
        <img src="https://static.automarket.ro/img/auto_resized/db/model/005/747/561795l-545x347-n-a7143b4f.jpg"/>
      </figure>
      <p>Japonezii nu menționează încă datele de <a href="https://www.automarket.ro/stiri/litri100-km-86547.html">consum</a>, însă afirmă că versiunea <a href="https://www.automarket.ro/stiri/sistem-de-propulsie-hibrid-plug-in-85705.html">plug-in hybrid</a> va emite circa 30 de grame de <a href="https://www.automarket.ro/stiri/dioxid-de-carbon-co2-86329.html">dioxid de carbon</a> pe kilometru. Deloc surprinzător, sistemul de tracțiune integrală este prezent standard și pe RAV4 <a href="https://www.automarket.ro/stiri/sistem-de-propulsie-hibrid-plug-in-85705.html">Plug-in Hybrid</a>.</p>
      <p>
        <b>Toyota nu menționează capacitatea acumulatorului Li-Ion, însă precizează că acesta va oferi o <a href="https://www.automarket.ro/stiri/autonomie-86325.html">autonomie</a> electrică de 60 de kilometri, "mai mare decât a oricărui alt SUV <a href="https://www.automarket.ro/stiri/sistem-de-propulsie-hibrid-plug-in-85705.html">plug-in hybrid</a> concurent disponibil în prezent pe piață".</b>
      </p>
      <p>Datele sunt calculate pe baza noului sistem <a href="https://www.automarket.ro/stiri/test-wltp-85605.html">WLTP</a>, însă constructorul menționează că valorile sunt provizorii, astfel că ar putea suferi mici modificări în urma omologărilor oficiale.</p>
      <p>
        <b>Pe piața europeană, noul Toyota RAV4 <a href="https://www.automarket.ro/stiri/sistem-de-propulsie-hibrid-plug-in-85705.html">Plug-in Hybrid</a> va fi disponibil din a doua jumătate a anului viitor, însă datele exacte vor varia în funcție de țară.</b>
      </p>
      <p>Via Toyota</p>
    </article>
  </body>
</html>