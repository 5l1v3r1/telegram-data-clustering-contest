<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/guncel-haberler/trump-kazanirsa-isler-duzelecek-1388935"/>
    <meta property="og:site_name" content="Karar.com"/>
    <meta property="article:published_time" content="2019-11-20T00:27:00+00:00"/>
    <meta property="og:title" content="Trump kazanırsa işler düzelecek"/>
    <meta property="og:description" content="Cumhurbaşkanı Erdoğan ABD ile Türkiye arasındaki sorunları bazı çevrelerin suni olarak köpürttüğünü söyledi, Trump’ın inisiyatif kullanarak durumun daha da kötüleşmesini engellediğini anlattı. Trump’ın azil süreci yüzünden temkinli hareket ettiğini hatırlatan Erdoğan, ABD seçimleri sonrasında ilişkilerin güç kazanacağını belirterek “Bir yıl daha meseleleri suhuletle yürütmeliyiz” dedi."/>
  </head>
  <body>
    <article>
      <h1>Trump kazanırsa işler düzelecek</h1>
      <address>
        <time datetime="2019-11-20T00:27:00+00:00">20 Nov 2019, 00:27</time>
      </address>
      <p>
        <b>Cumhurbaşkanı Erdoğan ABD ile Türkiye arasındaki sorunları bazı çevrelerin suni olarak köpürttüğünü söyledi, Trump’ın inisiyatif kullanarak durumun daha da kötüleşmesini engellediğini anlattı. Trump’ın azil süreci yüzünden temkinli hareket ettiğini hatırlatan Erdoğan, ABD seçimleri sonrasında ilişkilerin güç kazanacağını belirterek “Bir yıl daha meseleleri suhuletle yürütmeliyiz” dedi.</b>
      </p>
      <p>Cumhurbaşkanı ve AK Parti Genel Başkanı Erdoğan “AK Parti milletvekili olmak demek, sadece salı, çarşamba, perşembe Ankara’ya gelmek değil Ankara’daki çalışmaları takip edip, ondan sonra da bunu kendi il ve ilçeleriyle sağlıklı bir şekilde koordine etmektir” dedi.</p>
      <figure>
        <img src="https://static.karar.com/img/article_detail/19-11/20/mans.png"/>
      </figure>
      <p>Partisinin grup toplantısında konuşan Erdoğan Suriye meselesinden, ABD ziyaretine CHP eleştirisinden iç politikaya kadar önemli başlıklarda açıklamalarda bulundu: </p>
      <p><b>ABD İLE ZOR BİR SÜREÇTEN GEÇİYORUZ:</b> “ABD ziyaretimizde Başkan Trump ile dar kapsamlı ve heyetlerimizin katılıyla oldukça verimli toplantılar yaptık. Türkiye-Amerika ilişkilerinin oldukça zor bir dönemden geçtiği, takdir edersiniz ki sır değil. Amacımız bu zor dönemi her iki ülke için de en makul, kabul edilebilir ve sürdürülebilir şekilde yöneterek geride bırakmaktır.” </p>
      <p><b>TRUMP İNİSİYATİF KULLANIYOR:</b> “Gerek bölgedeki, gerek dünyadaki gelişmelerin Türkiye ve Amerika’nın çok daha yakın ve birbirlerini destekleyici ilişkiler içinde olmasını gerektiriyor.  Aramızdaki sorun alanlarının pek çoğu küçük pürüzlerden ibarettir. Bu sıkıntılar, Amerika’daki ülkemiz karşıtı çevrelerin köpürtmesiyle suni olarak büyütülmüş ve ilişkilerimize zarar verecek boyuta taşınmıştır. İki ülke arasındaki ilişkileri bozmaya yönelik çabaların gerçek mahiyetini en iyi gören de Sayın Trump’tır. Bunun için sistemin ve siyasetin tüm baskılarına rağmen Türkiye-Amerika ilişkilerinin belirli bir seviyenin altına düşmemesi konusunda inisiyatif kullanmaktadır.”</p>
      <p><b>SORUNLARI ÇÖZEMEDİK AMA...:</b> “Son ziyaretimiz bu bakımdan oldukça faydalı geçmiştir. Yaptığımız görüşmelerde aramızdaki birçok meseleye kökten bir çözüm getiremedik ama bu meselelerin ilişkilerimizi esir almasına da izin vermediğimizi tüm dünyaya gösterdik.”</p>
      <p><b>S-400’DEN GERİ DÖNÜŞ OLMAZ:</b> “S-400 meselesinin sorunların kilit noktası haline getirilmeye çalışılıyor.  Ülkemizin artık bu savunma sisteminden vazgeçmesinin söz konusu olamayacağını, çözümün bu gerçek ışığında bulunması gerektiğini söyledik. S-400 konusunda kopartılan fırtına başka amaçlara matuf. Bu husustaki aşırı ısrarın Türkiye’nin egemenlik haklarına yönelik tecavüz anlamına geleceğinin de altını çizdik.”</p>
      <p><b>F-35 OLMAZSA ALTERNATİFİNİ ARARIZ</b>: “Amerika’dan Patriot Sistemi alma talebimizi de tekrarladık. F-35 uçaklarıyla ilgili ülkemize yapılan haksızlığı tekrar dile getirdik. Türkiye’nin F-35’in proje ve üretim ortağı olduğunu belirttik. Şayet F-35 meselesindeki mevcut uzlaşmaz tavır sürerse Türkiye orta vadeli ihtiyaçlarını karşılamak için başka arayışlara girmek zorunda kalacağını da ayrıca söyledik.”      </p>
      <p><b>ERMENİ TASARISINI BLOKE ETTİLER:</b> “Temsilciler Meclisi’nde kabul edilen sözde Ermeni soykırımı kararının tarihi gerçeklere aykırı ve haksız olduğunu belgeleriyle ortaya koyduk. Nitekim görüşmemizin ardından Ermeni iddialarının Senato gündemine getirilmesiyle ilgili teşebbüsler bildiginiz gibi akamete uğratılmıştır, bloke edilmiştir. Diğer meselelerde de zaman içinde küçük de olsa ilerlemeler kaydedilmesini umuyoruz.” </p>
      <p><b>BİR SENE YOLA SUHULETLE DEVAM:</b> “Başkan Trump’la ilgili Amerika’da hala devam eden azil süreci var. Amerika’da halen süren azil süreci ve yaklaşık 1 yıl sonra yapılacak seçimlerin Başkan Trump’ı temkinli hareket etmeye yönelttiği de açıktır. İnşallah bu süreç bittiğinde ilişkilerimiz o gün gelene kadar meseleyi suhuletle sürdüreceğiz. Suriye meselesi, Amerika ziyaretimizin en önemli başlıklarından biriydi. Türkiye’nin IŞİD ile mücadeleye verdiği katkılı detaylarıyla ortaya koyduk.”</p>
      <p><b>RUSYA VE ABD MUTABAKATA UYMADI:</b> “Bütün bunlara rağmen ABD’deki bir kesim Suriye’de bölücü terör örgütünü destekleme ve güçlendirme yönünde çaba gösteriyor. Türkiye’nin başarıyla sürdürdüğü Barış Pınarı Harekatı, bu projeyi önemli ölçüde akamete uğrattı. Ülkemize yönelik öfkenin gerisindeki sebeplerden biri de bu büyük oyunu bozmuş olmamızdır. Barış Hem Amerika’nın hem de Rusya’nın vardığımız mutabakatlara  uygun şekilde belirlediğimiz bölgeleri teröristlerden tamamen arındıramadığı açıkça ortadadır.</p>
      <p><b>MAZLUM ABDİ DİYE BİRİ YOK:</b> “Mesele ne Türkiye’nin yaptıkları veya yapmadıklarıdır, ne de terör örgütünün gerçekte nasıl bir eli kanlı katiller sürüsü olduğudur. İşte bakıyorsunuz, ne diyorlar? Mazlum Kobani... Ne Mazlum Kobani’si? Böyle birisi yok, bu biliyorsunuz Ferhat Abdi.  Bu adam bizim ülkemizde yüzlerce insanın öldürülmesinin başını çekmiş olan bir katildir, bir terör örgütünün başıdır.”      </p>
      <p>ABD’nin terör örgütü ile Suriye’de girdiği angajmanın bir anda bitmeyeceğinin de ne yazık ki farkındayız. Suriye ve Kuzey Irak başta olmak üzere son terörist etkisiz hale getirilene kadar bu mücadelemiz devam edecektir.” </p>
      <p><b>CHP BUNLARA TERÖRİST DİYEMİYOR:</b> “Bakıyorsunuz ana muhalefetin başındaki zat, Suriye Milli Ordusu’nu terör örgütü olarak tanımlıyor. Suriye Milli Ordusu orada, bizim ülkemizi taciz eden, bizim ülkemize saldırıda bulunanlara karşı hem kendi topraklarını savunan hem de Mehmetçiğimizle beraber bu mücadeleyi sürdüren oradaki yiğitlerdir, mücahitlerdir ama ne yazık ki bu CHP, teröristlere terörist diyemiyor. Hiç PKK’ya, HDP’ye, PYD’ye, YPG’ye terörist dediğini duydunuz mu? Demez. Niye? Ortaklar ya, beraber yürüyorlar ya... Daha çok beraber yürüyecekler ama benim milletim teröre omuz veren, onlarla beraber yürüyenlere gereken dersi inşallah 2023’te de 2024’te de verecek.”  -ANKARA</p>
      <p>
        <b>SİYANÜR TAKİP SİSTEMİ KURULACAK</b>
      </p>
      <p>Cumhurbaşkanlığı Sözcüsü İbrahim Kalın, Kabine Toplantısı’nın ardından önemli açıklamalar yaptı. Kalın, İngiltere’deki NATO Zirvesi’nin ardından Fransa, Almanya ve İngiltere liderlerinin Cumhurbaşkanı Erdoğan ile Suriye gündemli Dörtlü Zirve gerçekleştireceğini kaydetti. Son dönemdeki siyanürle ölümlere de değinen Kalın “Bu bir toplu intihar değil cinayettir. Siyanüre erişimle ilgili düzenleme yapılacak. Erişim ve satışın kontrol altına alınması ve takip sistemi kurulmasına dönük çalışmalar yapılacak” dedi.</p>
      <figure>
        <img src="https://static.karar.com/img/article_detail/19-11/20/resimid_13679654.jpg"/>
      </figure>
      <p>
        <b>EYP İÇİN DOĞRU OLMAZ</b>
      </p>
      <p>Rahatsızlığı nedeniyle uzun süredir Meclis çalışmalarına katılmayan MHP lideri Bahçeli, Meclis kulisinde gazetecilerin gündeme ilişkin sorularını yanıtladı. 7 Haziran seçimleri öncesinde kendilerinin EYT için söz verdiğini ancak bugün gelinin noktada bu konunun iki boyutu olduğunu söyleyen Bahçeli şöyle devam etti: “Hatta bir arkadaşımız Meclis açılır açılmaz bir de yasa teklifi vermiştir. Fakat gelişmeler, bazı yansımalar dikkate alındığında Cumhurbaşkanımızın son konuşmasındaki değerlendirme bizim için de genel kabul gören bir değerlendirme. Ekonomik yönden, çok ağır yükümlülükler getiren 6 tane Kıran hareketi, Güneydoğu’da, sınırda güvenlik politikaları, TSK’nın neredeyse 1 aya yaklaşan sınırdaki yükümlülükleri Türkiye ekonomisi açısından önemli değerlendirmelere tabi tutulması lazım. Böyle bir yükümlülüğün altından kalkabilir miyiz? Yoksa bu toplumsal talep karşısında bir takım çevrelerin istismarına fırsat mı verelim? Sayın cumhurbaşkanı ve hükümetinin değerlendirmesi Türkiye açısından bize göre isabetli olmuştur. Hali hazırda binlerce asker görevleri başında, ekonomik yönden önemli sorumluluklar var. Böyle bir durum içerisinde EYT’yi gündeme taşıyarak karşılığını ve kaynağını bulmakta zorluk çekilen bir ortamda bu vaadin yerine getirilmesi talebi belki ana muhalefet açısından uygun düşebilir; ama cumhur ittifakı yaklaşımı açısından doğru bulmadığımı ifade ettim. Kendilerinin bu konudaki hem cumhurbaşkanımızın hem de hükümet yönetiminin almış olduğu kararın doğru bir karar olduğu kanaatini paylaştım. Zannederim isabetli olur ülkemiz açısından da” diye konuştu.</p>
    </article>
  </body>
</html>