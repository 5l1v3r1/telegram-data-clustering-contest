<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238479-v-ceste-na-euro-stoji-ostrovny-futbal-po-walese-budeme-celit-irsku"/>
    <meta property="og:site_name" content="ProFutbal"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="V ceste na EURO stojí ostrovný futbal. Po Walese budeme čeliť Írsku"/>
    <meta property="og:description" content="Liga národov je novou súťažou z dielne UEFA, ktorá mala zatraktívniť medzištátne stretnutia a minimalizovať zápasy, v ktorých, takpovediac, o nič nejde. Prípravné zápasy pred kvalifikáciou nahradili skupiny Ligy národov, po kvalifikácii zase jej play-off. Aj vďaka nej má reálnu šancu dostať sa k najlepším európskym krajinám na majstrovstvách Európy aj Gruzínsko, Kosovo, Severné Írsko, Severné Macedónsko, či práve Slovensko."/>
  </head>
  <body>
    <article>
      <h1>V ceste na EURO stojí ostrovný futbal. Po Walese budeme čeliť Írsku</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Michal Šášky</a></address>
      <p>Liga národov je novou súťažou z dielne UEFA, ktorá mala zatraktívniť medzištátne stretnutia a minimalizovať zápasy, v ktorých, takpovediac, o nič nejde. Prípravné zápasy pred kvalifikáciou nahradili skupiny Ligy národov, po kvalifikácii zase jej play-off. Aj vďaka nej má reálnu šancu dostať sa k najlepším európskym krajinám na majstrovstvách Európy aj Gruzínsko, Kosovo, Severné Írsko, Severné Macedónsko, či práve Slovensko.</p>
      <p>Formát Ligy národov je však natoľko komplikovaný, že mu len málokto porozumel a mnohí nad súťažou len mávali rukou. Až vývoj kvalifikácie ukázal, že môže byť kľúčovým prostriedkom smerom na EURO. Už pred kvalifikáciou pritom bolo isté, že sa práve cez Ligu národov môžeme dostať na európsky šampionát, kvalifikáciu sme preto mohli pokojne odohrať aj s juniormi a skončiť na poslednom mieste. Aj z tohto dôvodu bol formát súťaže podrobený ostrej kritike verejnosti.</p>
      <p>Ani samotní hráči v hlave Ligu národov nenosili. Pred rozhodujúcimi zápasmi na ňu nemysleli, aj po definitívnom postupe Walesu len pomaly presmerovávali myšlienky. <i>„Uvidíme, aký bude žreb,“ </i>odvetil na otázku slovenský kapitán <b>Marek Hamšík</b>. Až od novinárov sa dozvedel, že už je známe, že 26. marca vyzveme Írsko na domácej pôde a v prípade víťazstva budeme čeliť jednému z dua Severné Írsko – Bosna a Hercegovina. <i>„<b>Už to je isté?</b> Írsko bude nepríjemný súper, podobný waleskému štýlu. Bude to ale súboj o EURO, tribúny budú plné a treba sa na to tešiť,“</i> spontánne dodal k najbližšiemu reprezentačnému stretnutiu.</p>
      <p>Ostrovný futbal v zastúpení Walesu vyhral kvalifikačnú bitku a odsunul Slovensko na tretiu, nepostupovú priečku. Teraz v podobe Írska či Severného Írska nám bude stáť v ceste v Lige národov. <i>„Je to pre nás šanca a treba sa jej chytiť. Musíme ísť do toho sebavedomo a stavať na našich silných stránkach. Zápasy s Walesom rozhodli kvalifikáciu. Ušli nám body, ktoré sme nemali stratiť a ktoré nám v konečnom zúčtovaní chýbali. Nemyslím si však, že by sme boli od nich horší,“ </i>poznamenal na margo neúspešnej kvalifikácie a duelu s Írskom brankár <b>Martin Dúbravka</b>.</p>
      <related>
        <a href="https://profutbal.sk/clanok/238476-druha-sanca-pre-slovensko-v-semifinale-play-off-proti-irsku"/>
      </related>
      <p>Vzájomná bilancia s Írskom nie je pre Slovensko priaznivá, z piatich stretnutí sa zrodili až štyri remízy a jedna prehra. Íri boli tradiční súperi v kvalifikácii, v snahe o postup na EURO 2008 sme padli na ich pôde (0:1, Doyle), v odvete sme doma remizovali 2:2 (Klimpl, Čech - Irealnd, Doyle). Pri boji o postup na EURO 2012 sme remizovali doma (1:1, Ďurica a Ledger) i vonku (0:0). Posledný raz sme proti sebe nastúpili v Írsku v marci 2016, na Stochov gól reagovali domáci dvomi gólmi z penált, konečnú remízu však zariadil vlastným gólom McShean po strele Vitteka.</p>
      <p><i>„Matne si na ten zápas spomínam. Bola tam neskutočná atmosféra, ktorá je pre Írov typická. Môže byť preto pre nás veľká výhoda, že budeme hrať doma a v publiku budeme mať prevahu,“ </i>povedal jeden z pamätníkov tohto stretnutia <b>Peter Pekarík</b>. Okrem neho hrali na Aviva Stadium aj Marek Hamšík či Ján Greguš, ako striedajúci nastúpili Ondrej Duda, Patrik Hrošovský a Robert Mak. <i>„Dá sa očakávať, že to bude podobné zápasom s Walesom. Čaká nás ďalší ostrovný súper, ktorý nám v posledných dueloch veľmi nesedel. Bude to však o jednom zápase a verím, že šťastena sa tentoraz prikloní na našu stranu. Sledoval som zápas Írov s Dánmi, kde Íri na postup potrebovali vyhrať a Dáni mali obrovské šťastie, že to ustáli,“ </i>upozornil na záver skúsený pravý bek.</p>
    </article>
  </body>
</html>