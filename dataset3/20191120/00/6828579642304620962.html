<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.telepolis.pl/wiadomosci/fintech/lidl-wprowadzi-w-polsce-swoj-wlasny-system-platnosci-lidl-pay-bez-nfc-za-to-z-kodami-qr"/>
    <meta property="og:site_name" content="Telepolis"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="[Aktualizacja] Lidl wprowadzi w Polsce swój własny system płatności Lidl Pay. Bez NFC, za to z kodami QR"/>
    <meta property="og:description" content="Płatności Lidl Pay wystartują w końcu w Polsce. Sieć dyskontów rozpoczyna w naszym kraju wdrożenie własnej usługi płatności mobilnych. W pierwszym etapie prowadzony będzie pilotaż, który potrwa do lutego 2020 r. "/>
  </head>
  <body>
    <article>
      <h1>[Aktualizacja] Lidl wprowadzi w Polsce swój własny system płatności Lidl Pay. Bez NFC, za to z kodami QR</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Mieszko</a></address>
      <p>
        <b>Płatności Lidl Pay wystartują w końcu w Polsce. Sieć dyskontów rozpoczyna w naszym kraju wdrożenie własnej usługi płatności mobilnych. W pierwszym etapie prowadzony będzie pilotaż, który potrwa do lutego 2020 r. </b>
      </p>
      <p>Sieć Lidl rozpoczyna w Polsce testy własnej usługi płatności mobilnych o nazwie <b>Lidl Pay</b> - podał portal Wiadomości Handlowe, powołując się na nieoficjalne informacje. Według portalu pilotaż prowadzony na niewielką skalę potrwa kilka miesięcy, a usługa udostępniona zostanie wszystkim klientom <b>w Polsce najprawdopodobniej w lutym 2020 r</b>. </p>
      <related>
        <h4>Zobacz:</h4>
        <a href="https://www.telepolis.pl/wiadomosci/taryfy-promocje-uslugi/lidl-pay-platnosci-mobilne-nfc"/>
        <a href="https://www.telepolis.pl/wiadomosci/aplikacje-i-rozrywka/lidl-plus-w-topowej-dwudziestce-najczesciej-uzywanych-aplikacji-w-polsce-ma-juz-2-mln-uzytkownikow"/>
      </related>
      <p>O planach Lidla <a href="http://www.telepolis.pl/wiadomosci/taryfy-promocje-uslugi/lidl-pay-platnosci-mobilne-nfc">pisaliśmy już</a> kilka miesięcy temu, gdy usługa Lidl Pay dostępna była w Hiszpanii. Wtedy pojawiły się też pierwsze jaskółki tego, że taka forma płatności może także dotrzeć do Polski. W czerwcu w polskiej wersji mobilnej aplikacji Lidl Plus <b>pojawiła się opcja Lidl Pay, jednak nie działał</b>a i szybko też zniknęła. Teraz najwyraźniej dyskont uruchomi wreszcie tę funkcję. </p>
      <related>
        <h4>Zobacz: </h4>
        <a href="https://www.telepolis.pl/wiadomosci/taryfy-promocje-uslugi/lidl-iphone-x-cyberatak-falszywe-maile"/>
      </related>
      <p>Najciekawszą cechą płatności Lidl Pay jest <b>możliwość płacenia bez konieczności</b> używania telefonu <b>z modułem NFC</b>. Po dodaniu karty płatniczej i jej autoryzacji płatności odbywają się za pomocą kodów QR. W aplikacji generowany jest kod, który następnie sczytuje kasa sklepu. I na tym kończy się cała procedura.</p>
      <p>Płatności QR wydają się trochę mało nowoczesnym rozwiązaniem w porównaniu z NFC, ale w praktyce dobrze się sprawdzają. Takie rozwiązanie <b>jest popularne w Chinach</b>, można z niego skorzystać w niemal każdym sklepie tak jak u nas z NFC.</p>
      <related>
        <h4>Zobacz: </h4>
        <a href="https://www.telepolis.pl/wiadomosci/fintech/smartwatche-garmin-dla-klientow-banku-pocztowego-tansze-o-30"/>
        <a href="https://www.telepolis.pl/wiadomosci/fintech/twisto-listopad-dwa-i-pol-tysiaca-nowych-uzytkownikow-dziennie"/>
      </related>
      <h3>AKTUALIZACJA</h3>
      <p>Lidl oficjalnie poinformował <b>o planach wprowadzenia nowej usługi w 2020 roku</b>. Z komunikatu prasowego wynika, że firma finalizuje <b>testy mobilnych płatności Lidl Pay</b>. Do dokonania płatności wystarczy jedno skanowanie karty Lidl Plus, co pozwoli skorzystać ze wszystkich rabatów oraz jednocześnie zapłacić za zakupy.   </p>
      <p>Lidl Pay to nowa funkcja aplikacji Lidl Plus, która pozwala na dodanie karty płatniczej. Opcja ta będzie dostępna tylko dla użytkowników aplikacji Lidl Plus i znajdzie się w sekcji „Mój Portfel”, w zakładce „więcej“, w menu dolnym. Aby skorzystać z Lidl Pay, dbając o bezpieczeństwo danych bankowych, <b>należy zdefiniować kod PIN lub odcisk palca</b> (touch ID) i następnie dodać kartę płatniczą. Firma przekonuje, że użytkownicy Lidl Pay mogą być pewni, że ich dane bankowe są bezpieczne. Funkcja płatności Lidla jest zgodna ze standardami bezpieczeństwa płatności PCI.</p>
      <p>Źródło tekstu: Wiadomości Handlowe</p>
      <related>
        <h4>Czytaj więcej na ten temat</h4>
        <a href="https://www.telepolis.pl/wiadomosci/taryfy-promocje-uslugi/lidl-iphone-x-cyberatak-falszywe-maile"/>
        <a href="https://www.telepolis.pl/wiadomosci/taryfy-promocje-uslugi/lidl-pay-platnosci-mobilne-nfc"/>
        <a href="https://www.telepolis.pl/wiadomosci/aplikacje-i-rozrywka/lidl-plus-w-topowej-dwudziestce-najczesciej-uzywanych-aplikacji-w-polsce-ma-juz-2-mln-uzytkownikow"/>
        <a href="https://www.telepolis.pl/wiadomosci/aplikacje-i-rozrywka/lidl-uruchomi-w-kwietniu-nowa-aplikacje-z-promocjami-i-innymi-atrakcjami-lidl-plus"/>
        <a href="https://www.telepolis.pl/wiadomosci/fintech/lidl-to-kolejna-siec-handlowa-w-ktorej-zaplacimy-blikiem"/>
      </related>
    </article>
  </body>
</html>