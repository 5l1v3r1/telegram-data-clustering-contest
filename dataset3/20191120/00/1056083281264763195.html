<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818500/%D8%AA%D9%84%D8%A7%D8%B4-%D9%81%D8%AF%D8%B1%D8%A7%D8%B3%DB%8C%D9%88%D9%86-%D8%AC%D8%A7%D9%86%D8%A8%D8%A7%D8%B2%D8%A7%D9%86-%D9%88-%D9%85%D8%B9%D9%84%D9%88%D9%84%D8%A7%D9%86-%D8%A8%D8%B1%D8%A7%DB%8C-%D8%A8%D8%B1%DA%AF%D8%B2%D8%A7%D8%B1%DB%8C-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%AA%D8%A7-%D9%BE%D8%A7%DB%8C%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-20T00:41:00+00:00"/>
    <meta property="og:title" content="تلاش فدراسیون جانبازان و معلولان برای برگزاری انتخابات تا پایان سال"/>
    <meta property="og:description" content="دبیر فدراسیون جانبازان و معلولان گفت: تلاش بر این است که با همکاری و نظر وزارت ورزش و جوانان انتخابات فدراسیون ورزش جانبازان و معلولان را تا پایان سال برگزار کنیم تا لطمه‌ای به تیم‌های اعزامی به پارالمپیک توکیو وارد نشود."/>
  </head>
  <body>
    <article>
      <h1>تلاش فدراسیون جانبازان و معلولان برای برگزاری انتخابات تا پایان سال</h1>
      <address><time datetime="2019-11-20T00:41:00+00:00">20 Nov 2019, 00:41</time> by <a rel="author">امیرداوود کمالی</a></address>
      <p>دبیر فدراسیون جانبازان و معلولان گفت: تلاش بر این است که با همکاری و نظر وزارت ورزش و جوانان انتخابات فدراسیون ورزش جانبازان و معلولان را تا پایان سال برگزار کنیم تا لطمه‌ای به تیم‌های اعزامی به پارالمپیک توکیو وارد نشود.</p>
      <p>محمد حسین‌پور در گفت‌وگو با ایسنا، درباره زمان برگزاری انتخابات فدراسیون ورزش جانبازان و معلولان اظهار کرد: در حال آماده‌سازی مقدمات کار هستیم و روال قانونی را نیز برای برگزاری انتخابات شروع کردیم، البته این بستگی به نظر وزارت ورزش و جوانان دارد که انتخابات فدراسیون ورزش جانبازان و معلولان چه زمانی برگزار شود اما برای این که تغییرات تاثیر منفی بر روند آماده‌سازی تیم‌ها نداشته باشد، تلاش می‌کنیم تا زودتر و قبل از پایان سال انتخابات را برگزار کنیم.</p>
      <p>وی گفت: در حال حاضر مشکلی برای آماده‌سازی ورزشکاران اعزامی به توکیو نداریم و کارها طبق برنامه‌ریزی انجام شده در ستاد بازی‌های پارالمپیک ۲۰۲۰ در حال انجام است و تا به الان خللی در اجرای برنامه‌ها نداشتیم.</p>
      <p>دبیر فدراسیون جانبازان و معلولان همچنین در خصوص تجهیزات تیم ملی بسکتبال باویلچر مردان برای اعزام به قهرمانی آسیا جهت کسب سهمیه پارالمپیک توکیو خاطرنشان کرد: برای حضور موفق تیم ملی بسکتبال باویلچر مردان در قهرمانی آسیا سعی کردیم تا حد امکان ویلچرهای آنها را ساماندهی و مشکلات را مرتفع کنیم تا بازیکنان بدون دغدغه راهی تایلند شوند. البته در صورت کسب سهمیه پارالمپیک توکیو باید با همکاری فدراسیون، کمیته ملی پارالمپیک و اسپانسرها ویلچرهای جدیدی برای بازیکنان خریداری شود. زیرا با ویلچرهای کنونی امکان رقابت با حریفان پارالمپیکی وجود ندارد.</p>
      <p>حسین‌پور درباره تیم بسکتبال باویلچر بانوان نیز گفت: برای بانوان قبل از بازی‌های پاراآسیایی جاکارتا ویلچرهایی که تولید داخلی بودند خریداری و تحویل بازیکنان داده شد. البته قرار بود تیم بانوان به دلیل نبود بودجه به این تورنمنت اعزام نشود که با همکاری معاونت ورزش بانوان، سازمان جهانی و با کمک اسپانسرها شرایط اعرام بانوان فراهم شد. هر چند بانوان شرایط سختی برای کسب سهمیه در تایلند دارند اما امیدواریم حداقل در جایگاه سوم قرار بگیرند.</p>
      <p>وی در پایان در خصوص بودجه فدراسیون اظهار کرد: بودجه فدراسیون در سال جاری ۷ میلیارد بود که با واگذار شدن ۸ رشته ورزشی جانبازان و معلولان به فدراسیونهای تخصصی، وزارت ورزش و جوانان ۲ میلیارد بودجه فدراسیون را کم کرد. البته از ۵ میلیارد بودجه تخصیص یافته به فدراسیون نیز تا به الان چیزی حدود ۴۰ درصد دریافت کردیم که رقم قابل توجهی نیست.</p>
      <p>انتهای پیام</p>
    </article>
  </body>
</html>