<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://techbox.dennikn.sk/blackstone-hypertek-futuristicka-motorka-ktora-jazdi-na-elektrinu/"/>
    <meta property="og:site_name" content="TECHBOX"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Blackstone HyperTek – futuristická motorka, ktorá jazdí na elektrinu"/>
    <meta property="og:description" content="Ďalší týždeň a ďalší zaujímavý elektrický motocykel. Tentokrát ide o nádherný kúsok Blackstone HyperTek. Okrem vysokej ceny, ponúkne aj slušný dojazd. "/>
  </head>
  <body>
    <article>
      <h1>Blackstone HyperTek – futuristická motorka, ktorá jazdí na elektrinu</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Michal Biznár</a></address>
      <p>
        <b>Ďalší týždeň a ďalší zaujímavý elektrický motocykel. Tentokrát ide o nádherný kúsok z Južnej Afriky v podobe Blackstone HyperTek. Motorka okrem vysokej ceny, za ktorú sa bude predávať, ponúkne aj slušný dojazd.</b>
      </p>
      <p>O unikátny dizajn sa postaral Pierre Terblanche, ktorý je projektovým lídrom a ktorý v minulosti pracoval ako riaditeľ pre dizajn v spoločnosti Ducati. Výsledkom je, že batéria, ktorá väčšinou kazí vizuálny zážitok z elektrických motoriek, je vhodne zapracovaná do rámu motocykla, ktorý tvoria uhlíkové vlákna.</p>
      <figure>
        <img src="https://techbox.dennikn.sk/wp-content/uploads/2019/11/HyperTEK-14.jpg"/>
      </figure>
      <related>
        <a href="https://techbox.dennikn.sk/elektricke-motorky-energica-ponukaju-dojazd-az-400-kilometrov-na-jedno-nabitie/"/>
      </related>
      <p>Motorka Blackstone HyperTek je poháňaná 80 kW motorom DHX Hawk s vodným chladením. Motor tvorí veľkú časť motorky. Nabitie trvá podľa výrobcu iba 30 minút na rýchlonabíjačke a motorka by mala vydržať 300 kilometrov. Hmotnosť je 205 kilogramov.</p>
      <p>Zaujímavým doplnkom k motorke Blackstone HyperTek je helma s integrovaným head-up displejom, ktorý zobrazuje informácie o dojazde či rozširuje periférne videnie cez kameru. Motorka tiež disponuje zabudovaným generátorom zvuku, aby pri jazde aj niečo bolo počuť. Z ďalších technológií, motorka disponuje tempomatom a funkciou zastavenia v kopci.</p>
      <p>Pokiaľ vás táto nádherná motorka zaujala, pripravte si 80 000 dolárov, čo je viac peňazí, ako pýta Tesla za svoje elektromobily. Cena je vysoká pravdepodobne kvôli použitým materiálom, ktoré tvoria uhlíkové vlákna. Výroba motorky by mala začať do dvoch rokov. Kedy a na akých trhoch sa objaví ostáva zatiaľ otázne.</p>
      <figure>
        <img src="https://techbox.dennikn.sk/wp-content/uploads/2019/11/HyperTEK-07.jpg"/>
      </figure>
      <related>
        <a href="https://techbox.dennikn.sk/segway-dirt-ebike-plne-elektricka-motokrosova-motorka/"/>
      </related>
      <p>Pokiaľ vás zaujímajú elektrické motorky, určite neprehliadnite naše predchádzajúce články o motorkách <a href="https://techbox.dennikn.sk/curtiss-hades-ocakavana-elektricka-motorka-ide-do-vyroby/">Curtiss Hades</a>, <a href="https://techbox.dennikn.sk/segway-dirt-ebike-plne-elektricka-motokrosova-motorka/">Segway Dirt eBike</a>, <a href="https://techbox.dennikn.sk/cake-osa-elektricka-motorka-ktora-zaujme-najma-netradicnym-dizajnom/">CAKE Ösa</a> alebo si prečítajte našu recenziu na elektrickú motorku <a href="https://techbox.dennikn.sk/recenzie/antik-super-soco-ts-s-baterkou-medzi-stehnami/">ANTIK SUPER SOCO TS</a>.</p>
      <footer>
        <b>Zdroj: </b>
        <a href="https://bst-hypertek.com/">HyperTek</a>
      </footer>
    </article>
  </body>
</html>