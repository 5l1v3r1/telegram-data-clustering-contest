<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/xilh-stamataei-tis-sfaires-me-kaoytsoyk-h-astynomia-panw-apo-200-traymaties-sta-matia-se-enan-mhna"/>
    <meta property="og:site_name" content="Documento"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Χιλή: Σταματάει τις σφαίρες με καουτσούκ η αστυνομία - Πάνω από 200 τραυματίες στα μάτια σε έναν μήνα"/>
    <meta property="og:description" content="Η αστυνομία της Χιλής ανακοίνωσε χθες Τρίτη ότι αναστέλλει την αμφιλεγόμενη χρήση σφαιρών με επικάλυψη καουτσούκ, που ενοχοποιούνται για τους σοβαρούς οφθαλμικούς τραυματισμούς 200 και πλέον διαδηλωτών τον τελευταίο μήνα."/>
  </head>
  <body>
    <article>
      <h1>Χιλή: Σταματάει τις σφαίρες με καουτσούκ η αστυνομία - Πάνω από 200 τραυματίες στα μάτια σε έναν μήνα</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Newsroom</a></address>
      <h4>Η αστυνομία της Χιλής ανακοίνωσε χθες Τρίτη ότι αναστέλλει την αμφιλεγόμενη χρήση σφαιρών με επικάλυψη καουτσούκ, που ενοχοποιούνται για τους σοβαρούς οφθαλμικούς τραυματισμούς 200 και πλέον διαδηλωτών τον τελευταίο μήνα.</h4>
      <p>Η κοινωνική κρίση άνευ προηγουμένου η οποία συνταράσσει τη Χιλή εδώ κι έναν μήνα έχει στοιχίσει τη ζωή σε τουλάχιστον 23 ανθρώπους, εκ των οποίων πέντε σκοτώθηκαν σε επεμβάσεις των δυνάμεων επιβολής της τάξης, ενώ είχε επίσης συνέπεια των τραυματισμό 2.000 και πλέον άλλων.</p>
      <h3>Κατακραυγή μετά τους 200 τραυματίες</h3>
      <p>Ανάμεσά τους, περίπου 200 Χιλιανοί τραυματίστηκαν στα μάτια, και αρκετοί <b>έχασαν την όρασή </b>τους, από τα σκάγια και τις πλαστικές σφαίρες. Μετατράπηκαν έτσι σε σύμβολο της αστυνομικής καταστολής που καταγγέλθηκε από πολλές οργανώσεις υπεράσπισης των ανθρωπίνων δικαιωμάτων.</p>
      <p>Την Κυριακή, ο συντηρητικός πρόεδρος της Χιλής <b>Σεμπαστιάν Πινιέρα καταδίκασε για πρώτη φορά τη χρήση δυσανάλογης βίας </b>από αστυνομικούς και υποσχέθηκε ότι δεν θα επιτρέψει να υπάρξει ατιμωρησία.</p>
      <p>«Προληπτικά, δόθηκε <b>διαταγή να ανασταλεί η χρήση</b> αυτών των μη θανατηφόρων μέσων» στις διαδηλώσεις, ανέφερε ο Μάριο Ρόσας, γενικός διευθυντής της αστυνομίας της Χιλής.</p>
      <p>Η αστυνομία διαβεβαιώνει ότι οι σφαίρες αυτές έχουν επικάλυψη καουτσούκ, αλλά, σύμφωνα με μια μελέτη του Πανεπιστημίου της Χιλής, αποτελούνται κατά 20% από καουτσούκ και κατά 80% από διοξείδιο του πυριτίου, θειικό βάριο και μόλυβδο, που τις κάνει τόσο σκληρές όσο «η ρόδα ενός πατινιού».</p>
      <p>Κατόπιν εσωτερικής έρευνας, που αποκάλυψε «αποκλίσεις» από τα στοιχεία που δίνει η εταιρεία η οποία κατασκευάζει αυτές τις σφαίρες, οι τελευταίες δεν θα χρησιμοποιούνται πλέον σε διαδηλώσεις παρά ως «ακραίο μέτρο και αποκλειστικά και μόνο για νόμιμη άμυνα εάν υπάρχει άμεσος κίνδυνος για τη ζωή» των αστυνομικών, διευκρίνισε ο Μάριο Ρόσας.</p>
      <p>ΑΠΕ-ΜΠΕ</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>