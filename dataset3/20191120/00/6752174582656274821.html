<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-argentinaban-is-imadjak-a-gulyast/"/>
    <meta property="og:site_name" content="lokál"/>
    <meta property="article:published_time" content="2019-11-20T00:01:21+00:00"/>
    <meta property="og:title" content="Argentínában is imádják a gulyást"/>
    <meta property="og:description" content="Maximiliano Gabriel Gregorio Cernadas, Argentína magyarországi nagykövete elkötelezett híve a két ország közötti kulturális kapcsolatoknak. Nemrégiben José Cura, a világhírű tenor jött hazánkba fellépni. Az esemény fogadásán beszélgettünk a diplomatával arról, hogy mit tud egy átlag argentin a hazán"/>
  </head>
  <body>
    <article>
      <h1>Argentínában is imádják a gulyást</h1>
      <address><time datetime="2019-11-20T00:01:21+00:00">20 Nov 2019, 00:01</time> by <a rel="author">Lokál</a></address>
      <figure>
        <img src="https://www.lokal.hu/wp-content/uploads/2019/11/D_KOS20191004008-1280x853.jpg"/>
      </figure>
      <p>
        <b>Maximiliano Gabriel Gregorio Cernadas, Argentína magyarországi nagykövete elkötelezett híve a két ország közötti kulturális kapcsolatoknak. Nemrégiben José Cura, a világhírű tenor jött hazánkba fellépni. Ennek kapcsán beszélgettünk a diplomatával.</b>
      </p>
      <p>
        <b>Mennyit tud egy átlag argentin Magyarországról?</b>
      </p>
      <p>Az argentin emberek elég sok olyan emblematikus figurát ismernek, mint Puskás Ferenc vagy a magyar klasszikus zene alakjai. Liszt Ferenc és Bartók Béla mindig nagyon népszerűek, Márai Sándor könyvei a mai napig rendkívül olvasottak. És persze meg kell említenem a gulyást, amit szintén nagyon kedvelnek az argentinok. Olyannyira, hogy gyakran az eredeti magyar recept szerint főzik.</p>
      <p>
        <b>Mi az, ami igazán megragadja önt a kultúránkban?</b>
      </p>
      <p>Bíró László egy olyan ikon, akinek a nevéhez számos találmány kötődik Argentínában, ilyen például a golyóstoll, amit a világ biro-ként ismer, és ami anno a hazámból indult hódító útjára, de sokakat említhetnék, köztük festőket, zenészeket, írókat, újságírókat, és nem szeretném kihagyni Czetz Jánost, aki az 1848-49-es forradalom és szabadságharc erdélyi csapatainak parancsnoka volt. Miután elhagyta Magyarországot, Argentínában épített komoly katonai karriert: az ő nevéhez fűződik az ottani katonai akadémia megalapítása és működtetése, az argentin hadsereg megszervezése. Talán azért olyan gyümölcsözőek ezek a kapcsolódások, mert a magyar elég közel áll az argentin felfogáshoz. Könnyen megértjük a magyar gondolkodásmódot, ez segít eligazodni a politikai és kulturális életben egyaránt.</p>
      <p>
        <b>Milyen lépéseket tesznek a magyar-argentin kapcsolatok erősítése érdekében?</b>
      </p>
      <p>Folyamatosan tartunk kulturális programokat itt, az Argentin Nagykövetség rezidenciáján. Nagyon sok magyar ment el az ötvenes években Argentínába, ezek az emberek gyakran utazgatnak a két ország között. Ez az áramlás igényt és lehetőséget teremt arra, hogy egyre több programot szervezzünk. Nemrégiben itt volt José Cura, aki többször járt már Magyarországon vagy említhetném Kepes Andrást, aki elment Argentínába, hogy egy televíziós szambaműsorban szerepeljen. A kivándorolt magyarok és az ismert arcok révén erős kötődés alakult ki a két ország között, és mi próbáljuk ezt kihasználni.</p>
      <p>
        <b>Két és fél éve jött Budapestre. Mit gondol a városunk kulturális életéről?</b>
      </p>
      <p>Imádom Budapestet, kulturális értelemben az egyik legérdekesebb városnak tartom Európában. Nagyra értékelem, hogy itt élhetek!</p>
      <ul>
        <li>
          <a href="https://www.lokal.hu/aktualis/">Minden, ami aktuális!</a>
        </li>
      </ul>
    </article>
  </body>
</html>