<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lav.it/news/lupo-impiccato-rimini-condanna"/>
    <meta property="og:site_name" content="LAV"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Lupo impiccato a Rimini: condannati i tre imputati, ma non è un caso isolato!"/>
    <meta property="og:description" content="Sono stati condannati i tre imputati per l'uccisione di un lupo, massacrato e impiccato a una pensilina del bus in provincia di Rimini. Soddisfazione solo parziale, pena ridotta grazie al patteggiamento. Per reati così gravi necessarie pene esemplari!"/>
  </head>
  <body>
    <article>
      <h1>Lupo impiccato a Rimini: condannati i tre imputati, ma non è un caso isolato!</h1>
      <address>
        <time datetime="2019-11-20T00:00:00+00:00">20 Nov 2019</time>
      </address>
      <figure>
        <img src="https://www.lav.it/uploads/home/15dd55b3960b5e.png"/>
        <figcaption>www.riminitoday.it</figcaption>
      </figure>
      <p>In merito alla vicenda del<b> <a href="https://www.lav.it/news/lupo-coriano-denunce">lupo impiccato a una pensilina del bus a Coriano (Rimini)</a></b> il 4 novembre 2017, si è svolta oggi l’udienza preliminare al termine della quale gli imputati per i reati di uccisione di animali, furto venatorio e macellazione abusiva,<b> </b>hanno chiesto il patteggiamento della pena.</p>
      <blockquote>I tre sono stati condannati, rispettivamente, a 1 anno e sei mesi, un anno, e nove mesi di reclusione.</blockquote>
      <p>
        <mark>Tra i reati contestati, oltre all’uccisione di animali (ex artt. 554 bis c.p.) anche il furto venatorio aggravato (artt. 110, 624, 625), l’uccisione di specie protetta (110 e art.727 bis) e, non ultimi, anche la macellazione abusiva, il maltrattamento degli ovini allevati perché uccisi senza preventivo stordimento e l’abbandono rifiuti speciali, come pelli, carcasse, interiora.</mark>
      </p>
      <p><b>Accogliamo l’esito di questa udienza con parziale soddisfazione:</b> l’entità delle pene, infatti, risulta minima, specie per reati di questa gravità, che necessitano di un messaggio deciso, contro ogni possibile emulazione.</p>
      <p>Dopo aver sventato molteplici tentativi di legalizzare l'uccisione dei lupi, evitando l'introduzione degli abbattimenti nel Piano Lupo, oggi più che mai è necessario non abbassare la guardia su atti come questo, che rientrano a pieno titolo nel concetto di <b>“criminalità ambientale”. Un fenomeno gravissimo che siamo impegnati a contrastare anche con <a href="http://piccoleimpronte.lav.it/news/grandi-carnivori-e-criminalit%C3%A0-ambientale">due progetti per le scuole, in collaborazione con il Ministero dell’Istruzione</a> </b>e dedicati alla corretta convivenza con i grandi carnivori, tra i quali il lupo.</p>
      <p>
        <a href="https://www.lav.it/cpanelav/js/ckeditor/kcfinder/upload/files/files/CS%20LAV_Lupo%20ucciso%20Rimini_20.11.2019.pdf">COMUNICATO STAMPA</a>
      </p>
      <p><b>Foto:</b> (C) www.riminitoday.it</p>
    </article>
  </body>
</html>