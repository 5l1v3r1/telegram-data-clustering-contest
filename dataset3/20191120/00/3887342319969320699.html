<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238492-pekarik-ak-nedostanem-sancu-v-zime-zmenim-klub"/>
    <meta property="og:site_name" content="ProFutbal"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Pekarík: Ak nedostanem šancu, v zime zmením klub"/>
    <meta property="og:description" content="Tridsaťtriročný obranca Peter Pekarík neprežíva ideálne obdobie. V úvode sezóny musel prekonať dlhotrvajúce zranenie, čo definitívne stálo jeho pozíciu v klube. V Herthe Berlín naposledy hrával pravidelne ešte na jar 2018, sériou zranení sa z nemeckej Bundesligy úplne vytratil."/>
  </head>
  <body>
    <article>
      <h1>Pekarík: Ak nedostanem šancu, v zime zmením klub</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Michal Šášky</a></address>
      <p>Tridsaťtriročný obranca Peter Pekarík neprežíva ideálne obdobie. V úvode sezóny musel prekonať dlhotrvajúce zranenie, čo definitívne stálo jeho pozíciu v klube. V Herthe Berlín naposledy hrával pravidelne ešte na jar 2018, sériou zranení sa z nemeckej Bundesligy úplne vytratil.</p>
      <p>V rámci leta a jesene 2018 odohral tri zápasy – všetky výlučne v reprezentácii, kde má na poste pravého obrancu vyárendované miesto. V zime nazbieral ešte dva ligové štarty a opäť prišlo zranenie. Vo zvyšku sezóny nazbieral ešte štyri štarty – tri v reprezentácii, jeden v Bundeslige. V aktuálnej sezóne sa opäť ukazuje iba v najcennejšom drese, v Berlíne len dvakrát sedel na lavičke, raz v lige a raz v pohári. <i>„Po zápase s Azerbajdžanom mi poslali správu, že mi blahoželajú k dvom štartom v reprezentácii. Sledujú to poctivo, avšak uvidíme, či sa tým niečo zmení,“ </i>prezradil po zápase <b>Peter Pekarík</b>.</p>
      <p>Na tvári odchovanca Žiliny bol vidieť žiaľ z klubovej situácie. V Herthe začal už svoju siedmu sezónu. Klub doviedol do Bundesligy, roky bol členom základnej zostavy, aktuálne hráva prevažne v béčku. <i>„<b>Na jednej strane ma veľmi teší, že nastupujem pravidelne v reprezentácii, ale na druhej budem určite chcieť vyriešiť moju klubovú situáciu, aby som aj na tejto úrovni hrával pravidelne.</b> Na programe je posledných šesť kôl v Bundeslige, uvidíme, ako sa situácia vyvinie. Na šancu stále čakám, aj keď mi tréner avizoval, že príde v Nemeckom pohári, nestalo sa tak. Som fit, som pripravený. Robím a budem robiť maximum, aby som sa presadil. <b>Ak sa ale moja situácia nezmení, budem hľadať iné možnosti už v zime,</b>“</i> povedal bývalý hráč Wolfsburgu či tureckého Kayserisporu.</p>
      <figure>
        <img src="https://profutbal.sk/static/article/2019/11/5dd51e4e33084/content/5dd51fbd98f54.jpg"/>
        <figcaption>Pekarík je dnes vekovo najstarší hráč reprezentácie. Kým on zotrváva, ostatné mená sa postupne menia. (foto: Róbert Fritz)</figcaption>
      </figure>
      <p>V kvalifikácii na seba mohol upozorniť okrem stabilného miesta v tíme aj gólmi, ani ten v Maďarsku, ani doma s Azerbajdžanom mu však rozhodcovia pre ofsajd neuznali. <i>„Hoci sme radi, že sme zakončili kvalifikáciu a rok víťazstvom, určite prevláda sklamanie z toho, že sme nepostúpili priamo na EURO. To ešte pár dní budeme mať v hlavách, ale potom sa už budeme koncentrovať na druhú šancu, ktorá sa nám črtá v marci,“</i> poznamenal skúsený bek, podľa ktorého je 3. miesto v tabuľke zaslúžené. <i>„<b>Tabuľka určite neklame. Rozhodujúce body sme stratili práve s Walesom. </b>U nich sme nezískali žiaden, hoci sme si možno jeden za druhý polčas zaslúžili, doma sme len remizovali, aj keď sme mohli vyťažiť viac. Pred kvalifikáciou sme hovorili, že budú rozhodovať detaily, a tak sa aj stalo. Skupina bola nesmierne vyrovnaná a zamotaná, mnohé zápasy boli o jednom góle, bodoval každý s každým.“</i></p>
      <p>Priebeh boja o miestenku na európskom šampionáte ukázal, že Slovensko ešte stále nemá alternatívu na pravý kraj obrany, tréner Hapal priznal problém hlavne na krajoch v obrane i na krídlach. V obrane po konci Škrtela či Hubočana musel tréner vymyslieť nové zloženie, hráči ako Vavro, Hancko či Boženík zažili svoju premiérovú kvalifikáciu a hneď ako členovia základnej zostavy. <i>„Zloženie obrany vyzerá veľmi mlado, ale sú to ostrieľaní chalani. Či Gyömbér, či Vavro, ale aj Hancko už odohrali viaceré náročné zápasy a podali skvelé výkony, Škrinka bol absolútna opora. <b>Ide o chalanov, ktorí pôsobia v dobrých kluboch. Majú potenciál, rastú každým zápasom a budú sa zlepšovať. Treba však tomuto tímu dopriať čas. Nie sme veľká krajina, nemáme na výber kvantum hráčov. Prišli noví hráči a postupne sa stávajú oporami. Verím, že to bude lepšie a lepšie, že už ďalší rok budeme ako reprezentácia silnejší a v marci si vybojujeme postup na EURO,</b>“ </i>uzavrel <b>Pekarík</b>.</p>
    </article>
  </body>
</html>