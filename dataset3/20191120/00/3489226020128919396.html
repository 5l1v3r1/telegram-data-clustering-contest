<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/h-galazia-gefyra-me-ton-enato-nekro-toy-noor-1"/>
    <meta property="og:site_name" content="Documento"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="H «γαλάζια» γέφυρα με τον ένατο νεκρό του «Noor 1»"/>
    <meta property="og:description" content="Ο πολιτευτής της ΝΔ Χάρης Λαμπρόπουλος κατέθεσε ότι έφερε σε επαφή τον Καζινάκη με τον καταδικασθέντα Κουρούβανη για τη δημιουργία εταιρειών γύρω από το ναρκόπλοιο."/>
  </head>
  <body>
    <article>
      <h1>H «γαλάζια» γέφυρα με τον ένατο νεκρό του «Noor 1»</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Βαγγέλης Τριάντης</a></address>
      <h4>Ο πολιτευτής της ΝΔ Χάρης Λαμπρόπουλος κατέθεσε ότι έφερε σε επαφή τον Καζινάκη με τον καταδικασθέντα Κουρούβανη για τη δημιουργία εταιρειών γύρω από το ναρκόπλοιο.</h4>
      <p>Πλήρης επιβεβαίωση των όσων είχε αποκαλύψει το Documento αναφορικά με τον ένατο νεκρό που συνδέεται με την υπόθεση «Noor 1» Κωνσταντίνο Καζινάκη αποτελεί η κατάθεση πολιτευτή της ΝΔ στην Οικονομική Αστυνομία το 2017. Πρόκειται για την κατάθεση του καθηγητή Οικονομικών, πρώην συμβούλου υπουργών της ΝΔ και υποψήφιου βουλευτή με τη ΝΔ το 2009 και το 2015 Χάρη Λαμπρόπουλου. Στην κατάθεσή του περιγράφει τις σχέσεις του Καζινάκη με τρεις βασικούς πρωταγωνιστές της υπόθεσης και σήμερα καταδικασμένους σε πρώτο βαθμό. Πρόκειται για τους καταδικασμένους σε ισόβια Γιώργο Μπουρδούβαλη και Μάκη Γιαννουσάκη αλλά και τον καταδικασμένο σε οκτώ χρόνια Βασίλη Κουρούβανη. Σύμφωνα με όσα έχει καταθέσει, τα τρία πρόσωπα είχαν επαφές σχετικά με μεταξύ τους συνεργασία, ενώ ο Καζινάκης φέρεται να είχε και οικονομική σχέση με τον καταδικασμένο Γιαννουσάκη.</p>
      <p>Η κατάθεση του Χ. Λαμπρόπουλου στην Οικονομική Αστυνομία έγινε στα τέλη Σεπτεμβρίου του 2017. Σε αυτήν περιγράφει τη γνωριμία του με τον Καζινάκη, ενώ επισημαίνει ότι ήταν αυτός που γνώρισε στον Καζινάκη τον Β. Κουρούβανη.</p>
      <p>«Περί τα μέσα του έτους 2013 σε μια κοινωνική εκδήλωση μου συνέστησε τον ΚΑΖΙΝΑΚΗ Κωνσταντίνο ένας συνεργάτης του και ο ΚΑΖΙΝΑΚΗΣ μου εξήγησε ότι το πεδίο ενασχόλησής του είναι η εμπορία των πολύτιμων μετάλλων και ότι είχε αποφασίσει να μετεγκατασταθεί στην Ελλάδα από τη Γερμανία που ήταν. Στη συζήτηση προέκυψε ότι με βάση ένα πλάνο το οποίο είχε επεξεργαστεί στο παρελθόν και αφορούσε αποκλειστικά πολύτιμα μέταλλα, θα μπορούσε να επεκταθεί και στον χώρο άλλων αγαθών (commodities) και ιδιαίτερα πετρελαιοειδών» τονίζει στην κατάθεσή του ο Λαμπρόπουλος και συμπληρώνει:</p>
      <p>«Εγώ του εξήγησα ότι προσωπικά δεν γνωρίζω τίποτε σχετικά με την εμπορία πετρελαιοειδών και γενικά τον επιχειρηματικό αυτόν χώρο, παρά μόνο τις πολύ γνωστές εταιρείες του χώρου, καθώς επίσης και τον ΚΟΥΡΟΥΒΑΝΗ Βασίλειο, ο οποίος δραστηριοποιείτο στον χώρο της εμπορίας πετρελαιοειδών μέσω της εταιρείας CHRISOIL ΑΕ, η οποία διαχειριζόταν και τις εγκαταστάσεις αποθήκευσης πετρελαιοειδών στο Ρίο Πάτρας. Ακολούθησαν συναντήσεις από κοινού με τον ΚΟΥΡΟΥΒΑΝΗ όπου αντηλλάγησαν απόψεις και εξήγησε περαιτέρω ο ΚΑΖΙΝΑΚΗΣ το σκεπτικό και τη λογική για τη δυνατότητα διασφάλισης χρηματοδότησης για την προέγκριση αγοράς φορτίων…».</p>
      <p>Όπως αναφέρει ο Λαμπρόπουλος, του ζητήθηκε επίσης να αναλάβει την εκπόνηση του επιχειρηματικού πλάνου, κάτι που ο ίδιος αποδέχτηκε δίχως να έχει καμία εμπλοκή ως μέτοχος. Μάλιστα ζητήθηκε από τον Χ. Λαμπρόπουλο να συναντήσει δικηγόρο προκειμένου να προχωρήσει η ίδρυση της εταιρείας με την επωνυμία Fairbanks Petroleum AG.</p>
      <h3>Συναντήσεις με Γιαννουσάκη σε Αθήνα και Ντουμπάι</h3>
      <p>Ο Χ. Λαμπρόπουλος εκτός από τις επαφές Καζινάκη – Κουρούβανη περιγράφει επίσης και συναντήσεις που είχαν γίνει και με τον καταδικασμένο σε ισόβια Γιαννουσάκη.</p>
      <p>«Όπως ήταν φυσικό μεταξύ των επαφών που είχε ο ΚΟΥΡΟΥΒΑΝΗΣ ήταν και με τον ΓΙΑΝΝΟΥΣΑΚΗ Μάκη, τον οποίο είχαμε συναντήσει τυχαία προ πολλών μηνών σε καφετέρια του Νέου Ψυχικού και μας είχε ήδη αναφέρει τη δραστηριότητά του στο Ντουμπάι στον χώρο της εμπορίας των πετρελαιοειδών μέσω του ομίλου εταιρειών του υπό την επωνυμία G-TANKERS. Παράλληλα εν τω μεταξύ είχε συμφωνηθεί μεταξύ του ΚΑΖΙΝΑΚΗ και του ΚΟΥΡΟΥΒΑΝΗ να μεταβεί ο δεύτερος στο Ντουμπάι και να διερευνήσει επιτόπου την εκεί αγορά και τις ευκαιρίες».</p>
      <p>Ο Χ. Λαμπρόπουλος στην κατάθεσή του αναφέρει ακόμη τον ρόλο που είχε ο ίδιος στην ίδρυση εταιρείας ή εταιρειών καθώς και τη συνάντησή του με τον Γιαννουσάκη στο Ντουμπάι.</p>
      <p>«Δεδομένου και του βιογραφικού μου προτάθηκε να λειτουργήσω εγώ σε πρώτο στάδιο ως φυσικό πρόσωπο για την ίδρυση της εταιρείας ή εταιρειών, οι οποίες στη συνέχεια θα μεταφέρονταν στην ιδιοκτησία της FAIRBANKS PETROLEUM AG. Πράγματι, περί τα μέσα Ιανουαρίου του 2014 πήγα στο Ντουμπάι όπου και συνάντησα τον ΓΙΑΝΝΟΥΣΑΚΗ Μάκη, ο οποίος προθυμοποιήθηκε να βοηθήσει στα διαδικαστικά ως προς την ίδρυση της εταιρείας FAIRBANKS PETROLEUM GULF FZE, τα οποία αποδείχτηκαν χρονοβόρα και προσωπικά δεν τα γνώριζα καθόλου»</p>
      <h3>Η συνεργασία Γιαννουσάκη – Μπουρδούβαλη</h3>
      <p>Στην κατάθεσή του ο Χ. Λαμπρόπουλος επιβεβαίωσε επίσης τη συνεργασία μεταξύ Horizon (Mπουρδούβαλης) και Γιαννουσάκη, καθώς η Horizon αγόραζε πετρέλαιο από τον Γιαννουσάκη. Ο Μπουρδούβαλης, γνωστός και ως κάπτεν Τζορτζ από τη δικογραφία, κάτι που ο ίδιος στην απολογία του είχε αρνηθεί, ήταν υπεύθυνος ναυλώσεων και συγκρότησης πληρωμάτων στην εταιρεία Horizon. Στην πρώτη δίκη ο Μπουρδούβαλης καταδικάστηκε σε ισόβια καθώς το δικαστήριο έκρινε ότι ήταν ο ναυλωτής του ναρκόπλοιου «Noor 1».</p>
      <p>«Εξ όσων πληροφορήθηκα και αποδείχτηκε στη συνέχεια ο ΓΙΑΝΝΟΥΣΑΚΗΣ πρότεινε στον ΚΟΥΡΟΥΒΑΝΗ στο πλαίσιο του ευρύτερου επιχειρηματικού σχεδιασμού τη συνεργασία με μια πολύ μεγάλη και γνωστή εταιρεία εμπορίας πετρελαιοειδών στον χώρο του κόλπου ονόματι HORIZON, με την οποία είχε τακτικές εμπορικές συναλλαγές. Στη συνέχεια η G-TANKERS απέστειλε επιστολή πρόθεσης συνεργασίας (letter of intent) με αποδέκτη τη FAIRBANKS PETROLEUM AG για την υποστήριξη του σχεδιαζόμενου επιχειρηματικού μοντέλου της FAIRBANKS PETROLEUM AG, το οποίο συνοδευόταν και με αντίστοιχη επιστολή πρόθεσης συνεργασίας (letter of intent) μεταξύ HORIZON και G-TANKERS» ανέφερε στην κατάθεσή του ο Λαμπρόπουλος.</p>
      <p>Κατά τη διάρκεια της πρώτης δίκης είχε επιβεβαιωθεί η σχέση Μπουρδούβαλη – Καζινάκη. Στην απολογία του τον Απρίλιο του 2016 ο Β. Κουρούβανης είχε υποστηρίξει ότι ο ίδιος μέσω της εταιρείας ΧΡΥΣΟΪΛ θα ήταν μεσάζοντας μεταξύ της εταιρείας Fairwinds (συμφερόντων Καζινάκη), της G-Τankers (Γιαννουσάκης) και της Horizon (Μπουρδούβαλης) για τη μεταφορά πετρελαίων από τη Λιβύη προς το Ρίο και στη συνέχεια σε διάφορα σημεία της Μεσογείου.</p>
      <h3>Η οικονομική σχέση Καζινάκη – Γιαννουσάκη</h3>
      <p>Ο Χ. Λαμπρόπουλος επιβεβαιώνει επίσης στην κατάθεσή του και την οικονομική σχέση μεταξύ Καζινάκη – Γιαννουσάκη. Συγκεκριμένα κάνει αναφορά για έμβασμα ύψους 35.000 ευρώ που απέστειλε το 2014 η εταιρεία Fairbanks Petroleum, Baar, συμφερόντων Καζινάκη στην εταιρεία G-Tankers Petroleum FZE, συμφερόντων Γιαννουσάκη.</p>
      <p>«Τα έξοδα ίδρυσης της εταιρείας καθώς και άλλα σχετικά έξοδα είχαν καταβληθεί και διευκολυνθεί από την G-TANKERS και γι’ αυτό τον λόγο η G-TANKERS εξέδωσε τιμολόγιο προς τη FAIRBANKS PETROLEUM AG, αναφορικά με αυτά τα έξοδα ύψους 35.000,00 ευρώ, που αφορούσαν αποκλειστικά και μόνο αυτά τα έξοδα ίδρυσης και εγκατάστασης και συμπεριλάμβανε τα έξοδα και μιας τοπικής εταιρείας στο KHORFAKKAN, λιμάνι του εμιράτου της Σάρζα πλησίον της Φουτζέιρα. Οι δύο αυτές εταιρείες ουδέποτε δραστηριοποιήθηκαν και πραγματοποίησαν συναλλαγές. Από ό,τι πληροφορήθηκα το ποσό των € 35.000,00 εμβάσθηκε κανονικά με εντολή του διαχειριστή της FAIRBANKS PETROLEUM AG του Hürlimann στον λογαριασμό της G-TANKERS» τονίζει ο Χ. Λαμπρόπουλος.</p>
      <p>Στην κατάθεσή του τον Σεπτέμβριο του 2017 ο Β. Κουρούβανης είχε αναφερθεί σε έμβασμα ύψους 46.708,55 δολαρίων που απέστειλε το 2014 η εταιρεία Fairbanks Petroleum, Baar, συμφερόντων Καζινάκη, στην εταιρεία G-Tankers Petroleum FZE συμφερόντων Γιαννουσάκη. Σκοπός της αποστολής του εμβάσματος ήταν η ίδρυση εταιρείας με έδρα στη Σάρζα ή στο Ουμ αλ Κουίν.</p>
      <p>Στην ίδια κατάθεση ο Χ. Λαμπρόπουλος ανέφερε επίσης ότι ο G-TANKERS του Γιαννουσάκη φέρεται να είχε χρηματοδότηση από αμερικανικό fund. «Να αναφέρω εδώ ότι και η HORIZON ήταν οικεία στην τράπεζα αλλά και η εταιρεία του ΓΙΑΝΝΟΥΣΑΚΗ η G-TANKERS αναφέρθηκε ότι είχε και κάποια γραμμή χρηματοδότησης από αμερικάνικό fund» ανέφερε.</p>
      <p>Το Documento επικοινώνησε με τον Χ. Λαμπρόπουλο, ο οποίος επιβεβαίωσε ότι είχε καταθέσει στην Οικονομική Αστυνομία. Οπως ανέφερε, πράγματι ο ίδιος είχε συνεργαστεί με τον Καζινάκη αναφορικά «με την εκπόνηση ενός business plan, το οποίο θα χρηματοδοτούνταν από μεγάλες τράπεζες, και θα αφορούσε το κομμάτι των πετρελαιοειδών. Ωστόσο το business plan δεν προχώρησε διότι ο Καζινάκης άλλαζε συνεχώς γνώμη».</p>
      <h3>Το κύκλωμα λαθρεμπορίας χρυσού</h3>
      <p>Το όνομα του Χ. Λαμπρόπουλου αναφερόταν επίσης και στις συνομιλίες που είχε καταγράψει ο κοριός της ΕΥΠ ανάμεσα σε εμπλεκόμενους σε κύκλωμα λαθρεμπορίας χρυσού που είχε αποκαλύψει το Hot Doc. Οι εμπλεκόμενοι εμφανίζονται να βρίζουν τον εκδότη του Documento σχετικά με δημοσίευμα του περιοδικού. Εκεί γίνεται αναφορά και στον Λαμπρόπουλο, τον οποίο οι εμπλεκόμενοι χαρακτηρίζουν «κολλητό».</p>
      <p>Πάνος: Και στην άλλη σελίδα έχει βάλει τον κολλητό μου τον ΛΑΜΠΡΟΠΟΥΛΟ τον ΧΑΡΥ, αυτόν που ήταν στα duty free (δυσνόητα) που σου έλεγα…</p>
      <p>Ελένη: Ναι, ναι…</p>
      <p>Πάνος: Τον έχει βάλει, τον είχανε πρόεδρο σε ένα νοσοκομείο για κάτι… υπεξαιρέσεις. Χαχα (γελάει).</p>
      <p>Σε άλλη συνομιλία που έχει καταγράψει ο κοριός γίνεται αναφορά στο ίδιο πρόσωπο.</p>
      <p>Πάνος: Πώς λέγεται το περιοδικό; Γιάννης: HOT DOC. Και πρέπει να γράφει και για τον ΧΑΡΗ τον δικό μας, γιατί λέει τον ρόλο του μαέστρου σε όλα αυτά είχανε στελέχη της ΔΕΠΑΝΟΜ που ήταν ο ΧΑΡΗΣ που έκανε τα νοσοκομεία της ΔΕΠΑΝΟΜ.</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>