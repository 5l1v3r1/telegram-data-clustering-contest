<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nto.pl/bibliotekarka-z-gogolina-oskarzona-o-przekrety-ponownie-stanie-przed-sadem/ar/c1-14594939"/>
    <meta property="og:site_name" content="Nowa Trybuna Opolska"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Bibliotekarka z Gogolina oskarżona o przekręty ponownie stanie przed sądem"/>
    <meta property="og:description" content="Sąd apelacyjny, do którego trafiła sprawa, uchylił w znacznej części wyrok pierwszej instancji. Sprawa Marioli K. wraca więc na wokandę."/>
  </head>
  <body>
    <article>
      <h1>Bibliotekarka z Gogolina oskarżona o przekręty ponownie stanie przed sądem</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Mirela Mazurkiewicz</a></address>
      <figure>
        <a href="https://nto.pl/bibliotekarka-z-gogolina-oskarzona-o-przekrety-ponownie-stanie-przed-sadem/ga/c1-14594939/zd/40185353">
          <img src="https://d-art.ppstatic.pl/kadry/k/r/1/8f/55/5dd56fecbd28a_o_large.jpg"/>
        </a>
      </figure>
      <p>
        <b>Sąd apelacyjny, do którego trafiła sprawa, uchylił w znacznej części wyrok pierwszej instancji. Sprawa Marioli K. wraca więc na wokandę.</b>
      </p>
      <p>Sprawa przekrętów w bibliotece w Gogolinie wyszła na jaw na początku 2010 roku, gdy gmina zleciła kontrolę w placówce. Okazało się wtedy, że spora część dokumentacji finansowej została sfałszowana.</p>
      <p>Mechanizm przekrętów był prosty: Mariola K. przyznawała swoim pracownikom nagrody finansowe, a później sama kwitowała odbiór tych pieniędzy, fałszując podpis rzekomo nagrodzonych. Z dokumentów wynikało na przykład, że dyrektorka zorganizowała imprezę integracyjną dla koleżanek z pracy z okazji dnia bibliotekarza. Impreza miała kosztować 650 złotych, choć faktycznie nigdy się nie odbyła. Pieniądze natomiast trafiły do kieszeni dyrektorki.</p>
      <p>Innym razem Mariola K. wykazała w dokumentach, że zafundowała podwładnej wycieczkę do Wiednia. Tymczasem... pojechała na nią sama.</p>
      <p>W sumie prokuratura doliczyła się blisko 1200 czynów. Oskarżona miała przyjąć korzyść majątkową na sumę ok. 120 tys. złotych.</p>
      <p>Sprawa toczyła się przed sądem w Strzelcach Opolskich aż 5 lat, bo weryfikowane były wszystkie zarzuty. Marioli K. groziło 10 lat więzienia.</p>
      <p>Finalnie w 2018 roku sąd uznał dyrektorkę winną większości zarzucanych czynów i skazał na rok i 8 miesięcy więzienia w zawieszeniu na 5 lat. Nakazał też kobiecie zwrócić przywłaszczone pieniądze. Dodatkową dolegliwością był 8-letni zakaz sprawowania funkcji kierowniczych w samorządach i w jednostkach administracji rządowej.</p>
      <p>W środę (20 listopada) sąd apelacyjny uznał jednak, że zarzucane czyny należy traktować jako jeden ciąg przestępstw.</p>
      <p>- Zdaniem obrońców każde jedno <a href="http://koscian.naszemiasto.pl/artykul/1070761,koscian-przywlaszczyla-70-tysiecy-zlotych,id,t.html#utm_medium=alz&amp;utm_source=nto.pl&amp;utm_campaign=artykul">przywłaszczenie pieniędzy</a>, każde jedno sfałszowanie dokumentów powinno być oceniane indywidualnie. Gdyby tak się stało, znaczna część zarzucanych czynów uległaby przedawnieniu - wyjaśniał sędzia Daniel Kliś z Sądu Okręgowego w Opolu. - Gdyby natomiast traktować poszczególne zachowania jako jedno przestępstwo popełnione na przestrzeni ośmiu lat, do przedawnienia by nie doszło. W ocenie sądu apelacyjnego taką konstrukcję należy w tym przypadku zastosować.</p>
      <p>Przemawiał za tym m.in. wprowadzony przez dyrektorkę biblioteki obieg dokumentów i gotówki, który ułatwiał Marioli K. działanie.</p>
      <p>- Zaliczki, umowy, delegacje były przez nią rozliczane w formie gotówkowej, co umożliwiało jej popełnienie czynów, które składają się w jedno przestępstwo - uzasadniał sędzia Kliś. - Mariola K. sprawowała pełny nadzór nad obiegiem dokumentów i gotówki, z pominięciem osób, które były do tego uprawnione. Przez szereg lat, fałszując dokumentację, przywłaszczała drobne kwoty.</p>
      <p>Decyzja apelacji może mieć dla oskarżonej poważne konsekwencje. Gdyby każdą przywłaszczoną kwotę sąd potraktował indywidualnie, w większości przypadków okazałoby się, że - ze względu na niską wartość - czyny są wykroczeniami, a na dodatek uległy przedawnieniu.</p>
      <p>Sąd do którego trafi sprawa, jest jednak związany wytycznymi apelacji, a to oznacza dla oskarżonej poważne kłopoty.</p>
      <figure>
        <a href="https://nto.pl/mariola-k-bibliotekarka-z-gogolina-uslyszala-wyrok-choc-prokuratura-postawila-jej-1138-zarzutow-to-nie-pojdzie-do-wiezienia/ga/c1-13101914/zd/28442776">
          <img src="https://d-art.ppstatic.pl/kadry/k/r/1/4b/cd/5ad4e69aa3640_o_large.jpg"/>
        </a>
        <figcaption><a href="https://nto.pl/mariola-k-bibliotekarka-z-gogolina-uslyszala-wyrok-choc-prokuratura-postawila-jej-1138-zarzutow-to-nie-pojdzie-do-wiezienia/ga/c1-13101914/zd/28442776">zobacz galerię (5 zdjęć)<br/></a>Mariola K. bibliotekarka z Gogolina usłyszała wyrok. Choć pr...</figcaption>
      </figure>
    </article>
  </body>
</html>