<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699156/9-%D8%B3%D9%81%DB%8C%D8%B1-%D8%AA%D8%A7%D8%B2%D9%87-%D9%85%D9%86%D8%B5%D9%88%D8%A8-%D8%B4%D8%AF%D9%87-%D8%AC%D9%85%D9%87%D9%88%D8%B1%DB%8C-%D8%A7%D8%B3%D9%84%D8%A7%D9%85%DB%8C-%D8%A7%DB%8C%D8%B1%D8%A7%D9%86-%D8%B3%D9%88%D8%A7%D8%A8%D9%82"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="9 سفیر تازه منصوب شده جمهوری اسلامی ایران (+سوابق)"/>
    <meta property="og:description" content="سفرای جدید جمهوری اسلامی ایران در تونس، پاکستان، فنلاند،‌ کنگو، نیوزیلند، جمهوری گینه، کنیا، سنگال و ترکمنستان به زودی راهی محل ماموریت می‌شوند.9 سفیر تازه منصوب شده و سوابقشان"/>
  </head>
  <body>
    <article>
      <h1>9 سفیر تازه منصوب شده جمهوری اسلامی ایران (+سوابق)</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <p>سفرای جدید جمهوری اسلامی ایران در تونس، پاکستان، فنلاند،‌ کنگو، نیوزیلند، جمهوری گینه، کنیا، سنگال و ترکمنستان به زودی راهی محل ماموریت می‌شوند.<br/>9 سفیر تازه منصوب شده و سوابقشان</p>
      <p>به گزارش خبرگزاری فارس، سه‌شنبه ۲۸ آبان ماه سفرای جدید ایران در تونس، پاکستان، فنلاند، کنگو، نیوزیلند، جمهوری گینه، کنیا، سنگال و ترکمنستان پیش از عزیمت به محل ماموریتشان با حسن روحانی رئیس جمهور دیدار و خداحافظی کردند.</p>
      <p>«محمدرضا رئوف شیبانی»، «سیدمحمدعلی حسینی»، «فروزنده ودیعتی»، «محمدجواد شریعتی»، «محمدرضا مفتح»، «محمدحسین میرزا آقایی چالکسرایی»، « جعفر برمکی»، «محمدرضا دهشیری» و «غلام عباس ارباب خالص» به ترتیب عهده‌دار سفارتخانه‌های ایران در تونس، اسلام‌آباد، هلسینکی، کینشازا، ولینگتون، کوناکری، نایروبی، داکار و عشق آباد شده‌اند.</p>
      <p>
        <b>*شیبانی عهده‌دار سفارت ایران در تونس</b>
      </p>
      <p>بر همین اساس، «محمدرضا رئوف شیبانی» که پیش از این پژوهشگر ارشد مرکز مطالعات سیاسی و بین‌المللی وزارت خارجه بوده، قرار است به عنوان سفیر جدید ایران به تونس برود. کاردار در قبرس، رئیس دفتر حفاظت منافع در مصر، سفیر ایران در بیروت از جمله در دوران جنگ ۳۳ روزه، معاون خاورمیانه و مشترک المنافع وزارت خارجه و سفیر ایران در دمشق آن هم به مدت پنج سال، از جمله سمت‌های رئوف شیبانی در دوران فعالیتش در وزارت خارجه است.</p>
      <p>پیش از او «مصطفی بروجردی» عهده‌دار این سفارتخانه بود و پس از بازگشت بروجردی از محل ماموریت، «کیوان ایمانی» به عنوان سرپرست موقت در سفارت ایران در تونس به فعالیت پرداخت.</p>
      <p>
        <b>*حسینی به اسلا‌م‌آباد می‌رود</b>
      </p>
      <p>«سید محمدعلی حسینی» سخنگوی پیشین وزارت امور خارجه و سفیر اسبق در ایتالیا هم به جای «مهدی هنردوست» عهده‌دار سفارت ایران در پاکستان شده است.</p>
      <p>پژوهشگر مرکز تحقیقات صنایع دفاع، کارشناس سیاسی نهاد ریاست جمهوری، معاون اداره امور نمایندگی‌های خارجی، کاردار سفارت جمهوری اسلامی ایران در اردن ، کاردار سفارت جمهوری اسلامی ایران در سوریه، معاون اداره اول خاورمیانه عربی و شمال آفریقا، معاون کمیته اقتصادی لبنان، دبیر شورای مشاوران وزیر، کاردار سفارت جمهوری اسلامی ایران در ازبکستان، مدیرکل ارزیابی و نظارت، دستیار ویژه وزیر و سخنگوی وزارت امور خارجه، سرپرست معاونت آسیا و اقیانوسیه، معاون امور حقوقی و بین‌المللی وزارت خارجه و سفیر ایران در رم از جمله سوابق کاری حسینی در طول دوران فعالیتش بوده است.</p>
      <p>وی مدتی هم مشاور دبیر و مدیرکل امور بین‌الملل دبیرخانه مجمع تشخیص مصلحت بود.</p>
      <p>مهدی هنردوست از دی ماه ۱۳۹۴ به عنوان سفیر ایران در اسلام‌آباد مشغول به فعالیت بود.</p>
      <p>
        <b>*ارباب خالص سفیر ایران در عشق‌آباد شد</b>
      </p>
      <p>«غلام عباس ارباب خالص» رئیس نمایندگی وزارت امور خارجه در شمال و شرق کشور نیز قرار است به عشق آباد برود تا مسؤولیت سفارت ایران در ترکمنستان را برعهده بگیرد. او جایگزین سید محمد احمدی شد که از دی ماه ۱۳۹۴ عهده‌دار این سمت بود.</p>
      <p>
        <b>*ودیعتی راهی هلسینکی می‌شود</b>
      </p>
      <p>«فروزنده ودیعتی» مدیرکل حقوق بشر و زنان وزارت امور خارجه قرار است به هلسینکی برود. پیش از او «پروین فرشچی» قرار بود عهد‌ه‌دار این سمت شود که بنا به دلایل شخصی و خانوادگی از انجام این مأموریت منصرف شد و در این مدت «مهدی آخوندزاده» به عنوان سرپرست موقت در سفارتخانه ایران در فنلاند فعالیت کرد.</p>
      <p>«پروین فرشچی» معاون وقت سازمان محیط زیست به عنوان سفیر جدید ایران برای این سمت در ۲۶ تیر ۱۳۹۷ معرفی شد و در سمینار سفرا و رؤسای نمایندگی‌های ایران در خارج از کشور نیز شرکت کرد، ولی آنگونه که بهرام قاسمی سخنگوی پیشین وزارت خارجه به فارس گفت «خانم فرشچی به دلایل شخصی و خانوادگی از انجام این ماموریت منصرف شد».</p>
      <p>
        <b>*برمکی به نایروبی می‌رود</b>
      </p>
      <p>به گزارش فارس، «جعفر برمکی» رئیس اداره نهادهای آفریقایی هم به عنوان سفیر جدید جمهوری اسلامی ایران در کنیا و جایگزین «هادی فرجوند» شده است.</p>
      <p>
        <b>*میرزا آقایی چالکسرایی سفیر ایران در جمهوری گینه</b>
      </p>
      <p>«محمدحسین میرزا آقایی چالکسرایی» رئیس اداره هماهنگی گسترش زبان فارسی و ایران شناسی وزارت خارجه هم سفیر ایران در جمهوری گینه شده است. پیش از او سید حمیدرضا وحید کیانی عهده‌دار این سمت بود.</p>
      <p>
        <b>*شریعتی عازم کنگو می‌شود</b>
      </p>
      <p>«محمدجواد شریعتی» رئیس اداره امور همکاری‌های دینی، فرهنگی، هنری و ورزشی وزارت خارجه نیز قرار است از این پس به عنوان سفیر در جمهوری دموکراتیک کنگو به فعالیت بپردازد. او جایگزین جهانبخش حسن‌زاده شد.</p>
      <p>محمدجواد شریعتی پیش از این نیز رئیس اداره روابط عمومی و تبلیغات وزارت امور خارجه بوده است.</p>
      <p>حسن‌زاده از آبان ۱۳۹۴ به عنوان سفیر ایران در کینشازا فعالیت کرده است.</p>
      <p>
        <b>*دهشیری سفیر ایران در سنگال شد</b>
      </p>
      <p>«محمدرضا دهشیری» مسؤول امور آموزشی دانشکده روابط بین‌الملل وزارت خارجه هم به جای عین الله قشقاوی سفیر ایران در داکار شده است.</p>
      <p>عین‌الله قشقاوی از سال ۱۳۹۴ عهده دار سفارت ایران در داکار بود.</p>
      <p>دهشیری دارای دکترای علوم سیاسی از دانشگاه تولوز فرانسه است.</p>
      <p>معاون همکاری‌های علمی و بین‌المللی دانشکده روابط بین‌الملل، عضو هیأت علمی دانشکده روابط بین‌الملل وزارت امور خارجه، معاون آموزشی و پژوهشی مرکز ملی مطالعات جهانی شدن، معاون پژوهشی و آموزشی سازمان فرهنگ و ارتباطات اسلامی، معاون نمایندگی دائم جمهوری اسلامی ایران در یونسکو (۱۳۸۵ تا ۱۳۸۹)، مدیر گروه سیاسی شبکه چهار سیمای جمهوری اسلامی ایران و مدیر امور پژوهشی معاونت سیاسی صدا و سیما از جمله سوابق کاری دهشیری است.</p>
      <p>
        <b>*مفتح عهده‌دار سفارت ایران در نیوزیلند</b>
      </p>
      <p>«محمدرضا مفتح» مشاور وزیر امور خارجه و مدیرکل توسعه مدیریت دانایی وزارت خارجه به عنوان سفیر جدید ایران در نیوزیلند منصوب شده است. «جلال الدین نمینی میانجی» از ۱۳۹۳ عهده‌دار این سمت بود.</p>
      <p>لازم به ذکر است، حسن روحانی در دیدار روز سه‌شنبه، برای موفقیت سفرای جدید آرزوی موفقیت کرد و از آنان خواست ضمن معرفی توانمندی‌ها و ظرفیت های کشورمان به سرمایه گذاران و بخش‌های خصوصی و دولتی محل ماموریت خود، بیش از پیش برای توسعه، تقویت و تحکیم روابط و مناسبات همه جانبه با دیگر کشورها تلاش کنند.</p>
      <p>رئیس جمهور بر ضرورت توسعه همکاری‌های اقتصادی و کمک سفرا به تقویت فعالیت بخش خصوصی و تجارت با سایر کشورها تاکید کرد.</p>
      <p>
        <b>*کاظم جلالی هم به مسکو می‌رود</b>
      </p>
      <p>گفتنی است علاوه بر این، از جمله سفرایی نیز که قرار است به زودی راهی محل ماموریت شود، «کاظم جلالی» نماینده پیشین مجلس شورای اسلامی است. او قرار است به جای «مهدی سنایی‌» که از آبان ۱۳۹۲ عهده‌دار سفارت ایران در مسکو است، به جمهوری فدراتیو روسیه برود.</p>
    </article>
  </body>
</html>