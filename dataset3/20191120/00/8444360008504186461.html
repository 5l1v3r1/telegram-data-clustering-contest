<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/oikonomia/koinoniko-merisma-poioi-tha-to-paroun-poia-einai-ta-epikratestera-senaria-2/2918606/"/>
    <meta property="og:site_name" content="Newsit.gr"/>
    <meta property="article:published_time" content="2019-11-20T00:13:02+00:00"/>
    <meta property="og:title" content="Κοινωνικό μέρισμα: Ποιοι θα το πάρουν – Ποια είναι τα επικρατέστερα σενάρια"/>
    <meta property="og:description" content="Αντίστροφα μετράει ο χρόνος για τις αποφάσεις για το κοινωνικό μέρισμα. Περίπου 300 εκατ. ευρώ το ποσό που θα διατεθεί. Τρία τα σενάρια που εξετάζονται από την κυβέρνηση. Στον Μητσοτάκη η «καυτή πατάτα» για το ποιοι θα κάνουν… καλά Χριστούγεννα."/>
  </head>
  <body>
    <article>
      <h1>Κοινωνικό μέρισμα: Ποιοι θα το πάρουν – Ποια είναι τα επικρατέστερα σενάρια</h1>
      <h2>Αντίστροφα μετράει ο χρόνος για τις αποφάσεις για το κοινωνικό μέρισμα. Περίπου 300 εκατ. ευρώ το ποσό που θα διατεθεί. Τρία τα σενάρια που εξετάζονται από την κυβέρνηση. Στον Μητσοτάκη η «καυτή πατάτα» για το ποιοι θα κάνουν… καλά Χριστούγεννα.</h2>
      <address><time datetime="2019-11-20T00:13:02+00:00">20 Nov 2019, 00:13</time> by <a rel="author">Θανάσης Παπαδής</a></address>
      <p>Σε <i><b>λιγότερο</b> <b>από 15 ημέρες</b></i> θα γίνει γνωστό το ποιοι θα είναι οι αποδέκτες του μερίσματος και πόσο θα είναι το συνολικό ποσό που θα διατεθεί ως <b><i>κοινωνικό μέρισμα</i></b> από την κυβέρνηση. Ο υπουργός Οικονομικών Χρήστος Σταϊκούρας θέλει να σταθμίσει τα δεδομένα, πριν να δώσει την τελική του εκτίμηση στο πρωθυπουργό Κυριάκο Μητσοτάκη ο οποίος και τελικά θα λάβει την οριστική απόφαση.</p>
      <p>Σύμφωνα με τις αρχικές εκτιμήσεις ο επιπλέον <b><i>δημοσιονομικός χώρος</i></b> που θα υπάρξει, θα κινείται στην περιοχή των <b><i>300 εκατ. ευρώ</i></b>, <b><i>ίσως και λίγο χαμηλότερα</i></b>. Ο πήχης χαμηλώνει και αυτό διότι οι εκτιμήσεις για το τελικό αποτέλεσμα μεταβάλλονται και δεν υπάρχει πλέον η τόσο μεγάλη αισιοδοξία που υπήρχε ένα μήνα πριν.</p>
      <related>
        <a href="https://www.newsit.gr/oikonomia/koinoniko-merisma-telos-tou-mina-oi-apofaseis/2918156/"/>
      </related>
      <p>Η πορεία αύξησης των εσόδων ανακόπηκε τον Οκτώβριο, κάτι που αναμένεται να συνεχιστεί και τους επόμενους μήνες. Πάντως ο υπουργός Οικονομικών θέλει να είναι απόλυτα σίγουρος για την πορεία των εσόδων τον Νοέμβριο και μετά να πάρει τις οριστικές αποφάσεις, έστω και αν ο ισχυρός μήνας είναι ο Δεκέμβριος.</p>
      <p>Το άλλο ζητούμενο βέβαια είναι ποιοι θα το λάβουν. Ο πρωθυπουργός έχει πει ότι θα πάρουν <b><i>πολλοί από λίγα</i></b> χρήματα. Τα σενάρια δίνουν και παίρνουν.</p>
      <p>Μία ιδέα που έχει πέσει στο τραπέζι είναι να λάβουν το κοινωνικό μέρισμα οι <i><b>δικαιούχοι</b></i> του <i><b>ΕΚΑΣ</b></i> και οι <i><b>χαμηλοσυνταξιούχοι.</b></i> Το άλλο <i><b>σενάριο</b></i> είναι να δοθεί σε αυτούς που λαμβάνουν το <i><b>κοινωνικό επίδομα αλληλεγγύης</b></i>. Επίσης ένα <i><b>τελευταίο σενάριο</b></i> που έχει πέσει στο τραπέζι είναι να δοθεί και στους <i><b>μακροχρόνια ανέργους</b></i>.</p>
      <p>Όλα αυτά βέβαια μέχρι να επιβεβαιωθούν ή να διαψευσθούν θα μείνουν ως σενάρια.</p>
      <h3>Το πλεόνασμα που φέρνει… κοινωνικό μέρισμα</h3>
      <p>Για την περίοδο Ιανουαρίου – Οκτωβρίου 2019, παρουσιάζεται πλεόνασμα στο ισοζύγιο του κρατικού προϋπολογισμού ύψους 921 εκατ. ευρώ έναντι στόχου για έλλειμμα 2,896 δισ. ευρώ αλλά και ελλείμματος 460 εκατ. ευρώ το αντίστοιχο διάστημα του 2018. Το πρωτογενές πλεόνασμα ανήλθε στα 5,755 δισ. ευρώ, έναντι στόχου για πρωτογενές πλεόνασμα 2,314 δισ. ευρώ και πρωτογενούς πλεονάσματος 3,811 δισ. ευρώ για την ίδια περίοδο το 2018.</p>
      <p>Τα <i><b>καθαρά έσοδα</b></i> του κρατικού προϋπολογισμού ανήλθαν στα <i><b>43,383 δισ. ευρώ</b></i>, παρουσιάζοντας <i><b>αύξηση</b></i> κατά <i><b>1,666 δισ. ευρώ</b></i> ή 4,0%  έναντι του στόχου που έχει περιληφθεί για το 2019 στην εισηγητική έκθεση του προϋπολογισμού 2019.</p>
      <p>Η σημαντική αυτή αύξηση οφείλεται στην:</p>
      <ul>
        <li> Είσπραξη ποσού 1,119  δισ. ευρώ που αφορά στο τίμημα (εκτός ΦΠΑ) της επέκτασης της σύμβασης παραχώρησης του Διεθνούς Αερολιμένα Αθηνών, που είχε αρχικά εκτιμηθεί ότι θα εισπραχθεί στο έτος 2018.<br/>•    Είσπραξη ποσού 644 εκατ. ευρώ από ANFAs τον Μάιο 2019 που δεν είχε προβλεφθεί στον Προϋπολογισμό 2019.</li>
      </ul>
      <p>Να σημειωθεί ότι τόσο τα έσοδα από την πώληση του αεροδρομίου όσο και αυτά από τα ANFAs, δεν προσμετρώνται στο μνημονιακό πρωτογενές πλεόνασμα αλλά συμπεριλαμβάνονται στο πλεόνασμα κατά ESA 2010.</p>
      <p>Τα συνολικά έσοδα του κρατικού προϋπολογισμού ανήλθαν σε 47,317 δισ. ευρώ, αυξημένα κατά 2,024 δισ. ευρώ ή 4,5% έναντι του στόχου. Οι επιστροφές εσόδων ανήλθαν σε 3,934 δισ. ευρώ, αυξημένες κατά 358 εκατ. ευρώ από το στόχο (3,575 δισ. ευρώ). Τα έσοδα του Προϋπολογισμού Δημοσίων Επενδύσεων (ΠΔΕ) ανήλθαν σε 1,585  δισ. ευρώ, μειωμένα κατά 856 εκατ. ευρώ έναντι του στόχου.</p>
      <p>Οι δαπάνες του κρατικού προϋπολογισμού για την περίοδο Ιανουαρίου –  Οκτωβρίου 2019 ανήλθαν στα 42,462 δισ. ευρώ και παρουσιάζονται μειωμένες κατά 2,152 δισ. ευρώ έναντι του στόχου (44,614 δισ. ευρώ). Οι κυριότερες αιτίες της εμφανιζόμενης αρνητικής απόκλισης είναι:</p>
      <p>α) η μειωμένη δαπάνη τόκων, έναντι του στόχου κατά 336 εκατ. ευρώ,</p>
      <p>β) η υποεκτέλεση του ΠΔΕ κατά 811 εκατ. ευρώ και</p>
      <p>γ) οι μικρότερες έναντι του στόχου, πληρωμές οπλικών συστημάτων κατά 245 εκατ. ευρώ, οι οποίες δεν επηρεάζουν άμεσα το δημοσιονομικό αποτέλεσμα, καθότι σύμφωνα με την μεθοδολογία ESA το έλλειμμα επηρεάζεται από τις φυσικές παραλαβές.</p>
    </article>
  </body>
</html>