<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699176/%D8%A8%D8%AF%D9%87%DB%8C%E2%80%8C-%D9%85%DB%8C%D9%84%DB%8C%D8%A7%D8%B1%D8%AF%DB%8C-%D8%B3%D9%88%D8%A7%D8%B1%DB%8C%E2%80%8C%D9%87%D8%A7%DB%8C-%D8%A8%DB%8C%D9%86-%D8%B4%D9%87%D8%B1%DB%8C-%D8%AF%D8%B1-%D8%A2%D8%B2%D8%A7%D8%AF%D8%B1%D8%A7%D9%87%E2%80%8C%D9%87%D8%A7%DB%8C-%D8%A7%D9%84%DA%A9%D8%AA%D8%B1%D9%88%D9%86%DB%8C%DA%A9%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="بدهی‌ میلیاردی سواری‌های بین شهری در آزادراه‌های الکترونیکی"/>
    <meta property="og:description" content="رئیس اتحادیه سواری کرایه اعلام کرد: ماشین‌های سواری کرایه بین شهری که در آزادراه‌های عوارض الکترونیکی تردد می‌کنند، بدهی‌های میلیاردی پیدا کرده‌اند که پس از حدود هشت ماه به تازگی برایشان پیامک شده است و آنها نمی‌توانند آن را یکجا پرداخت کنند."/>
  </head>
  <body>
    <article>
      <h1>بدهی‌ میلیاردی سواری‌های بین شهری در آزادراه‌های الکترونیکی</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/29/1038747_972.jpg"/>
      </figure>
      <p>رئیس اتحادیه سواری کرایه اعلام کرد: ماشین‌های سواری کرایه بین شهری که در آزادراه‌های عوارض الکترونیکی تردد می‌کنند، بدهی‌های میلیاردی پیدا کرده‌اند که پس از حدود هشت ماه به تازگی برایشان پیامک شده است و آنها نمی‌توانند آن را یکجا پرداخت کنند.</p>
      <p>روز گذشته خیرالله خادمی، معاون وزیر راه و شهرسازی و مدیرعامل شرکت ساخت و توسعه زیربناهای حمل و نقل درباره آخرین وضعیت دریافت و پرداخت عوارض الکترونیکی آزادراه‌ها گفت: این عوارض برای ماشین‌های سنگین و عمومی محاسبه شده و به تدریج پیامک آن برای مالکان این خودروها ارسال می‌شود و از مردم می‌خواهیم هر چه سریعتر نسبت به پرداخت آن اقدام کنند تا دچار جریمه نشوند.</p>
      <p>در حالی این مقام مسئول به صورت ضمنی قسطی نبودن عوارض الکترونیکی خودروهای عمومی و سنگین را که پیش از این به آن اشاره شده بود تایید کرد، رحمت حاج محمدعلی، رئیس اتحادیه سواری کرایه در این باره به ایسنا گفت: حدود ۳۰۰۰ راننده در چهار آزادراه کشور که عوارض‌شان به صورت الکترونیکی پرداخت می‌شوند در تردد هستند که به تازگی پس از هشت ماه پیامک عوارض الکترونیکی برای آنها به تدریج ارسال شده است.</p>
      <p>وی افزود: یک راننده در مسیر تهران – قم یا تهران – اصفهان حداقل ماهانه ۳۰ سرویس انجام می‌دهد که با در نظر گرفتن مسیر رفت و برگشت از حدود ۵۰۰ هزار تومان تا بیش از دو میلیون تومان عوارض برای آنها محاسبه و پیامک شده است که حتی اگر حداقل این بدهی را برای همه رانندگان محاسبه کنیم به عددی بیش از یک میلیارد تومان می‌رسد.</p>
      <p>رئیس اتحادیه سواری کرایه تصریح کرد: از نظر قانونی مصوبه‌ای وجود دارد که از ماشین‌های عمومی باید ۵۰ درصد عوارض آزادراهی دریافت شود و ماشین‌های پرتردد نیز مشمول تخفیف ۳۰ درصدی هستند اما در این آزادراه‌ها دستگاهی برای شناسایی پلاک‌های عمومی از شخصی وجود ندارد؛ حال سوال اینجاست که چرا باید راننده هزینه آن را پرداخت کند؟</p>
      <p>وی با طرح این موضوع که راننده‌ای که هر روز کار می‌کند و درآمد یومیه‌اش بسته به کار روزانه اوست چگونه می‌تواند هزینه‌های میلیون تومانی را بابت عوارض آزادراهی که پس از هشت ماه برای او پیامک می‌شود پرداخت کند؟ گفت: اگر می‌خواهند این هزینه را از راننده‌ها دریافت کنند، باید ضمن در نظر گرفتن تخفیف‌های مذکور، آن را به گونه‌ای به صورت مرحله‌ای و قسطی از رانندگان دریافت کنند که به آنها فشار نیاید.</p>
    </article>
  </body>
</html>