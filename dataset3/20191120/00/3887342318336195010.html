<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238494-euro-2020-b-skupina-ma-uz-tri-mena-slovensko-v-pripade-postupu-aj-proti-spanielsku"/>
    <meta property="og:site_name" content="ProFutbal"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="EURO 2020: B-skupina má už tri mená, Slovensko v prípade postupu aj proti Španielsku"/>
    <meta property="og:description" content="Futbalové EURO 2020 pozná už 20 účastníkov a zrejme aj takmer kompletné zloženie jednej zo základných skupín. Hrať sa bude v lete budúceho roka od Španielska cez Írsko a Britániu až po Azerbajdžan v dvanástich mestách v jedenástich európskych krajinách. Zaujímavé výsledky kvalifikácie, play off cez Ligu národov, komplikovaný systém finálového turnaja, práva hostiteľov na domáce zápasy či rôzne reštrikcie UEFA nielen fanúšikom poriadne sťažili orientáciu v problematike. Je však už známych množstvo istôt a ešte väčší počet nevylúštených tajničiek."/>
  </head>
  <body>
    <article>
      <h1>EURO 2020: B-skupina má už tri mená, Slovensko v prípade postupu aj proti Španielsku</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">TASR</a></address>
      <p>Futbalové EURO 2020 pozná už 20 účastníkov a zrejme aj takmer kompletné zloženie jednej zo základných skupín. Hrať sa bude v lete budúceho roka od Španielska cez Írsko a Britániu až po Azerbajdžan v dvanástich mestách v jedenástich európskych krajinách. Zaujímavé výsledky kvalifikácie, play off cez Ligu národov, komplikovaný systém finálového turnaja, práva hostiteľov na domáce zápasy či rôzne reštrikcie UEFA nielen fanúšikom poriadne sťažili orientáciu v problematike. Je však už známych množstvo istôt a ešte väčší počet nevylúštených tajničiek.</p>
      <p>Ako posledný si priamy postup na ME vybojoval Wales z druhého miesta "slovenskej" E-skupiny. Slovensko nepostúpilo priamo, ale ešte nestratilo šancu. Musí zabojovať v play-off a v domácom prostredí privíta 26. marca Írsko. Druhú semifinálovú dvojicu v rámci B-divízie vytvorili Bosna a Hercegovina a Severné Írsko. Ak Slovensko uspeje, o miestenku si to rozdá 31. marca s postupujúcim z dua Bosna a Hercegovina a Severné Írsko, UEFA vyžrebuje domáce prostredie. Mužstvo trénera Pavla Hapala tak stále živí šancu na postup na ďalší veľký záverečný turnaj po MS 2010 a ME 2016.</p>
      <p>EURO 2020 odštartuje v piatok 12. júna v Ríme zápasom domáceho Talianska so súperom, ktorého meno určí žreb šampionátu 30. novembra v Bukurešti. Vyvrcholí finálovým duelom v nedeľu 12. júla v Londýne vo Wembley. Revolučný paneurópsky model ME zvolila UEFA na počesť šesťdesiateho výročia konania prvých ME. Po ME 2016 vo Francúzsku sa bude druhýkrát hrať s 24 mužstvami v šiestich štvorčlenných skupinách, z ktorých do osemfinále postúpia najlepší dvaja z každej, resp. štyria najlepší tretí.</p>
      <figure>
        <img src="https://profutbal.sk/static/article/2019/11/5dd5325e32cd5/content/5dd5338f9ee75.jpg"/>
        <figcaption>Finále EURO 2020 sa odohrá na legendárnom Wembley v Anglicku (foto: TASR)</figcaption>
      </figure>
      <p><b>Istými účastníkmi EURO 2020 sú:</b> Anglicko, ČR (z kvalifikačnej A-skupiny), Ukrajina, Portugalsko (obaja B), Nemecko, Holandsko (obaja C), Švajčiarsko, Dánsko (obaja D), Chorvátsko, Wales (obaja E), Španielsko, Švédsko (obaja F), Poľsko, Rakúsko (obaja G), Francúzsko, Turecko (obaja H), Belgicko, Rusko (obaja I), Taliansko, Fínsko (obaja J).</p>
      <p><b>V baráži zabojuje ďalších 16 krajín:</b> Island, traja z Maďarsko/Bulharsko/Izrael/Rumunsko v A-divízii, Bosna a Hercegovina, SLOVENSKO, Írsko, Severné Írsko v B-divízii, Škótsko, Nórsko, Srbsko, jeden z Maďarsko/Bulharsko/Izrael/Rumunsko v C-divízii a Gruzínsko s trénerom Vladimírom Weissom, Severné Macedónsko, Kosovo, Bielorusko v D-divízii.</p>
      <p>Ak si niekto myslel, že žreb a určenie zloženia play-off je neriešiteľným rébusom, pri žrebe samotného turnaja by upadol do zúfalstva. Všetko podlieha ešte záverečnému schváleniu riadiaceho orgánu, ale isté je teraz už napríklad to, že Taliansko odohrá všetky tri zápasy základnej skupiny na Olympijskom štadióne v Ríme. Zápasy A-skupiny bude hostiť aj Baku, Azerbajdžan sa na turnaj však neprebojoval, ďalší účastníci A-skupiny tak odohrajú dva zápasy v Baku a jeden v Taliansku.</p>
      <figure>
        <img src="https://profutbal.sk/static/article/2019/11/5dd5325e32cd5/content/5dd53c7655c72.jpg"/>
        <figcaption>Taliansko radosť (foto: TASR/AP)</figcaption>
      </figure>
      <p>UEFA už dávnejšie stanovila viacero podmienok za akých budú hostiteľské a ďalšie krajiny nasadené a vyžrebované do skupín. Prednosť majú mužstvá, v ktorých krajinách sa hrá. A to sa týka aj tých, ktoré sú ešte len v baráži. Dokonca to môže ovplyvniť aj Slovensko, ak sa Írsko rozhodne a požiada UEFA o svoje presunutie do play off A-divízie, kde by malo s najväčšou pravdepodobnosťou istotu prvého zápasu doma.</p>
      <p>B-skupina v Petrohrade a Kodani pozná už dvoch účastníkov Rusko a Dánsko a s najväčšou pravdepodobnosťou aj tretieho - Belgicko. Domáce výbery odohrajú dva zápasy na svojich štadiónoch a až žreb určí, kde sa bude hrať vzájomný duel Rusko - Dánsko. Tu do hry nastupuje nasadenie do košov pri žrebe podľa rebríčka UEFA, Rusi sa na pozíciu B2 dostali z druhého výkonnostného koša, Dánsko je až v treťom koši, takže je na pozícii B3. Do skupiny sa dožrebuje jeden z posledného štvrtého koša a jeden z prvého, v ktorom sú najvyššie nasadení. A práve medzi nimi zostali len dve krajiny, ktoré neorganizujú EURO - Belgicko a Ukrajina. Keďže Ukrajina s Ruskom hrať v jednej skupine nesmie, zostali Belgičania. Pikantné tiež je, že Rusi a Belgičania hrali spolu v kvalifikácii a "červení diabli" dvakrát vyhrali. A všetko mohlo byť ešte inak, keďže šampionát sa mal pôvodne hrať aj v Bruseli, ale Belgičania nestačili včas dostavať štadión.</p>
      <p>Ukrajinu zaradia do amsterdamsko-bukurešťskej C-skupiny, pretože všetky ostatné tímy z prvého koša, ktorý tvoria šiesti víťazi kvalifikačných skupín s najvyšším rankingovým postavením v rebríčku, sú organizátori. Domácim v C-skupine je Holandsko, už vie, že odohrá tri zápasy v Amsterdame. Ak postúpia "oranjes" z play-off Ligy národov Rumuni, v Bukurešti odohrajú dva zápasy a poletia do Amsterdamu. Podobné varianty sa týkajú v D-skupine Anglicka a Škótska, ktoré ešte bojuje v play-off, či v F-skupine Nemecka a Maďarska atď.</p>
      <figure>
        <img src="https://profutbal.sk/static/article/2019/11/5dd5325e32cd5/content/5dd53407911ab.jpg"/>
        <figcaption>Ukrajina radosť (foto: TASR/AP)</figcaption>
      </figure>
      <p>Je tu aj ďalšia zvláštnosť, UEFA pri žrebe ME v Bukurešti bude držať pre krajiny, ktorých mestá organizujú zápasy, miesta v jednotlivých skupinách. Napr. pre B-divíziu LN to bude v E-skupine, ktorá sa hrá v Dubline a môže sa tam dostať Írsko. Ak Írsko postúpi, bude hrať v E-skupine so Španielmi, ktorí určite odohrajú tri zápasy v Bilbau. A to aj prípadne proti Írom, ktorí by nepostúpili priamo cez kvalifikáciu, ale "len" cez baráž a tak by museli do Bilbaa. Ak by Slovensko postúpilo cez baráž, hralo by v E-skupine v Bilbau proti Španielsku a tiež by hralo v Dubline.</p>
      <p>Po žrebe ME tak nebudú najmenej štyri skupiny poznať finálové zloženie. A ak sa v play-off v jednej zo štyroch úrovni stretnú dve organizátorské krajiny, v marci môže prísť k prežrebovaniu skupín šampionátu.<br/><br/><b>hostitelia a rozdelenie so skupín:</b><br/>A-skupina: Rím a Baku<br/>istý účastník: Taliansko<br/><br/>B-skupina B: Petrohrad a Kodaň<br/>istí účastníci: Belgicko, Rusko, Dánsko<br/><br/>C-skupina: Amsterdam a Bukurešť<br/>istí účastníci: Ukrajina, Holandsko<br/><br/>D-skupina: Londýn-Wembley a Glasgow-Hampden Park<br/>istý účastník: Anglicko<br/><br/>E-skupina: Bilbao a Dublin<br/>istý účastníci: Španielsko, víťaz play-off B-divízie Ligy národov (SLOVENSKO/Írsko/Bosna a Hercegovina/Severné Írsko)<br/><br/>F-skupina: Mníchov a Budapešť<br/>istý účastník: Nemecko<br/><br/><b>postupujúci na EURO 2020 z kvalifikácie:</b><br/>A-skupina: Anglicko, Česko<br/>B-skupina: Ukrajina, Portugalsko<br/>C-skupina: Nemecko, Holandsko<br/>D-skupina: Švajčiarsko, Dánsko<br/>E-skupina: Chorvátsko, Wales<br/>F-skupina: Španielsko, Švédsko<br/>G-skupina: Poľsko, Rakúsko<br/>H-skupina: Francúzsko, Turecko<br/>I-skupina: Belgicko, Rusko<br/>J-skupina: Taliansko, Fínsko<br/><br/><b>účastníci play-off:</b><br/>A-divízia: Island, traja z Maďarsko/Bulharsko/Izrael/Rumunsko<br/>B-divízia: Bosna a Hercegovina, SLOVENSKO, Írsko, Severné Írsko<br/>C-divízia: Škótsko, Nórsko, Srbsko, jeden z Maďarsko/Bulharsko/Izrael/Rumunsko<br/>D-divízia: Gruzínsko, Severné Macedónsko, Kosovo, Bielorusko<br/><br/><b>nasadenie do výkonnostných košov pri žrebe EURO 2020:</b><br/>1. kôš (šesť víťazov kvalifikačných skupín s najvyšším počtom bodov): Taliansko, Španielsko, Anglicko, Belgicko, Ukrajina, Nemecko<br/>2. kôš (zvyšní štyria víťazi kvalifikačných skupín a dvaja najlepší z druhých miest): Francúzsko, Poľsko, Chorvátsko, Švajčiarsko, Rusko, Holandsko<br/>3. kôš (šesť tímov z druhých miest okrem dvoch najlepších a dvoch najhorších s najnižším počtom bodov): Portugalsko, Turecko, Rakúsko, Dánsko, Švédsko, Česko<br/>4. kôš (dvaja najhorší z druhých miest a štyria víťazi play-off Ligy národov: Fínsko, Wales<br/><br/><b>termíny ME:</b><br/>22. novembra: žreb play-off<br/>30. novembra: žreb záverečného turnaja<br/>26. marca: semifinále play-off<br/>31. marca: finále play-off<br/>1. apríla: dodatočný žreb v prípade potreby<br/>12. júna: otváracie stretnutie šampionátu (Rím)<br/>12. júla: finále ME (Londýn)</p>
    </article>
  </body>
</html>