<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/742565"/>
    <meta property="og:site_name" content="เดลินิวส์"/>
    <meta property="article:published_time" content="2019-11-20T00:27:00+00:00"/>
    <meta property="og:title" content="ขอหมายจับ'คู่หูวินจยย.'โหด รุมตื้บรปภ.ในธรรมศาสตร์"/>
    <meta property="og:description" content="เตรียมขอหมายจับวันนี้ คู่หูวิน จยย.รับจ้างสุดโหด รุมยำ รปภ.มหาวิทยาลัยธรรมศาสตร์ศูนย์รังสิต ถึงในรั้วสถาบัน จากปมแค่ฉุนถูกเตือนที่ไม่สวมหมวกกันน็อก"/>
  </head>
  <body>
    <article>
      <h1>ขอหมายจับ'คู่หูวินจยย.'โหด รุมตื้บรปภ.ในธรรมศาสตร์</h1>
      <address>
        <time datetime="2019-11-20T00:27:00+00:00">20 Nov 2019, 00:27</time>
      </address>
      <p>
        <b>เตรียมขอหมายจับวันนี้ คู่หูวิน จยย.รับจ้างสุดโหด รุมยำ รปภ.มหาวิทยาลัยธรรมศาสตร์ศูนย์รังสิต ถึงในรั้วสถาบัน จากปมแค่ฉุนถูกเตือนที่ไม่สวมหมวกกันน็อก</b>
      </p>
      <p>จากกรณี นายสุชาติ สุดสระ อายุ 54 ปี รปภ.ของมหาวิทยาลัยธรรมศาสตร์ศูนย์รังสิต ต.คลองหนึ่ง อ.คลองหลวง จ.ปทุมธานี ถูกผู้ขี่วินจยย.รับจ้างหอพักด้านนอกรั้วมหาวิทลัยทำร้ายร่างกายจนได้รับบาดเจ็บ สาเหตุเกิดจากการไปว่ากล่าวตักเตือนที่วินจยย.รับจ้าง ซึ่งเข้ามาในพื้นที่ไม่สวมหมวกนิรภัยตามกฏของมหาวิทยาลัยที่มีข้อกำหนดตามโครงการรณรงค์สวมหมวกกันน็อก 100 เปอร์เซ็นต์<br/><br/>ความคืบหน้าเมื่อวันที่ 20 พ.ย. นายภูริชนินทร์ กลิ่นบุญ หัวหน้า รปภ.มหาวิทยาลัยธรรมศาสตร์ศูนย์รังสิต ได้เดินทางมาที่ สภ.คลองหลวง เพื่อให้ปากคำและข้อมูลเพิ่มเติมกับ พ.ต.ท.ศิโรจน์ แนบเนียน สารวัตรสอบสวน สภ.คลองหลวง เพื่อใช้เป็นพยานหลักฐานในการขออำนาจศาลออกหมายจับ<br/>               <br/>พ.ต.ท.ศิโรจน์ เปิดเผยว่า ได้สอบปากคำผู้ได้รับบาดเจ็บผู้ที่อยู่ในเหตุการณ์และผู้ที่มีส่วนเกี่ยวข้องในทุกมิติ เพื่อรวบรวมพยานหลักฐาน พร้อมกับใบรับรองแพทย์ซึ่งในวันนี้ตนจะเดินทางไปเพื่อขออำนาจศาลออกหมายจับบุคคลตามกล้องวงจรปิด 2 คน ซึ่งทราบชื่อนามสกลุตัวตนหมดแล้ว โดยได้ประสานชุดสืบสวนในการหาเบาะแสของผู้ก่อเหตุจะได้จับกุมได้ทันทีหากศาลอนุมัติหมายจับ</p>
      <figure>
        <img src="https://www.dailynews.co.th/admin/upload/20191120/news_tIPziSzljA010339_533.jpg?v=20191120141?v=7277"/>
      </figure>
      <p>ด้าน นายภูริชนินทร์ เปิดเผยว่า หลังเกิดเหตุตนในฐานะหัวหน้า รปภ.ได้ประสานข้อมูลกับเจ้าหน้าที่โดยตลอด ในการหาเบาะแสของผู้ก่อเหตุ สำหรับ รปภ.ที่ได้รับบาดเจ็บนั้นเป็นคนขยันทำงานจริงจังไม่เคยมีปัญหากับผู้อื่น สาเหตุที่ไปตักเตือนวินจยย.ที่ไม่สวมหมวกตามกฏของหมาวิทยาลัยนั้นเพราะที่ผ่านมาเคยมีอุบัติเหตุนักศึกษาตกจาก จยย.รับจ้างจนได้รับบาดเจ็บสาหัสศีรษะกระแทกพื้นถึงขั้นต้องผ่าตัดสมองถึง 2 ราย ทางมหาวิทยาลัยถึงออกมารณรงค์ การกระทำของรปภ.ถือเป็นการปฏิบัติหน้าที่หากไม่ปฏิบัติก็จะเข้าข่ายการละเว้นการปฏิบัติหน้าที่.</p>
      <figure>
        <img src="https://www.dailynews.co.th/admin/upload/20191120/news_gqnedItgFf010515_533.jpg?v=20191120141?v=7147"/>
      </figure>
      <p>
        <b>ข่าวที่เกี่ยวข้อง...<br/><a href="https://www.dailynews.co.th/crime/742508">บุกตื้บรปภ.ในมธ.วินจยย.ฉุนจัดถูกเตือน"ไม่ใส่หมวก"</a></b>
      </p>
    </article>
  </body>
</html>