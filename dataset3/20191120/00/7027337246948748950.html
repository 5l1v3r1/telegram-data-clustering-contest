<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699173/%D8%A7%D8%B3%D8%AA%D8%B9%D9%81%D8%A7%DB%8C-%D9%85%D9%82%D8%A7%D9%85-%D8%A7%D8%B1%D8%B4%D8%AF-%D9%88%D8%B2%D8%A7%D8%B1%D8%AA-%D8%AE%D8%A7%D8%B1%D8%AC%D9%87-%D8%A2%D9%85%D8%B1%DB%8C%DA%A9%D8%A7-%D8%A8%D8%B9%D8%AF-%D8%A7%D8%B2-%D8%A7%D8%AA%D9%87%D8%A7%D9%85-%D8%BA%D9%84%D9%88-%DA%A9%D8%B1%D8%AF%D9%86-%D8%AF%D8%B1-%D8%B3%D8%A7%D8%A8%D9%82%D9%87%E2%80%8C%DA%A9%D8%A7%D8%B1%DB%8C-%D9%88-%D8%AF%D8%A7%D9%86%D8%B4%DA%AF%D8%A7%D9%87%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="استعفای مقام ارشد وزارت خارجه آمریکا بعد از اتهام &quot;غلو کردن در سابقه‌کاری و دانشگاهی&quot;"/>
    <meta property="og:description" content="مینا چنگ سابقه تحصیلی در دانشگاه هاوایی ندارد و همچنین برخلاف ادعایش، عکسی از او بروی جلد مجله تایم منتشر نشده است."/>
  </head>
  <body>
    <article>
      <h1>استعفای مقام ارشد وزارت خارجه آمریکا بعد از اتهام "غلو کردن در سابقه‌کاری و دانشگاهی"</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <p>
        <b>مینا چنگ سابقه تحصیلی در دانشگاه هاوایی ندارد و همچنین برخلاف ادعایش، عکسی از او بروی جلد مجله تایم منتشر نشده است.</b>
      </p>
      <p>"مینا چنگ" مقام ارشد وزارت خارجه آمریکا پس از آن که گزارشی درباره نادرست بودن اطلاعات مندرج شده در سوابق رسمی او منتشر شد ناچار به استعفاء شده است؛ هر چند خانم چنگ مدعی شده "رسانه‌ها علیه او" اقدام کرده‌اند.</p>
      <p>در گزارش شبکه ان‌بی‌سی آمده مینا چنگ سابقه تحصیلی در دانشگاه هاوایی ندارد و همچنین برخلاف ادعایش، عکسی از او بروی جلد مجله تایم منتشر نشده است.</p>
      <p>به نوشته بی بی سی، خانم چنگ ضمن تکذیب اتهام‌های طرح شده علیه او در نامه استعفای خود گفته "از سوی مقام‌های ارشد خود حمایت نشده و به طور غیرمنصفانه‌ای در معرض شایعه‌پراکنی از سوی رسانه‌های قرار گرفته" که به زعم او تمایلی سیری‌ناپذیر" برای چنین اخباری دارند.</p>
      <figure>
        <img src="https://cdn.asriran.com/files/fa/news/1398/8/29/1038741_217.jpg"/>
      </figure>
      <p>او همچنین در نامه استعفای خود گفته که با وجود کنار کشیدن از مقامش در وزارت خارجه به "نبرد خود" برای ارزش های کشورش ادامه خواهد داد.</p>
      <p>اتهام‌ها علیه این مقام وزارت خارجه آمریکا چیست؟</p>
      <p>ماجرا از آنجا آغاز شد که هفته گذشته شبکه خبری ان‌بی‌سی در گزارشی اختصاصی مدعی شد که خانم چنگ درباره سوابق تحصیلی و کاری خود غلو کرده است.</p>
      <p>در این گزارش آمده که خانم چنگ:<br/>روی جلد تلقبی مجله تایم با تصویر خود تهیه کرده است</p>
      <p>ادعا کرده که از دانشگاه هاوایی مدرک تحصیلی خود را گرفته در صورتی که سوابقی در این باره وجود ندارد</p>
      <p>مدعی شده که در یک گروه کاری سازمان ملل حضور داشته؛ نقش و جایگاهی که وجود خارجی نداشته</p>
      <p>مدعی شده که در همایش‌های ملی هر دو حزب دموکرات و جمهوری‌خواه سخنرانی کرده در حالی که چنین نبوده</p>
      <p>همزمان ویدئویی مربوط به سال ۲۰۱۷ منتشر شده که در آن خانم چنگ در حالی که روی جلد مجله تایم با تصویری از او دیده می‌شود، مشغول به مصاحبه است.</p>
      <figure>
        <img src="https://cdn.asriran.com/files/fa/news/1398/8/29/1038742_707.jpg"/>
      </figure>
      <p>رسانه‌های آمریکا می‌گویند مواردی نظیر خانم چنگ نگرانی‌ها را نسبت به نحوه گزینش و استخدام مقام‌های ارشد در دولت آقای ترامپ را افزایش داده است.</p>
      <p>رسانه‌های آمریکا همچنین می‌گویند خانم چنگ پیش از انتصاب به مقامی که اکنون از آن استعفاء داده، قرار بوده سمتی مهمتر در بخش برنامه و بودجه دولت نصیبش شود؛ سمتی که کنترل بودجه‌ای بیش از یک میلیارد دلار را برعهده دارد.</p>
      <p> </p>
      <p>
        <b>پاسخ خانم چنگ چه بوده؟</b>
      </p>
      <p> </p>
      <p>مینا چنگ روز سه‌شنبه، ۱۹ نوامبر، طی نامه‌ای استعفاء داد و همزمان در این نامه همه اتهام‌ها را رد کرد.</p>
      <p>در این نامه که شبکه خبری سی‌ان‌ان به آن دست یافته او نوشته: "این یک ترور شخصیت بود که تنها بر اساس یک ادعای خام و یک طرفه علیه سوابق و شخصیت من صورت گرفت. واقعه‌ای که تصادفی نبود."</p>
      <p>"با وجود این که من به همه سوالات طرح شده از سوی یک گزارشگر جواب دادم و با جزئیات همه آنها را تشریح کردم، روسای من در وزارت خارجه از من دفاع نکردند، تلاشی برای دفاع از حقیقت نکردند و به من هم اجازه ندادند که از خودم در برابر این اتهام‌های جعلی دفاع کنم."</p>
      <p>"امروز سیاسی‌کاری و تفرقه و تخریب افراد به اوج رسیده و من در میانه این بلوا قرار گرفتم."</p>
      <p>خانم چنگ در پایان استعفانامه خود آورده: "مهم است که این استعفاء به عنوان اعتراضم تلقی شود و نه تسلیم من، چرا که هرگز در برابر تعهداتم برای خدمت، وفاداری به حقیقت و عشق به کشورم تسلیم نخواهم شد."</p>
      <p>خانم چنگ فضای وزارت خارجه فعلی (تحت ریاست مایک پومپئو) را "سمی" توصیف کرده و گفته کارمندان دستگاه دیپلماسی آمریکا به لحاظ "روحیه در بدترین وضعیت خود قرار" دارند.</p>
      <p>وزارت خارجه آمریکا تاکنون به این اظهارات واکنش نشان نداده است.</p>
    </article>
  </body>
</html>