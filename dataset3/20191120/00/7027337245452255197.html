<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699273/%D9%87%D8%B4%D8%AF%D8%A7%D8%B1-%D8%AF%D8%B1%D8%A8%D8%A7%D8%B1%D9%87-%D8%AD%D9%85%D9%84%D9%87-%D8%AF%D8%A7%D8%B9%D8%B4-%D8%A8%D9%87-%D8%B2%D9%86%D8%AF%D8%A7%D9%86%E2%80%8C%D9%87%D8%A7%DB%8C-%D8%B9%D8%B1%D8%A7%D9%82"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="هشدار درباره حمله داعش به زندان‌های عراق"/>
    <meta property="og:description" content="رئیس سازمان اطلاعات نظامی عراق هشدار داد، رهبران باقی‌مانده گروه تروریستی داعش با به‌کارگیری حجم انبوهی پول در حال دسیسه‌چینی برای فراری دادن اعضای به زندان افتاده این گروه هستند تا با استفاده از آن‌ها دوباره به اصطلاح خلافت خود را بازسازی کنند."/>
  </head>
  <body>
    <article>
      <h1>هشدار درباره حمله داعش به زندان‌های عراق</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/29/1038927_797.jpg"/>
      </figure>
      <p>رئیس سازمان اطلاعات نظامی عراق هشدار داد، رهبران باقی‌مانده گروه تروریستی داعش با به‌کارگیری حجم انبوهی پول در حال دسیسه‌چینی برای فراری دادن اعضای به زندان افتاده این گروه هستند تا با استفاده از آن‌ها دوباره به اصطلاح خلافت خود را بازسازی کنند.</p>
      <p>به گزارش ایسنا، ژنرال سعد العلاق رئیس سازمان اطلاعات نظامی عراق گفت: پرونده مربوط به ۹ تن از اعضای ارشد داعش را در اختیار مقام‌های ترکیه قرار داده است.</p>
      <p>او به شبکه سی‌ان‌ان تصریح کرد: در میان این افراد چند تأمین‌کننده مالی هستند که قادر به تأمین مالی راه‌اندازی حمله و کشتار در سراسر جهان بوده و در عین حال در میان آن‌ها بهترین بمب‌سازهایی که داعش تاکنون داشته نیز وجود دارند.</p>
      <p>او خاطر نشان کرد: این مردان در حالی که گروه تروریستی داعش اوایل سال جاری میلادی در منطقه باغوز متلاشی شد، توانستند به سمت شمال فرار کرده و با پرداخت مبالغ زیادی پول قاچاقی به ترکیه بروند.</p>
      <p>او به سی‌ان‌ان تصریح کرد: آن عناصر که در حال حاضر در ترکیه هستند نقشی کلیدی در به خدمت گرفتن شبه‌نظامیان و تروریست‌ها ایفا می‌کنند.</p>
      <p>این مقام ارشد نظامی عراق فاش کرد، از جمله نیات رهبران فعلی داعش، فراری دادن داعشی‌های فراری از زندان‌ها در عراق و سوریه است.</p>
      <p>برآورد شده ۱۰ هزار شبه نظامی داعش از جمله تعداد زیادی خارجی در بازداشت شبه‌نظامیان کُرد در سوریه هستند.</p>
      <p>همچنین هزاران تن از زنان و کودکان این داعشی‌ها که هنوز اعتقاد راسخی به ایدئولوژی افراط‌گرانه خود دارند، در کمپ‌های مجاور این زندان‌ها نگهداری می‌شوند.</p>
      <p>ژنرال العلاق به سی‌ان‌ان گفت: ما به این نتیجه رسیده‌ایم که نیت واقعی داعش آغاز مأموریتی به نام «حصارها را فرو بریزید» به هدف حمله به زندان‌ها در داخل عراق و سوریه برای آزادسازی تروریست‌ ها است.</p>
      <p>او ادامه داد: باید تلاش‌های بین‌المللی بزرگی صرف برخورد با این تهدید شود چون این تبهکاران در عین حال می‌توانند با ترک این کمپ‌ها به کشورهایشان برگردند و بنابراین خطر بزرگی را هم متوجه کشورهای اروپا، آسیا و شمال غرب آفریقا می‌کنند.</p>
      <p>به گفته وی، اگر این افراطگران زندانی شده در سوریه بتوانند فرار کنند، یک "فاجعه" رقم خواهد خورد.</p>
      <p>به گزارش دیلی میل، ژنرال العلاق که به ندرت مصاحبه می‌کند، همکاری نزدیکی با سازمان سیا در تلاش برای ردگیری ابوبکر البغدادی، رهبر کشته شده داعش در ماه گذشته میلادی داشته است.</p>
    </article>
  </body>
</html>