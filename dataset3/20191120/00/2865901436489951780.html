<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/adomaitis-novac-je-u-kosarci-trenutno-najvaznija-stvar/342995"/>
    <meta property="og:site_name" content="MozzartSport"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Adomaitis: Novac je u košarci trenutno najvažnija stvar"/>
    <meta property="og:description" content="Trener Ritasa otvoren nakon utakmice u Beogradu..."/>
  </head>
  <body>
    <article>
      <h1>Adomaitis: Novac je u košarci trenutno najvažnija stvar</h1>
      <h2>Trener Ritasa otvoren nakon utakmice u Beogradu...</h2>
      <address>
        <time datetime="2019-11-20T00:00:00+00:00">20 Nov 2019</time>
      </address>
      <p>Gubio je Ritas sa gotovo 20 poena protiv Partizana u Štark areni, vratio se na svega dva poseda pred kraj utakmice, ali nije imao snage ni vremena da do kraja preokrene rezultat. Crno-beli su slavili i tako obezbedili plasman u narednu fazu takmičenja – 86:81.</p>
      <p>Trener litvanskog kluba,<b> Dainijus Adomaitis</b>, istakao je da je bio veoma impresioniran atmosferom, te da je zadovoljan što se njegov tim do kraja borio.<br/><b>“Želim da čestitam Partizanu. Svaki igrač sanja da zaigra ovde, atmosfera je bila odlična. Postizali su po 15 poena u nizu, to je bio naš glavni problem, ali dobro je što smo se borili, što smo mogli vrlo lako da se vratimo u utakmicu. Zadovoljan sam kako smo odreagovali u nekim momentima</b><b>”,</b> istakao je strateg Ritasa.</p>
      <p>Na pitanje da li njegov tim nakon ovog poraza, te rezultata na ostalim utakmicama i dalje ima šanse za prolaz, <b>Adomaitis </b>je odgovorio da se fokusira isključivo na jedan po jedan meč.<br/><b>“Mi smo tim koji se fokusira na samo jednu utakmicu. Partizan je sada bio najvažniji, sledeće nedelje biće neka druga utakmica</b>“.</p>
      <p>Novinare je zanimalo i kako se Ritas oseća u senci Žalgirisa u Litvaniji. <b>Adomaitis </b>je imao prilično zanimljiv odgovor...<br/><b>„Žalgiris je najbolji tim u Litvaniji. Imaju najveći budžet, igraju u Evroligi. Ne bih voleo da novac igra, ali trenutno je u košarci upravo to najvažnija stvar. U Evroligi, ali i u Evrokupu klubovi mogu da potpišu sve igrače ukoliko imaju novca. Igrači igraju, ali novac je veoma bitan. Ritas mora da radi svoj posao, Žalgiris da radi svoj. Mi moramo pametno da investiramo u mladost, preko Blaževiča, Sirvidisa i ostalih</b><b>. Imamo neke talentovane igrače u mlađim kategorijama. Nadam se da ćemo kroz nekoliko godina izrasti u ozbiljan tim”</b>, zaključio je Adomaitis.</p>
      <p>
        <i><b>Foto</b>: MN Press</i>
      </p>
    </article>
  </body>
</html>