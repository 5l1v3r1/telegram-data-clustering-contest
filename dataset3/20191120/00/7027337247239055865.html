<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699306/%D8%A7%DB%8C%D9%86%D8%AF%DB%8C%D9%BE%D9%86%D8%AF%D9%86%D8%AA-%D8%AD%D8%B1%DB%8C%D8%B1%DB%8C-%D9%82%D8%B5%D8%AF-%DA%A9%D9%86%D8%A7%D8%B1%D9%87%E2%80%8C%DA%AF%DB%8C%D8%B1%DB%8C-%D8%A7%D8%B2-%D9%81%D8%B9%D8%A7%D9%84%DB%8C%D8%AA%E2%80%8C%D9%87%D8%A7%DB%8C-%D8%B3%DB%8C%D8%A7%D8%B3%DB%8C-%D8%B1%D8%A7-%D8%AF%D8%A7%D8%B1%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="ایندیپندنت: حریری قصد کناره‌گیری از فعالیت‌های سیاسی را دارد"/>
    <meta property="og:description" content="سایت روزنامه &quot;ایندیپندنت عربی&quot; به نقل از برخی ملاقات کنندگان سعد حریری گزارش داد، او قصد اتخاذ گام‌هایی ریشه‌ای ازجمله اجتناب از فعالیت‌های سیاسی در این مرحله و تمرکز روی امور داخلی جریان المستقبل (جریان سیاسی متبوع خود) را دارد."/>
  </head>
  <body>
    <article>
      <h1>ایندیپندنت: حریری قصد کناره‌گیری از فعالیت‌های سیاسی را دارد</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/29/1038985_364.jpg"/>
      </figure>
      <p>سایت روزنامه "ایندیپندنت عربی" به نقل از برخی ملاقات کنندگان سعد حریری گزارش داد، او قصد اتخاذ گام‌هایی ریشه‌ای ازجمله اجتناب از فعالیت‌های سیاسی در این مرحله و تمرکز روی امور داخلی جریان المستقبل (جریان سیاسی متبوع خود) را دارد.</p>
      <p>به گزارش ایسنا، سایت این روزنامه عرب زبان به نقل از این منابع اشاره کرد، تصمیم سعد حریری، نخست وزیر مستعفی لبنان به دلیل در جا زدن مداوم در بحران دولت است چراکه درباره ترکیب کابینه آینده بین او و حزب‌الله لبنان و هم‌پیمانانش اختلافاتی به وجود آمده است. حریری نتوانسته حزب‌الله و جریان آزاد ملی (وابسته به جبران باسیل) را برای تشکیل دولت تکنوکرات غیرسیاسی متقاعد کند و نیر دریافته که وضعیت اقتصادی و مالی کشور وارد مرحله فروپاشی شده و ماموریت نجات تنها از دست تیمی متخصص برمی‌آید که اعتماد معترضان و کشورهای عربی و غربی (اعطاکنندگان در کنفرانس "سیدر") را جلب کند. به خصوص تکیه بر نقش فرانسه در مقابل حزب‌الله لبنان دیگر کارساز نیست.</p>
      <p>این منابع تصریح کردند، کریستوف فارنو، فرستاده رئیس‌جمهوری فرانسه و مدیر اداره خاورمیانه و شمال آفریقا در وزارت خارجه این کشور که اخیرا به بیروت سفر و با هیئتی از حزب‌الله و روسای سه گانه این کشور دیدار کرد بنا به اطلاع این سایت، وضعیت لبنان را "بد" توصیف کرده است.</p>
      <p>سایت ایندیپندنت عربی آورده است: راه حل لبنان در تشکیل دولت تکنوکرات شامل وزیران مستقل غیرسیاسی است که قادر به تحقق اصلاحات موردنظر باشند.</p>
      <p>این سایت نیز مانند دیگر مقامات غربی کمک‌ها به لبنان را به ترکیب دولت آینده این کشور ربط داده است.</p>
    </article>
  </body>
</html>