<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kontrakty.ua/article/146324"/>
    <meta property="og:site_name" content="Контракты.UA"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Дії Геруса загрожують економічній безпеці України, - депутат"/>
    <meta property="og:description" content="Законодавчі ініціативи голови енергетичного комітету ВР Андрія Геруса загрожують країні енергетичною та економічною кризою."/>
  </head>
  <body>
    <article>
      <h1>Дії Геруса загрожують економічній безпеці України, - депутат</h1>
      <address>
        <time datetime="2019-11-20T00:00:00+00:00">20 Nov 2019</time>
      </address>
      <p>Законодавчі ініціативи голови енергетичного комітету ВР Андрія Геруса загрожують країні енергетичною та економічною кризою.</p>
      <p>Про це йдеться у зверненні народного депутата України Михайла Бондаря до президента України, яке він оприлюднив на своїй сторінці в <a href="https://www.facebook.com/100006099828041/posts/2426755240871113?d=n&amp;sfns=mo">Facebook</a>.</p>
      <p>Депутат нагадав, що завдяки «поправці Геруса» з жовтня було відновлено імпорт електроенергії з Росії і це вже негативно позначилось на роботі вітчизняних енергопідприємств.</p>
      <p>«Шквальний обсяг російського імпорту відобразився на всіх національних виробниках електроенергії: найдешевшу атомну електроенергію з конкурентного ринку на балансуючий витіснили демпінговою ціною імпорту; відбулися обмеження «зелених» виробників електроенергії з відновлювальних джерел енергії. Найбільше постраждала теплова генерація, у тому числі державна компанія «Центренерго» - їх виробництво диспетчер НЕК «Укренерго» суттєво обмежив», - написав Бондар.</p>
      <p>На його думку, рішення щодо відновлення імпорту електроенергії з РФ може мати незворотні наслідки для України та призведе до великих економічних та політичних втрат. «Залежність від російського імпорту є політичною залежністю від країни-агресора, а це безпосередня загроза національній безпеці країни», - наголосив Бондар.</p>
      <p>Він вважає, що імпорт електроенергії з Росії потрібно негайно заборонити. «Єдиним рішенням, яке здатне виправити ситуацію, є негайна заборона імпорту електроенергії з Росії. Інакше Україна може втратити значну частину національної енергетичної генерації та, як наслідок, енергетичну незалежність», - написав Бондар.</p>
      <p>Він закликав президента доручити провести ретельний аналіз рішень голови енергетичного комітету ВР Андрія Геруса на предмет загрози основам національній та економічній безпеці України.</p>
      <p>Нагадаємо, 18 вересня Верховна Рада прийняла закон "Про внесення змін до деяких законів України у сфері використання ядерної енергії", в який глава енергетичного комітету парламенту Андрій Герус пролобіював правку - дозволити закуповувати українським споживачами імпортну електроенергію за двосторонніми договорами з РФ та Білорусії. За словами Геруса, імпорт повинен був здійснюватися з Білорусі. Проте з 1 жовтня почалася поставка електроенергії з Росії в режимі імпорту. За даними джерела на ринку, імпорт здійснюється компанією «Юнайтед Енерджі», яку пов'язують з Ігорем Коломойським.</p>
      <p>За першу половину жовтня імпорт електроенергії з Росії виріс майже в два рази - з 2,4 млн кВт-год до 4,5 млн кВт-год на добу. На початку листопада він збільшився в порівнянні з середньодобовим показником за жовтень в 3 рази - до 12 млн кВт-год / добу.<br/><br/>Раніше президент Асоціації енергетики України Олександр Трохимець повідомив, що імпортери російської електроенергії демпінгують на українському ринку, а обсяг російської електроенергії, що постачається на сегмент ринку двосторонніх договорів, вже перевищує 15%.</p>
      <p> </p>
      <related>
        <a href="http://kontrakty.ua/article/146304"/>
        <a href="http://kontrakty.ua/article/146285"/>
        <a href="http://kontrakty.ua/article/146295"/>
      </related>
    </article>
  </body>
</html>