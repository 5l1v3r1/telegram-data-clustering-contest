<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/yasam/kilolarindan-kurtulup-evlilik-yuzugunu-15-yil-sonra-yeniden-takti/1650618"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Kilolarından kurtulup evlilik yüzüğünü 15 yıl sonra yeniden taktı"/>
    <meta property="og:description" content="Konya'da yaşayan Hacer Tırpan, fazla kiloları nedeniyle parmağına gelmeyen evlilik yüzüğünü, 6 ayda 25 kilogram vererek, 15 yıl sonra yeniden takmanın mutluluğunu yaşıyor."/>
  </head>
  <body>
    <article>
      <h1>Kilolarından kurtulup evlilik yüzüğünü 15 yıl sonra yeniden taktı</h1>
      <h2>Konya'da yaşayan Hacer Tırpan, fazla kiloları nedeniyle parmağına gelmeyen evlilik yüzüğünü, 6 ayda 25 kilogram vererek, 15 yıl sonra yeniden takmanın mutluluğunu yaşıyor.</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">Savaş Güler  </a></address>
      <h4>Konya</h4>
      <p>Konya'da 6 ayda 25 kilogram veren 44 yaşındaki <b>Hacer Tırpan</b>, önceden <b>fazla kilo</b>ları nedeniyle parmağına gelmeyen <b>evlilik yüzü</b>ğünü yeniden takmaktan mutluluk duyuyor.</p>
      <p>Hacer Tırpan, dört çocuğundan ikincisinin dünyaya gelmesinin ardından 105 kiloya ulaştı. Kiloları nedeniyle günlük yaşantısında zorluk yaşayan Tırpan, Konya Eğitim ve Araştırma Hastanesi Obezite Eğitim ve Önleme Merkezine başvurdu.</p>
      <p>Yaklaşık 6 aylık programla 25 kilogram veren Tırpan, kiloları nedeniyle parmağına gelmeyen evlilik yüzüğünü 15 yıl sonra yeniden takmanın mutluluğunu yaşıyor.</p>
      <p>Hacer Tırpan, 26 yıldır evli olduğunu belirterek, "Fazla kilolarım yüzünden ellerimi kavuşturamıyor ve gözlerimi açamıyordum. Beni üzen şeylerden biri de evlilik yüzüğümü takamıyor olmamdı. Bir yerden başlamalıydım ama nereden başlayacağımı bilemiyordum." diye konuştu.</p>
      <p>Tırpan, tavsiye üzerine obezite merkezine başvurduğunu belirterek, "Merkeze başvurduktan sonra kendime 15 yıldır takamadığım yüzüğümü yeniden takabilme hedefi koydum." dedi.</p>
      <h3>Yüzüğü parmağından hiç çıkarmıyor</h3>
      <p>Sporla hayatının düzene girdiğini vurgulayan Tırpan, şunları kaydetti:</p>
      <p>"Buradaki programlara başladığımda her gün 'Yüzük parmağıma olacak mı' diye deniyordum. Bir gün eve gittiğimde yüzüğü denedim ve parmağıma girdi. O kadar sevindim ki anlatamam. Koşarak buraya geldim ve doktorum başta olmak üzere herkese gösterdim. Çok anlamlı bir gündü ve o günden beri yüzüğümü parmağımdan hiç çıkarmıyorum."</p>
      <h3>"En gayretli hastalarımızdan biriydi"</h3>
      <p>Obezite Eğitim ve Önleme Merkezi Başhekim Yardımcısı Uzman Dr. Duygu İlke Yıldırım ise Tırpan'ın hedeflerini büyük çabayla gerçekleştirdiğini belirtti.</p>
      <p>Yıldırım, obezite merkezinde uygulanan programlarla kilo veren Tırpan'ın hayalini gerçekleştirmesinden mutlu olduklarını belirterek, şunları kaydetti:</p>
      <p>"Hacer Hanım'a uyguladığımız programlar sayesinde bu hedefini gerçekleştirdi. Kendisi en gayretli hastalarımızdan biriydi. İnsülin direncinin devreye girmesiyle kilo veremediği ve moralinin bozulduğu zamanlar oldu. Bunun önüne de akapunktur tedavisiyle geçtik. Hastamız şu anda 80 kilograma kadar düştü."</p>
      <related>
        <a href="https://www.aa.com.tr/tr/yasam/kilolarindan-kurtulup-evlilik-yuzugunu-15-yil-sonra-yeniden-takti/1650618"/>
      </related>
    </article>
  </body>
</html>