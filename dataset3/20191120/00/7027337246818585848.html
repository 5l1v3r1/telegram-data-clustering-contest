<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699321/%DA%AF%D8%B1%D9%81%D8%AA%D8%A7%D8%B1-%D8%B4%D8%AF%D9%86-%D8%B3%D8%B1%D9%86%D8%B4%DB%8C%D9%86%D8%A7%D9%86-50-%D8%AE%D9%88%D8%AF%D8%B1%D9%88-%D8%AF%D8%B1-%D8%A8%D8%B1%D9%81-%D8%AA%D8%A7%D8%B1%D8%A7%D8%B2-%D8%AE%D9%88%D8%B2%D8%B3%D8%AA%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="گرفتار شدن سرنشینان 50 خودرو در برف تاراز خوزستان"/>
    <meta property="og:description" content="مسئول پایگاه امداد و نجات تاراز اندیکا در استان خوزستان گفت: سرنشینان ۵۰ خودرو در پی بارش سنگین برف در این منطقه گرفتار شده‌اند."/>
  </head>
  <body>
    <article>
      <h1>گرفتار شدن سرنشینان 50 خودرو در برف تاراز خوزستان</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/29/1038998_173.jpg"/>
      </figure>
      <p>مسئول پایگاه امداد و نجات تاراز اندیکا در استان خوزستان گفت: سرنشینان ۵۰ خودرو در پی بارش سنگین برف در این منطقه گرفتار شده‌اند.</p>
      <p>تورج احمدی چهارشنبه شب در گفت و گو با ایرنا افزود: رانندگان این خودروها به دلیل غافلگیر شدن در برف و همراه نداشتن زنجیر چرخ در منطقه تاراز ، سرکول و مور هره گرفتار هستند.</p>
      <p>وی افزود : ۲ تیم از پایگاه امداد و نجات تاراز هم اکنون به محل اعزام شده اند تا خودروهای گرفتار را رهاسازی و مسافران را به سمت مقصد هدایت کنند .</p>
      <p>مسئول پایگاه امداد و نجات تاراز اندیکا ادامه داد : دبیرستان شبانه روزی چلو برای اسکان اضطراری مسافران آماده شده و مسافران در صورت تمایل می توانند آنجا بیتوته کنند .</p>
      <p>وی گفت : بارش سنگین برف در این منطقه از حوالی ساعت ۱۶ امروز چهارشنبه آغاز شد و همچنان ادامه دارد.<br/>به گزارش ایرنا بیش از ۳۰ سانتی متر برف در منطقه تاراز به زمین نشسته و جاده آن یخبندان است.<br/>محور اندیکا – شهرکرد یکی از جاده های میانبر استان خوزستان به سمت چهارمحال و بختیاری است که بخش هایی از آن کوهستانی ، برف گیر و فاقد پوشش شبکه تلفن همراه است.</p>
    </article>
  </body>
</html>