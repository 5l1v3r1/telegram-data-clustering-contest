<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3774172,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="CHEQ מגייסת סבב שני של 16 מיליון דולר"/>
    <meta property="og:description" content="הגיוס מתבצע בהובלת הקרנות Battery Ventures, שהובילה גם את הסבב הקודם של החברה, ו-MizMaa; החברה מתמחה בהגנה על מפרסמים ברשת מפני הונאות"/>
  </head>
  <body>
    <article>
      <h1>CHEQ מגייסת סבב שני של 16 מיליון דולר</h1>
      <h2>הגיוס מתבצע בהובלת הקרנות Battery Ventures, שהובילה גם את הסבב הקודם של החברה, ו-MizMaa; החברה מתמחה בהגנה על מפרסמים ברשת מפני הונאות</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">שירות כלכליסט</a></address>
      <p>חברת הסייבר הישראלית CHEQ הודיעה על סבב גיוס שני בסך 16 מיליון דולר, בהובלה משותפת של הקרנות Battery Ventures (שהובילה גם את הסבב הקודם של החברה) ו-MizMaa. בסה״כ גייסה החברה, המחזיקה משרדים בתל-אביב, ניו-יורק וטוקיו, 22 מיליון דולר בשני סבבי גיוס.</p>
      <p>CHEQ פועלת בתחום הפרסום ומתמחה בהגנה על מפרסמים ברשת מפני הונאות, בדגש על תחום הונאות פרסום והגנת מותג. הגיוס יאפשר להרחיב את סל שירותי ההגנה המספקת CHEQ למפרסמים גדולים ברשת, במיוחד בתחום ה-Ad Fraud (הונאות פרסום) וה-Brand Safety (הגנת מותג).</p>
      <figure>
        <img src="https://images1.calcalist.co.il/PicServer3/2019/04/08/897978/2L.jpg"/>
        <figcaption>גיא טיטונוביץ', מנכ''ל ומייסד CHEQ <br/>צילום: Cheq</figcaption>
      </figure>
      <p>גיא טיטונוביץ׳, מנכ״ל ומייסד CHEQ אמר לכלכליסט כי הונאות הפרסום בדיגיטל עולות לתעשייה כ-25 מיליארד דולר בכל שנה: "אנחנו עוברים על טריליוני אירועי פרסום בכל חודש וניתוחים שעשינו מראים בערך 80% מתוך הסכום הזה הן רמאויות פרסום מתוחכמות במיוחד, ממש פשע מאורגן - ארגונים עם הרבה יכולות וכסף".</p>
      <p>מה האינטרס מאחורי ביצוע הונאות כאלה?</p>
      <p>"יש לא מעט, אבל אפשר לציין שניים מרכזיים. המקרה הפשוט ביותר הוא של של הקמת אתר שמעוניין להרוויח מפרסום. מקים האתר שם אצלו שורת קוד שקוראת לפרסומות ואלה מגיעות אליו מכל מיני בורסות פרסום, שהגדולה שבהן היא גוגל. האתר מקבל כמובן כסף בהתאם לכמות החשיפות וזה יוצר אינטרס עבור בעל האתר להכניס תנועה שאינה בני אדם. אבל גם אתרים לגיטימיים כמו CNN מקבילים תנועה כזו והסיבה היא שכדי לשטות כל מיני גופי שמנטרים את התחום, כמו גוגל או אלקסה של אמזון, הם מחקים תנועת רשת אנושית ושולחים את הבוטים שלהם גם לאתרי מיינסטרים.</p>
      <p>"סוג נוסף של הונאה הוא כזה שמגיע מאנשים שמתחייבים להביא לך תנועה לאתר. אדם שמוכר תנועת רשת צריך להביא לקוחות לאתר מסוים ומקבל כסף בהתאם - במקומות האלה יש המון הונאה, במיוחד בתוכניות הגדולות יותר בתחום".</p>
      <p>טיטונוביץ׳ מסביר ש-CHEQ מונעת עבור לקוחותיה 100% מהתנועה הלא לגיטימית הזו. לשאלה מדוע גופים כמו גוגל ופייסבוק לא מצליחים לנטר את ההונאות בעצמם הוא עונה: "יש להם יכולות מעניינות, לגוגל ספציפית יש אחת הגופים הטובים בעולם בתחום וגם פייסבוק שעושים עבודה טובה, אבל הם מגינים בתוך הסביבה של גוגל או פייסבוק, ולא בחוץ. חוץ מזה יש גם יתרון לגופים שמתמחים בנושא. לי למשל יש יותר מתכנתים מומחים בתחום ממה שיש לשתיהן ביחד".</p>
      <p>מהחברה נמסר כי ב-2020 היא מתכוונת להרחיב את שירותי ההגנה שלה למפרסמים לתחומים חדשים כמו גיימינג ושירותי סטרימינג. כך למשל, הודיעה לאחרונה על שיתוף פעולה להגנה על מפרסמים במשחקי קונסולה, יחד עם ליגת ה-Esports של חברת Turner.</p>
    </article>
  </body>
</html>