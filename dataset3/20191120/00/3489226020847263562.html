<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/bolos-mathhths-lipothymos-apo-katanalwsh-alkool"/>
    <meta property="og:site_name" content="Documento"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="Βόλος: Μαθητής λιπόθυμος από κατανάλωση αλκοόλ"/>
    <meta property="og:description" content="Νέο περιστατικό λιποθυμίας μαθητή, αυτή τη φορά από χρήση αλκοόλ σε Λύκειο του Βόλου. Για τον μαθητή κλήθηκε ασθενοφόρο και διακομίστηκε στο Νοσοκομείο Βόλου, όπου, αφού του παρασχέθηκαν οι πρώτες ιατρικές βοήθειες, πήρε εξιτήριο και είναι καλά στην υγεία του."/>
  </head>
  <body>
    <article>
      <h1>Βόλος: Μαθητής λιπόθυμος από κατανάλωση αλκοόλ</h1>
      <address><time datetime="2019-11-20T00:00:00+00:00">20 Nov 2019</time> by <a rel="author">Newsroom</a></address>
      <h4>Νέο περιστατικό λιποθυμίας μαθητή, αυτή τη φορά από χρήση αλκοόλ σε Λύκειο του Βόλου. Για τον μαθητή κλήθηκε ασθενοφόρο και διακομίστηκε στο Νοσοκομείο Βόλου, όπου, αφού του παρασχέθηκαν οι πρώτες ιατρικές βοήθειες, πήρε εξιτήριο και είναι καλά στην υγεία του.</h4>
      <p>Το περιστατικό σημειώθηκε την περασμένη εβδομάδα στον χώρο σχολικού γυμναστηρίου, που χρησιμοποιήθηκε για να γίνει μαθητικό πάρτι, όπως ζήτησε το 15μελές μαθητικό συμβούλιο του Λυκείου από τη διεύθυνση του σχολείου.</p>
      <h3>Το πάρτι</h3>
      <p>Στόχος ήταν να συγκεντρωθούν χρήματα για την πενθήμερη εκδρομή των μαθητών της γ’ τάξης του Λυκείου και να ενισχυθεί οικονομικά ο νεαρός Γιάγκος, ο οποίος δυστυχώς έφυγε από τη ζωή μετά από άνιση μάχη με τον καρκίνο μία ημέρα πριν από το πάρτι. Σημειώνεται ότι ο πατέρας του άτυχου Βολιώτη ήταν καθηγητής στο συγκεκριμένο σχολείο, το οποίο από την πρώτη στιγμή ευαισθητοποιήθηκε για τη συγκέντρωση χρημάτων.</p>
      <p>Η διεύθυνση του σχολείου άναψε πράσινο φως για τη <b>διοργάνωση του βραδινού πάρτι στο σχολικό γυμναστήριο</b>, έθεσε όμως όρους, <b>απαγορευόταν το αλκοόλ και επιβαλλόταν η παρουσία καθηγητών και γονέων</b>. Μάλιστα ενημερώθηκε μέχρι και η Διεύθυνση Αστυνομίας Μαγνησίας, προκειμένου να αποτραπούν τυχόν… ανεπιθύμητες παρουσίες.</p>
      <p>Παρά την περιφρούρηση της εκδήλωσης από καθηγητές, αλλά και ορισμένους γονείς, στο πάρτι δεν συμμετείχαν μόνο μαθητές του σχολείου και του όμορου Γυμνασίου, αλλά και εξωσχολικοί.</p>
      <p>Μάλιστα παρά τη ρητή απαγόρευση κατανάλωσης αλκοόλ, <b>κάποιοι μαθητές φαίνεται να το έφεραν μαζί τους</b>. Τα μεσάνυχτα κι ενώ το πάρτι ήταν σε εξέλιξη στο σχολικό γυμναστήριο, μαθητής λιποθύμησε μετά από χρήση αλκοόλ.</p>
      <p>Το συμβάν σήμανε συναγερμό. Κλήθηκε και επί τόπου έσπευσε ασθενοφόρο για τη διακομιδή του παιδιού στο Νοσοκομείο, που μετά τις φροντίδες των γιατρών πήρε άμεσα εξιτήριο και είναι καλά στην υγεία του.</p>
      <p>Χθες, το 15μελές κλήθηκε από τον διευθυντή του σχολείου, ο οποίος απηύθυνε συστάσεις στους μαθητές και συζήτησαν το πρόβλημα που προκλήθηκε, προκειμένου να μην επαναληφθεί.</p>
      <p>Για το συμβάν ενημερώθηκε και η Διεύθυνση Δευτεροβάθμιας Εκπαίδευσης Μαγνησίας.</p>
      <p>Σημειώνεται ότι τα σχολικά πάρτι είναι θεσμός ιδίως στα Λύκεια, όπου οι τελειόφοιτοι μαθητές ετοιμάζονται για την πενθήμερη σχολική εκδρομή και πολλές φορές διοργανώνουν αντίστοιχες εκδηλώσεις για να καλύψουν μέρος των εξόδων.</p>
      <p>Πηγή: <a href="https://www.taxydromos.gr/Topika/350220-mathhths-lipothymhse-apo-alkool-se-lykeio-toy-boloy.html">taxydromos</a></p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>