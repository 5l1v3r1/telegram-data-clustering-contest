<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunyadan-spor/euro-2020ye-direkt-katilan-20-ulke-belli-oldu/1650617"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-20T00:00:00+00:00"/>
    <meta property="og:title" content="EURO 2020'ye direkt katılan 20 ülke belli oldu"/>
    <meta property="og:description" content="Avrupa Şampiyonası organizasyonunun 60. yıl dönümüne denk gelmesi dolayısıyla tarihte ilk kez 12 ülkede düzenlenecek EURO 2020'de 24 ülke mücadele edecek."/>
  </head>
  <body>
    <article>
      <h1>EURO 2020'ye direkt katılan 20 ülke belli oldu</h1>
      <h2>Avrupa Şampiyonası organizasyonunun 60. yıl dönümüne denk gelmesi dolayısıyla tarihte ilk kez 12 ülkede düzenlenecek EURO 2020'de 24 ülke mücadele edecek.</h2>
      <address><time datetime="2019-11-20T00:00:00+00:00">20 Nov 2019</time> by <a rel="author">Erkan Tiryaki  </a></address>
      <h4>İstanbul</h4>
      <p><b>2020 Avrupa Futbol Şampiyonası </b>(<b>EURO 2020</b>) Elemeleri'nin sona ermesiyle, 12 Haziran-12 Temmuz'da düzenlenecek organizasyona katılacak 24 milli takımdan 20'si belli oldu.</p>
      <p>A Milli Futbol Takımı, H Grubu'nda Fransa'yla birlikte EURO 2020 vizesi alan ülke oldu.</p>
      <p>A Grubu'nda İngiltere-Çekya, B Grubu'nda Ukrayna-Portekiz, C Grubu'nda Almanya-Hollanda, D Grubu'nda İsviçre-Danimarka, E Grubu'nda Hırvatistan-Galler, F Grubu'nda İspanya-İsveç, G Grubu'nda Polonya-Avusturya, I Grubu'nda Belçika-Rusya, J Grubu'nda ise İtalya-Finlandiya gruplarını ilk iki sırada tamamlayarak EURO 2020'ye doğrudan katılma hakkı elde etti.</p>
      <p>A Milli Futbol Takımı'nın üçüncü torbadan gireceği EURO 2020 finalleri kura çekimi 30 Kasım'da Romanya'nın başkenti Bükreş'te yapılacak.</p>
      <p>EURO 2020'ye katılacak son 4 takım ise Mart 2020'de oynanacak UEFA Uluslar Ligi play-off maçları sonunda belli olacak.</p>
      <h3>Diğer 4 bilete 16 aday</h3>
      <p>EURO 2020 için son 4 bilet için 16 ülke mücadele edecek.</p>
      <p>Uluslar Ligi'nden gelen ülkeler play-off için 4 gruba ayrılacak. B ve D Grupları'nda takımlar belli olurken, A ve C Grupları'ndaki ekipler ise yarın netleşecek.</p>
      <p>Her grupta yer alan 4 takım arasında yarı final eşleşmeleri olacak. Yarı finali geçen ekipler finalde karşılaşacak ve kazanan ülke EURO 2020 bileti alacak.</p>
      <p>B Grubu'nda Bosna Hersek, Slovakya, İrlanda Cumhuriyeti ve Kuzey İrlanda yer alıyor. D Grubu'nda ise Gürcistan, Kuzey Makedonya, Kosova ile Belarus var.</p>
      <p>A Grubu'nda İzlanda, C Grubu'nda ise İskoçya, Norveç ve Sırbistan yer alıyor. Bulgaristan, İsrail, Macaristan ve Romanya'ın ise A veya C Grubu'na yarın UEFA tarafından yapılacak açıklamasıyla dahil olacak.</p>
      <p>Play-off kuraları ise 22 Kasım Cuma günü İsviçre'nin Nyon kentinde çekilecek.</p>
      <h3>Bazı gruplar belli oldu</h3>
      <p>EURO 2020'de bazı gruplarda yer alacak milli takımlar, ev sahibi ülkeler nedeniyle belli oldu.</p>
      <p>Netleşen eşleşmeler şöyle.</p>
      <p>A Grubu: İtalya</p>
      <p>B Grubu: Rusya, Danimarka</p>
      <p>C Grubu: Hollanda</p>
      <p>D Grubu: İngiltere</p>
      <p>E Grubu: İspanya</p>
      <p>F Grubu: Almanya</p>
      <h3>İlk kez 12 ülkede</h3>
      <p>EURO 2020, Avrupa Şampiyonası organizasyonunun 60. yıl dönümüne denk gelmesi dolayısıyla tarihte ilk kez 12 ülkede düzenlenecek.</p>
      <p>Şampiyonaya A Grubu'nda Roma (İtalya) ve Bakü (Azerbaycan), B Grubu'nda Saint Petersburg (Rusya) ve Kopenhag (Danimarka), C Grubu'nda Amsterdam (Hollanda) ve Bükreş (Romanya), D Grubu'nda Londra (İngiltere) ve Glasgow (İskoçya), E Grubu'nda Bilbao (İspanya) ve Dublin (İrlanda Cumhuriyeti), F Grubu'nda ise Münih (Almanya) ve Budapeşte (Macaristan) ev sahipliği yapacak.</p>
      <p>Yukarıdaki ülkeler, şampiyonaya katılma hakkı elde ederse maçlarını belirlenen gruplarda oynayacak ve en az iki karşılaşmaya ev sahibi avantajıyla çıkacak.</p>
      <h3>Roma'da başlayacak Londra'da bitecek</h3>
      <p>EURO 2020, 12 Haziran'da İtalya'nın başkenti Roma'da başlayacak.</p>
      <p>A Grubu'ndaki açılış maçıyla Roma Olimpiyat Stadı'nda başlayacak EURO 2020, İngiltere'nin başkenti Londra'daki Wembley Stadı'nda 12 Temmuz'da oynanacak final maçıyla sona erecek.</p>
      <p>Şampiyonada son 16 turuna Amsterdam, Bilbao, Bükreş, Budapeşte, Kopenhag, Dublin, Glasgow ve Londra, çeyrek finallere ise Bakü, Münih, Roma ve Saint Petersburg ev sahipliği yapaak.</p>
      <p>Yarı finaller ve final ise Londra'da 90 bin kişi kapasiteli Wembley Stadı'nda oynanacak.</p>
      <related>
        <a href="https://www.aa.com.tr/tr/dunyadan-spor/euro-2020ye-direkt-katilan-20-ulke-belli-oldu/1650617"/>
        <a href="https://www.aa.com.tr/tr/spor/a-milli-futbol-takimi-savunmasiyla-tarihe-gecti/1650568"/>
        <a href="https://www.aa.com.tr/tr/futbol/besiktas-kulubu-yonetim-kurulunda-gorev-dagilimi/1650253"/>
        <a href="https://www.aa.com.tr/tr/futbol/okan-buruk-galatasaray-gibi-bizim-de-tek-hedefimiz-kazanmak/1650224"/>
        <a href="https://www.aa.com.tr/tr/spor/besiktasin-no-1903-tesisini-borclari-nedeniyle-belediye-teslim-aldi-/1650190"/>
        <a href="https://www.aa.com.tr/tr/futbol/galatasarayda-sakat-futbolculara-lemina-da-eklendi/1649906"/>
      </related>
    </article>
  </body>
</html>