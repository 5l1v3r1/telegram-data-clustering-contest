<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/policiste-se-vyjadri-k-vrazde-pohresovaneho-paru-z-prahy/1823008?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-20T02:08:00+00:00"/>
    <meta property="og:title" content="Policisté se vyjádří k vraždě pohřešovaného páru z Prahy"/>
    <meta property="og:description" content="Praha - Pražští policisté dnes veřejnosti představí výsledky vyšetřování vraždy pohřešovaného partnerského páru z Prahy. V souvislosti se zmizením dvojice zatkla policie v září dva mladíky. Jednoho obvinila z vraždy, za což mu hrozí až 20 let nebo výjimečný trest. Druhého stíhá za podvod. Podle kriminalistů bylo motivem pachatelů získání nemovitosti v hodnotě několika desítek milionů korun."/>
  </head>
  <body>
    <article>
      <h1>Policisté se vyjádří k vraždě pohřešovaného páru z Prahy</h1>
      <address><time datetime="2019-11-20T02:08:00+00:00">20 Nov 2019, 02:08</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Pražští policisté dnes veřejnosti představí výsledky vyšetřování vraždy pohřešovaného partnerského páru z Prahy. V souvislosti se zmizením dvojice zatkla policie v září dva mladíky. Jednoho obvinila z vraždy, za což mu hrozí až 20 let nebo výjimečný trest. Druhého stíhá za podvod. Podle kriminalistů bylo motivem pachatelů získání nemovitosti v hodnotě několika desítek milionů korun.</p>
      <p>Dvaasedmdesátiletá žena a sedmapadesátiletý muž spolu žili v bytě v Praze 6. Rodina páru se v létě obrátila na policii poté, co se jim dvojice dlouho neozývala. Svědci viděli muže s ženou naposledy v autě na odpočívadle dálnice D1. V září pak policisté tento vůz nalezli odstavený v maďarském městě Ostřihom poblíž slovenských hranic. Neměl registrační značky, vnitřek byl potřísněný chemikálií a v autě nebyly žádné osobní věci pohřešovaných.</p>
      <p>Po zadržení podezřelých policie oznámila, že starší pár už s největší pravděpodobností není naživu.</p>
      <p>Případ řeší pražské oddělení vražd, jehož dlouholetý šéf Josef Mareš se rozhodl k 30. listopadu skončit ve funkci.</p>
    </article>
  </body>
</html>