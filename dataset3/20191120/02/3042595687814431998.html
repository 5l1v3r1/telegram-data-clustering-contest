<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/politimann-voldtok-kvinne-pa-jobb/71839445"/>
    <meta property="og:site_name" content="Dagbladet.no"/>
    <meta property="article:published_time" content="2019-11-20T02:47:13+00:00"/>
    <meta property="og:title" content="Politimann voldtok kvinne på jobb"/>
    <meta property="og:description" content="Nå risikerer den tidligere politimannen 10 års fengsel."/>
  </head>
  <body>
    <article>
      <h1>Politimann voldtok kvinne på jobb</h1>
      <h2>Nå risikerer den tidligere politimannen 10 års fengsel.</h2>
      <address><time datetime="2019-11-20T02:47:13+00:00">20 Nov 2019, 02:47</time> by <a rel="author">Lars Martin Gimse</a></address>
      <p>Den 42 år gamle politimannen Curtis Arganbright sa seg mandag skyldig i å ha «krenket rettighetene til en kvinne han hadde ansvaret for» ved å begå seksuelt overgrep, skriver <a href="https://denver.cbslocal.com/2019/10/22/curtis-arganbright-rape-westminster/">CBS.</a></p>
      <h3>Mistenkt for tyveri</h3>
      <p>Hele saken startet da St. Anthony-sykehuset i Westminster i Colorado tilkalte politiet. De ville ha hjelp til å få kontroll over en 36 år gammel kvinne, som de mente hadde stjålet medisiner.</p>
      <p>Arganbright var politimannen som rykket ut til sykehuset. Personellet der gikk med på å ikke anmelde kvinnen dersom Arganbright kjørte henne hjem.</p>
      <p>
        <b>På hjemveien kjørte Arganbright av hovedveien, tvang kvinnen ut av bilen og ba henne ta av buksa. Så tok han på henne håndjern og voldtok henne.</b>
      </p>
      <p>Ifølge rettsdokumenter skal Arganbright ha sagt til kvinnen at hun «ikke må fortelle noen om overfallet».</p>
      <p>Under en pressekonferanse i 2017 sa den lokale politisjefen, Tim Carlson, at saken hadde gjort voldsomt inntrykk på ham.</p>
      <p>- Jeg blir dårlig av den påståtte oppførselen som er beskrevet her. At den beskriver oppførselen til en politimann på jobb i mitt departement, gjør meg nummen. Måten dette har påvirket offeret i denne saken på, kan jeg ikke forestille meg, sa Carlson.</p>
      <h3>Risikerer 10 års fengsel</h3>
      <p>Arganbright ble først siktet for seksuelle overgrep og for å feilaktig ha fengslet kvinnen, men sa seg etter hvert skyldig i «ulovlig seksuell kontakt» og for å begått tjenestefeil.</p>
      <p>For dette ble han dømt til 90 dagers fengsel av de statlige myndighetene.</p>
      <p>Men nå risikerer Arganbright en mye lengre fengselsstraff, ettersom de føderale myndighetene har åpnet sak mot ham.</p>
      <p>
        <b>Mandag sa Arganbright seg skyldig i å ha brutt kvinnens rettigheter. Straffen vil bli utmålt 11. mars, og da kan den tidligere politimannen få 10 års fengsel.</b>
      </p>
      <p>- Vår jobb er å forsikre oss om at rettferdigheten skjer fyllest. Når vi ser urettferdighet, så vil vi ikke nøle med å gripe inn, spesielt når det dreier seg om sårbare mennesker eller folk i maktposisjoner, sier statsadvokat Jason Dunn, ifølge <a href="https://www.broomfieldenterprise.com/2019/11/18/former-westminster-cop-pleads-guilty-in-federal-sex-assault-case/">Broomfield Enterprise.</a></p>
      <p>Arganbright har tilstått at hans kontakt med kvinnen påførte henne skader. Som følge av tilståelsesavtalen har Arganbright også gått med på å aldri mer søke jobb som politimann og å registrere seg som seksualforbryter.</p>
    </article>
  </body>
</html>