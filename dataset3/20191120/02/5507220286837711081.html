<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187174/"/>
    <meta property="og:site_name" content="Janam TV"/>
    <meta property="article:published_time" content="2019-11-20T02:19:01+00:00"/>
    <meta property="og:title" content="ഇറാനില്‍ പ്രക്ഷോഭം ആളിക്കത്തുന്നു; 106 പേര്‍ കൊല്ലപ്പെട്ടതായി റിപ്പോര്‍ട്ട്"/>
    <meta property="og:description" content="ടെഹ്‌റാന്‍: ഇറാനില്‍ ഇന്ധനവില വര്‍ധനവിനെതിരെയുള്ള പ്രക്ഷോഭത്തില്‍ 106 പേര്‍ കൊല്ലപ്പെട്ടതായി റിപ്പോര്‍ട്ട്. പ്രതിഷേധക്കാരെ സൈന്യത്തെ ഉപയോഗിച്ച്"/>
  </head>
  <body>
    <article>
      <h1>ഇറാനില്‍ പ്രക്ഷോഭം ആളിക്കത്തുന്നു; 106 പേര്‍ കൊല്ലപ്പെട്ടതായി റിപ്പോര്‍ട്ട്</h1>
      <address><time datetime="2019-11-20T02:19:01+00:00">20 Nov 2019, 02:19</time> by <a rel="author">Janam TV Web Desk</a></address>
      <p>ടെഹ്‌റാന്‍: ഇറാനില്‍ ഇന്ധനവില വര്‍ധനവിനെതിരെയുള്ള പ്രക്ഷോഭത്തില്‍ 106 പേര്‍ കൊല്ലപ്പെട്ടതായി റിപ്പോര്‍ട്ട്. പ്രതിഷേധക്കാരെ സൈന്യത്തെ ഉപയോഗിച്ച് അടിച്ചമര്‍ത്താനാണ് ഇറാന്‍ സര്‍ക്കാര്‍ ശ്രമിക്കുന്നതെന്ന് റിപ്പോര്‍ട്ടില്‍ പറയുന്നു. ആംനസ്റ്റി ഇന്‍ര്‍നാഷണലാണ് ഇത് സംബന്ധിച്ച് റിപ്പോര്‍ട്ട് പുറത്തുവിട്ടത്.</p>
      <p>കഴിഞ്ഞ വെള്ളിയാഴ്ച മുതലാണ് രാജ്യത്ത് പെട്രോള്‍ വിലയില്‍ 50 ശതമാനത്തിന്റെ വര്‍ധനവ് ഉണ്ടായത്. ഇതിനെതിരെ ജനങ്ങള്‍ പ്രതിഷേധവുമായി രംഗത്ത് ഇറങ്ങുകയായിരുന്നു. പ്രക്ഷോഭത്തെ അടിച്ചമര്‍ത്താന്‍ സര്‍ക്കാര്‍ സുരക്ഷാസേനയെ രംഗത്തിറിക്കിയതോടെ പ്രശ്‌നം രൂക്ഷമായി.</p>
      <p>യുഎസ് ഉപരോധം മൂലം തകര്‍ന്ന സമ്പദ്ഘടനയെ പിടിച്ചുനിര്‍ത്താനുള്ള ശ്രമത്തിന്റെ ഭാഗമായാണ് ഇറാന്‍ ഇന്ധന വില വര്‍ദ്ധിപ്പിച്ചത്. പെട്രോളിനുണ്ടായിരുന്ന കനത്ത സബ്‌സിഡി എടുത്തുകളയുന്നതോടെ ലഭിക്കുന്ന വരുമാനം താഴ്ന്ന വരുമാനക്കാരുടെ ക്ഷേമത്തിന് ഉപകരിക്കുമെന്നാണ് സര്‍ക്കാര്‍ പറയുന്നുത്.</p>
      <p>എന്നാല്‍ പുതിയ നടപടി ജനങ്ങളുടെ ജീവിതത്തെ സാരമായി ബാധിച്ചിട്ടുണ്ട്. ഇതോടെയാണ് ജനങ്ങള്‍ പ്രക്ഷോഭമായി തെരുവിലിറങ്ങിയത്. പ്രക്ഷോഭത്തില്‍ ഇതുവരെ 106 പേര്‍ കൊല്ലപ്പെട്ടതായാണ് കണക്ക്. എന്നാല്‍ ആംനസ്റ്റി റിപ്പോര്‍ട്ടില്‍ ഇറാന്‍ ഇതുവരെ പ്രതികരണം നടത്തിയിട്ടില്ല.</p>
    </article>
  </body>
</html>