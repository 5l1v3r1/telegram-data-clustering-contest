<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/politics/detail/9620000111250"/>
    <meta property="og:site_name" content="MGR Online"/>
    <meta property="article:published_time" content="2019-11-20T02:56:00+00:00"/>
    <meta property="og:title" content="“วิษณุ”เชื่อศาลเขียนคำตัดสินชัดเจนคดี“ธนาธร”ผิดเฉพาะตัวหรือกระทบพรรค"/>
    <meta property="og:description" content="“วิษณุ” ยังไม่ทราบขั้นตอนหลังศาลรัฐธรรมนูญขี้ขาดสถานภาพ ส.ส.“ธนาธร” เชื่อศาลเขียนคำตัดสินชัดเจนว่าผิดเฉพาะตัว กี่ปี หรือกระทบพรรค เหมือนคดียุบ“ไทยรักษาชาติ”"/>
  </head>
  <body>
    <article>
      <h1>“วิษณุ”เชื่อศาลเขียนคำตัดสินชัดเจนคดี“ธนาธร”ผิดเฉพาะตัวหรือกระทบพรรค</h1>
      <address><time datetime="2019-11-20T02:56:00+00:00">20 Nov 2019, 02:56</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011510901.JPEG"/>
        <figcaption>นายวิษณุ เครืองาม รองนายกรัฐมนตรี</figcaption>
      </figure>
      <p><b>“วิษณุ” ยังไม่ทราบขั้นตอนหลังศาลรัฐธรรมนูญขี้ขาดสถานภาพ ส.ส.“ธนาธร” เชื่อศาลเขียนคำตัดสินชัดเจนว่าผิดเฉพาะตัว กี่ปี หรือกระทบพรรค เหมือนคดียุบ“ไทยรักษาชาติ”</b><br/><br/>วันนี้(20 พ.ย.) เมื่อเวลา 08.45 น.ที่ทำเนียบรัฐบาล นายวิษณุ เครืองาม รองนายกรัฐมนตรี กล่าวถึงกรณีตุลาการศาลรัฐธรรมนูญจะออกนั่งบัลลังก์เพื่ออ่านคำวินิจฉัยคำร้องของคณะกรรมการการเลือกตั้ง(กกต.)ขอให้วินิจฉัยว่าสมาชิกภาพความเป็น ส.ส.ของนายธนาธร จึงรุ่งเรืองกิจ ส.ส.บัญชีรายชื่อและหัวหน้าพรรคอนาคตใหม่ (อนค.) สิ้นสุดตามรัฐธรรมนูญมาตรา 101 (6) ประกอบมาตรา 98(3) จากกรณีถือหุ้นบริษัท วี-ลัค มีเดีย จำกัด ขณะลงสมัครรับเลือกตั้ง ส.ส.หรือไม่ว่า ตนยังไม่ทราบขั้นตอนต่อจากนี้ว่าหลังจากศาลพิจารณาแล้วจะเป็นอย่างไร เนื่องจากไม่ทราบรายละเอียดว่าเป็นคำวินิจฉัยของศาลคณะใด และจะมีผลออกมาอย่างไร จะมีความผิดหรือไม่อย่างไร จะเป็นความผิดเฉพาะตัวหรือไม่ แล้วถ้าผิดจะต้องตัดสิทธิ์หรือไม่ ผิดแล้วกระทบต่อพรรคอนาคตใหม่หรือไม่ จึงยังพูดอะไรไม่ถูก ซึ่งโดยปกติคดีอื่นๆในคำสั่งศาลจะเขียนคำพิพากษาโดยละเอียดจะมีอะไรบ้าง บางอย่างทำให้เราเข้าใจต่อๆ ไปได้ ในคำวินิจฉัยนั้นจะบอกเอง เหมือนอย่างคดีพรรคไทยรักษาชาติ(ทษช.)ก็เขียนระบุชัดเจนว่า 1.กระทบคน 2.ตัดสินกี่ปี และ 3.กระทบพรรคอย่างไร</p>
    </article>
  </body>
</html>