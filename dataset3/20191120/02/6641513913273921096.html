<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aydinlik.com.tr/kredi-genislemesiyle-npl-orani-dusuruluyor-ekonomi-kasim-2019"/>
    <meta property="og:site_name" content="Aydınlık.com.tr"/>
    <meta property="article:published_time" content="2019-11-20T02:00:00+00:00"/>
    <meta property="og:title" content="Kredi genişlemesiyle NPL oranı düşürülüyor"/>
    <meta property="og:description" content="Kredi genişlemesiyle NPL oranı düşürülüyor | aydinlik.com.tr"/>
  </head>
  <body>
    <article>
      <h1>Kredi genişlemesiyle NPL oranı düşürülüyor</h1>
      <address>
        <time datetime="2019-11-20T02:00:00+00:00">20 Nov 2019, 02:00</time>
      </address>
      <p>
        <b>Merkez’in on puanlık faiz indirimi sonrası tüketiciler krediye koştu. Hangikredi.com CEO’su Oray Durmazoğlu’nun verdiği bilgiye göre, 8-9 ay öncesine kadar aylık 400 bin civarında olan kredi başvuru sayısı 1.3 milyona çıktı.</b>
      </p>
      <p>RECEP ERÇİN</p>
      <p>Öte yandan, NPL yani takipteki kredi oranının düşmesi için bankalar da düşük faiz fırsatını değerlendiriyor.</p>
      <p>Kur şoku sonrası bankalar kredi musluklarını kıstı. Çünkü sektörde TL kredi/mevduat oranları yüzde 150’lere kadar yükselmişti. Yani bankalar yurtdışından sağladıkları döviz finansmanını içeride kredi olarak veriyorlardı ve kurun hızla arttığı ortamda ilave kredi genişmelesi banka bilançolarını riske atacağı için musluklar kısuldu. Hükümet ise kamu bankaları eliyle ekonomide kredilendirmeyi sürdürdü. Böylece nakit sıkışıklığının bir nebze önüne geçildi. Merkez Bankası’nın temmuz ayında başlayan faiz indirimleri sonrası (Üç toplantıda 10 puan) sonbaharda vatandaşın kredi talebinin de hızlandığı bildirildi.</p>
      <p>
        <b>KULLANIM ORANI İKİ KATINA ÇIKTI</b>
      </p>
      <p>İnternet üzerinden ara motoları eliyle kredi taraması yapan kullanıcıların yüzde 50’sinin kendilerini ziyaret ettiğini belirten Hangikredi.com CEO’su Oray Durmazoğlu, 8-9 ay öncesine göre tüketici kredilerinde özellikle de ihtiyaç kredisi taleplerinde üç kat artış olduğunu bildirdi. Durmazoğlu’nun verdiği bilgilere göre 8-9 ay önce 400 bin civarında olan kredi kullanım talebi son haftalarda 1.3 milyona kadar yükseldi. Bunda konut ve taşıt kredilerine yönelik kampanyaların da etkili olduğunu ifade eden Durmazoğlu, Merkez Bankası’nın faiz indirimleri sonrası bazı bankaların ihtiyaç kredisi faizlerini 1.08’e kadar çektiğini söyledi. Durmazoğlu, kendileri üzerinden bankalara giderek kredi kullananların oranının yüzde birden yüzde 2’ye yükseldiğini bildirdi.</p>
      <p>
        <b>BATIK ORANI BİR YILDA İKİ PUAN YÜKSELDİ</b>
      </p>
      <p>Bankaların da bir altı ay öncesine göre daha kolay kredi verdiğini belirten Durmazoğlu, bunun önemli bir nedeninin de kısa adı NPL olan takipteki kredi oranının, yılsonu bilançolarda düşük gösterilme isteğinden kaynaklandığını söyledi. Halihazırda Türk bankacılık sisteminde batık kredi oranı Eylül 2019 itibarıyla yüzde 5.4 seviyesinde, geçen yıl aynı dönemde bu oran yüzde 3.4’tü. Bireysel kredilerde takip oranı yüzde 4.1 olurken, ihtiyaç kredilerindeki oran yüzde 5.5 olarak hesaplandı. Sektörde hali hazırda 152.2 milyar TL takipte yani batık kredi bulunuyor. Toplam nakdi krediler tutarı ise 2.6 trilyon TL seviyesinde.</p>
      <p>
        <b>DÜŞÜK FAİZ KALİTELİ MÜŞTERİYİ ÇEKİYOR</b>
      </p>
      <p>Düşük faiz ortamının ödeme kabiliyeti yüksek kaliteli müşteriyi de kredi kullanmaya yönlendirdiğini belirten Hangikredi.com CEO’su Oray Durmazoğlu, "Faiz oranları düşünce, belli bir gelirin üzerinde olan, ödeme kabiliyeti yüksek kişiler de kredi kullanımına yöneliyor. Yatırım amaçlı kredi kullanıyorlar. Para biriktiremeyenler de kredi çekip belli tutarda bir geliri oraya bağlayıp yatırım amaçlı satın alma yapıyorlar" dedi. Kredi kullanımındaki artışın ertelenen talepten kaynaklandığını dile getiren Durmazoğlu, 2020 itibarıyla talebin bir milyonun altına, 800 binler seviyesine oturacağını ifade etti. Durmazoğlu, öte yandan kredi kullanımı artıyor olsa da iki yıl önceki kullanımlar kapanacadığı için toplam kredi hacmindeki artışının 2020-2021 yıllarında yüzde 15’ler seviyesinde kalacağını ifade etti.</p>
      <p>
        <b>Notuna göre kredi teklifi</b>
      </p>
      <figure>
        <img src="https://www.aydinlik.com.tr/_usr/files/img/2019111919100993_6b92ddb705c570b77094af29847b721f1.jpg"/>
      </figure>
      <p>İnternet üzerinden kredi karşılaştırması yapan kullanıcıların kredi notunu öğrenebilmesi ve bu puana göre kullanabilecekleri kredi teklifleri yapılması için çalışmalarını sürdürdüklerini anlatan Hangikredi.com CEO’su Oray Durmazoğlu, mevduat tarafında da mevzuatlar el verdiğince yeni ürünler sunacaklarını açıkladı. Durmazoğlu, "Türkiye’de internete girenlerin yüzde 50’sine yakınına erişiyoruz. Hangikredi.com, Türkiye’nin en büyük yatırım şirketleri arasında yer alan ve bünyesinde Kariyer.net, Sigortam.net, Arabam.com, Cimri.com, Emlakjet.com ve daha bir çok siteyi barındıran ve iLab Holding’in önemli iştiraklerinden biridir" dedi.</p>
      <related>
        <h4>Benzer Haberler</h4>
        <a href="https://www.aydinlik.com.tr/halkbank-sorunlu-kredi-alacaklarini-satti-ekonomi-ekim-2018"/>
        <a href="https://www.aydinlik.com.tr/e-ticarette-gumruksuz-alisveris-limiti-indiriliyor-ekonomi-ocak-2018"/>
        <a href="https://www.aydinlik.com.tr/kriz-en-saglam-yerden-vuracak-ekonomi-temmuz-2018"/>
        <a href="https://www.aydinlik.com.tr/turk-bankalarinin-batik-kredi-orani-artti-ekonomi-mart-2019"/>
      </related>
    </article>
  </body>
</html>