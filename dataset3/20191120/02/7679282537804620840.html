<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-jio-call-and-data-rates-to-be-increase-soon-company-declares-2859129.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-20T02:34:07+00:00"/>
    <meta property="og:title" content="JIO यूजर्स को लगने वाला है बड़ा झटका, कंपनी ने किया ये ऐलान"/>
    <meta property="og:description" content="सस्ते डाटा और कॉल का दौर अब खत्म होने वाला है। रिलायंस जियो (Reliance Jio) भी अगले कुछ हफ्ते में मोबाइल दरें बढ़ा सकती है। कंपनी ने मंगलवार को इसकी घोषणा की। इससे पहले सोमवार को एयरटेल और..."/>
  </head>
  <body>
    <article>
      <h1>JIO यूजर्स को लगने वाला है बड़ा झटका, कंपनी ने किया ये ऐलान</h1>
      <address><time datetime="2019-11-20T02:34:07+00:00">20 Nov 2019, 02:34</time> by <a rel="author">लाइव हिन्दुस्तान, नई दिल्ली</a></address>
      <p>सस्ते डाटा और कॉल का दौर अब खत्म होने वाला है। रिलायंस जियो (Reliance Jio) भी अगले कुछ हफ्ते में मोबाइल दरें बढ़ा सकती है। कंपनी ने मंगलवार को इसकी घोषणा की। इससे पहले सोमवार को एयरटेल और वोडाफोन-आइडिया 1 दिसंबर से दरें बढ़ाने की घोषणा कर चुकी हैं। जियो ने एक बयान में कहा कि दूरसंचार नियामक ट्राई के फैसले के आधार पर वह फैसला करेगी। दूरसंचार उद्योग की ओर से ट्राई के पास दरें बढ़ाने का प्रस्ताव दिया गया है। जियो का कहना है कि यदि नियामक दरें बढ़ाने का फैसला करता है तो उसपर वह अमल करेगी। हालांकि, जियो ने कहा है कि दरें बढ़ाने से डाटा की खपत पर कोई असर नहीं पड़ेगा। </p>
      <p>एक दिन पहले वोडाफोन आइडिया की ओर से बयान में कहा गया था कि वह 1 दिसंबर से अपनी मोबाइल सेवाओं की दरें बढ़ाएगी। कंपनी ने वित्तीय संकट को इसकी वजह बताया है। हालांकि, कंपनी ने अभी यह खुलासा नहीं किया है कि दरों में कितना इजाफा किया जाएगा। एयरटेल ने भी दिसंबर से अपनी सेवाओं के दाम बढ़ाने का एलान किया है। <br/>कितना दम</p>
      <p>37.24 करोड़ वोडाफोन-आइडिया के ग्राहकों की संख्या <br/>35.52 करोड़ है जियो के ग्राहकों की संख्या <br/>32.55 करोड़ एयरटेल उपभोक्ताओं की संख्या</p>
      <p>
        <b>जियो के ग्राहक बढ़े, वोडा-आइडिया के घटे</b>
      </p>
      <p>ट्राई के आंकड़ों के मुताबिक, वोडाफोन-आइडिया और एयरटेल ने सितंबर महीने में कुल 49 लाख से अधिक ग्राहक खो दिए। वहीं, रिलायंस जियो ने इस दौरान 69.83 लाख नए उपभोक्ता जोड़े। आंकड़ों के अनुसार, एयरटेल ने इस दौरान 23.8 लाख, वोडाफोन-आइडिया ने 25.7 लाख उपभोक्ता खो दिए। </p>
      <p>
        <b>तीन साल में 95 फीसदी सस्ता हुआ डाटा</b>
      </p>
      <p>ट्राई के मुताबिक, जून 2016 से दिसंबर, 2017 के बीच देश में मोबाइल डाटा की दरों में 95 फीसीद की तेज गिरावट दर्ज की गई है। अब मोबाइल डाटा 11.78 रुपए प्रति गीगाबाइट (जीबी) के औसत दाम में उपलब्ध है। मोबाइल कॉल की दरें भी 60 फीसदी गिरकर करीब 19 पैसे प्रति मिनट हो गई हैं।</p>
    </article>
  </body>
</html>