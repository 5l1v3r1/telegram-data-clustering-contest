<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://odatv.com/izmir-istanbul-otoyolundaki-sehir-efsanesi-20111922.html"/>
    <meta property="og:site_name" content="OdaTV"/>
    <meta property="article:published_time" content="2019-11-20T02:17:00+00:00"/>
    <meta property="og:title" content="İzmir-İstanbul otoyolundaki şehir efsanesi"/>
    <meta property="og:description" content="Dört yıldır İzmir-İstanbul arasında istisnasız havayoluyla sıklıkla gidip geliyordum..."/>
  </head>
  <body>
    <article>
      <h1>İzmir-İstanbul otoyolundaki şehir efsanesi</h1>
      <h2>Dört yıldır İzmir-İstanbul arasında istisnasız havayoluyla sıklıkla gidip geliyordum...</h2>
      <address><time datetime="2019-11-20T02:17:00+00:00">20 Nov 2019, 02:17</time> by <a rel="author" href="https://odatv.com/yazar/muzaffer-ayhan-kara" target="_blank">M. Ayhan Kara</a></address>
      <p>Dört yıldır İzmir-İstanbul arasında istisnasız havayoluyla sıklıkla gidip geliyordum. Son iki defadır İzmir-İstanbul arasındaki yolculuğu otobandan karayoluyla ve şehirlererası otobüsle deneyimlemek istedim. Deneyimimi kaleme alacakken tesadüf, Hürriyet Ege’de Deniz Sipahi’nin de İzmir-İstanbul arasında otobandan otomobille yaptığı yolculuğu paylaştığını farkettim. Sipahi, yolu üç buçuk saatte aldığını belirtmiş. Ancak tabii seçtiği yolculuk saatini ve İstanbul’a giriş-çıkış saatlerini de elverişli seçerek üç buçuk saatte işin içinden çıkmış. Çünkü, öyle bir zaman zarfında dayanırsınız ki İstanbul kapılarına, iki kent arasındaki zaman kadar olmasa da yarısı kadar o kapılarda perişan olursunuz! Tıpkı İstanbul’un tünelleri gibi; Kağıthane’den girip Dolmabahçe’ye gelirsiniz de oradan Beşiktaş’a geçmek için fıtık olursunuz!</p>
      <p>Basında okumuşsunuzdur, Odatv’de de haberler çıkmıştı otomobille otobandan İzmir-İstanbul yolculuğunun maliyeti hakkında… Bendeniz, otobüsle yaptığım iki gidiş-geliş yolculuk deneyimimi paylaşacağım.</p>
      <p>
        <b>OTOBÜSLE OTOBANDAN</b>
      </p>
      <p>Seçtiğim firma, gerektiğinde hep kullandığım; en güvenlikli, kurumsal firma. Onda da kimi aksaklıklar oluyor ama kanımca en iyisi yine odur. Muhtemelen diğerlerinin de vardır; ancak bu firmanın İzmir-İstanbul arasında otobandan çalıştırdığı ekspres seferleri var. Ekspres seferin özelliği, direkt olarak İzmir-İstanbul arasında sefer yapması. Yani başka bir otogara uğramaması ve otobandan, Osmangazi üzerinden geçiş yapması. Bu ekspres sefer dörtlü koltuklu, yani rahat hat yok üçlü koltuğa dayalı. Ayrıca araçta host hizmeti de yok. İkram olarak sadece araç kalkışından önce su dağıtılıyor. Tabii asıl merak edilecek konuya geleyim; ilk gidişimde İzmir Otogar’dan kalkıştan sonra tam dört saat elli beş dakikada firmanın Dudullu’daki (Anadolu yakası, Ümraniye) tesislerine vardık. Aynı araç devamla son durak olan Avrupa yakasına (Eyüp-Alibeyköy veya Esenler Otogarı) ne zaman varır, onu deneyimlemedim (Bu arada giderken yolda sadece bir kez araca benzin için mola verildi on beş dakika, aynı zamanda bu sürede yolcu da ihtiyaç karşıladı. Benzinci aynı zamanda orta ölçekte market.). Ancak tahminen üzerine en az kırk beş dakika (yol açıksa, trafik azsa) daha koymak gerek.  Bu ilk gidişimin dönüşünde de tam beş saatte Dudullu’dan çıkıp İzmir Otogara vardım.</p>
      <p>İkinci kez yine aynı firmayla ve yine gece 01.00’de İzmir’den çıkıp Dudullu’ya beş saatte vardım. Sürpriz yaşanmadı. Fakat dönüşte bir sürpriz vardı. Gümüşssuyu’ndan yine ekspres bilet aldım fakat ya kasıtla ya da bankodaki görevlinin lakaytlığıyla ekspres gidemedim ve otobüs Bursa otogarına girdi! Yolcu indir, yolcu bindir derken bayağı bir zaman geçti. Sonuçta haliyle İzmir Otogar’a beş yerine tam altı saatte girdik! O yüzden otobüsle yolculuk yapacaklara ve otobandan kısa sürede, yani beş saatte gitmek isteyenlere önerim, bilet alırken dikkatli olmaları, iyi sorgulamaları.</p>
      <p>
        <b>ÜÇ BUÇUK SAAT BÜYÜK ÖLÇÜDE ŞEHİR EFSANESİ</b>
      </p>
      <p>Seçtiğim firmada otobüs ücreti ise 85 TL. Uçak biletlerinin geçen seneye göre neredeyse iki misline çıkması ve Silivri Havalimanı’nın uzaklığı, Sabiha Gökçen’e talebin çoğalması İzmir-İstanbul arasında otobandan otobüsle karayolculuğunu özendirecek gözüküyor. Yukarıda belirttiğim gibi, “İzmir-İstanbul üç buçuk saat” sloganı ise çok büyük ölçüde “şehir efsanesi”. Çünkü, Deniz Sipahi’nin de bugünkü yazısında yukarıda da değindiğim gibi, üç buçuk saati şehir efsanesi olmaktan çıkarmak için optimal saatleri seçmek gerekiyor yolculukta ve bunun yanında İstanbul koca bir kent, neresine gideceğiniz de önemli. İzmir’den otoban ve Osmangazi Köprüsü üzerinden Bakırköy’e gitmekle Kartal’a gitmek arasında en az bir saat fark eder! Bir de henüz hız sınırı tam konulmuş değil otobanda. Bakalım ne olacak?</p>
      <p>Sonuç olarak, otobanla birlikte İzmir’den İstanbul’a veya İstanbul’dan İzmir’e bir günlük işler için otomobil yanında otobüs de yeterli artık. Gece 01.00’de çıkıp sabah erken vararak söz gelimi akşam 18.00’e kadar işinizi halledip gece yarısı yeniden evinizde olabilirsiniz. Otoban yolculuğunda asap bozucu olan başlıca unsur ise Osmangazi Köprüsü geçişlerinde kota garantisi verilmesi hükümetçe! Çünkü bu kotanın dolması zor ve geçmediğimiz geçişler için de para çıkıyor cebimizden!</p>
      <p>
        <b>Muzaffer Ayhan Kara</b>
      </p>
      <p>
        <b>Odatv.com</b>
      </p>
      <related>
        <h4>İLGİLİ HABERLER</h4>
        <a href="https://odatv.com/chpli-baskanlar-kampta-21111940.html"/>
        <a href="https://odatv.com/olayli-macin-yildizi-tribunlerdi-11111947.html"/>
        <a href="https://odatv.com/muzaffer-ayhan-karanin-aci-gunu-02081901.html"/>
        <a href="https://odatv.com/senol-hocanin-icine-baska-birisi-girmis-gibi-13031854.html"/>
        <a href="https://odatv.com/bu-enstitu-araziye-cikiyor-0403141200.html"/>
        <a href="https://odatv.com/melih-bey-eczanede-akli-fikri-siirde-2208131200.html"/>
        <a href="https://odatv.com/ferman-padisahin-tribunler-taraftarin-1408131200.html"/>
        <a href="https://odatv.com/sicak-sonbahar-oncesinde-surec-kodlari-1408131200.html"/>
      </related>
    </article>
  </body>
</html>