<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818528/%D8%B3%D8%B1%D9%BE%D8%B1%D8%B3%D8%AA-%D9%81%D8%AF%D8%B1%D8%A7%D8%B3%DB%8C%D9%88%D9%86-%D8%AA%D9%86%DB%8C%D8%B3-%D8%A7%D8%B2-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%A2%D8%B3%DB%8C%D8%A7-%D8%B9%D9%82%D8%A8-%D9%86%D8%B4%DB%8C%D9%86%DB%8C-%D9%85%DB%8C-%DA%A9%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-20T02:40:00+00:00"/>
    <meta property="og:title" content="سرپرست فدراسیون تنیس از انتخابات آسیا عقب نشینی می‌کند؟"/>
    <meta property="og:description" content="بنا بر گفته مدیرکل دفتر امور مشترک فدراسیون ها نام نماینده ایران در انتخابات کنفدراسیون آسیا احتمالا تغییر می‌کند."/>
  </head>
  <body>
    <article>
      <h1>سرپرست فدراسیون تنیس از انتخابات آسیا عقب نشینی می‌کند؟</h1>
      <address><time datetime="2019-11-20T02:40:00+00:00">20 Nov 2019, 02:40</time> by <a rel="author">آتنا خلیلی</a></address>
      <p>بنا بر گفته مدیرکل دفتر امور مشترک فدراسیون ها نام نماینده ایران در انتخابات کنفدراسیون آسیا احتمالا تغییر می‌کند.</p>
      <p>به گزارش ایسنا، انتخابات کنفدراسیون تنیس آسیا دهم آذرماه در هند برگزار می شود. در حالی که ایران پیش از این یک کرسی در هیات رییسه کنفدراسیون آسیا داشت اما بجای تلاش برای حفظ کرسی موجود، سرپرست فدراسیون در یک حرکت عجیب نام خودش را به عنوان کاندیدا معرفی کرد.</p>
      <p>این اتفاق انتقادات زیادی را به همراه داشت و اهالی تنیس معتقد بودند وظیفه احمد نامنی سرپرست فدراسیون برگزاری انتخابات فدراسیون است و چرا فردی که برای تنیس آسیا ناآشنا است خودش را کاندیدا کرده است.</p>
      <p> محمد شروین اسبقیان دفتر امور مشترک فدراسیون ها در واکنش به این اتفاق اظهار کرده است که به احتمال زیاد نامنی فرد دیگری را جای خود معرفی می کند. اکنون با توجه به اینکه لیست کاندیداها از سوی کنفدراسیون آسیا اعلام شده است باید دید چنین چیزی شدنی است یا خیر و مهم‌تر از آن نامنی چنین کاری انجام می‌دهد که فرد دیگری را معرفی کند یا خیر.</p>
      <p>اما نکته عجیب این است که اسبقیان عنوان کرده نامنی به اصرار دوستان در تنیس کاندیدا شده است! این در حالی است که اهالی تنیس نسبت به این اتفاق منتقد هستند و حاصل این کار را از دست رفتن کرسی ایران می‌دانند.</p>
      <p>نامنی سرپرست فدراسیون تنیس تاکنون نسبت به این تصمیم پاسخگو نبوده است اما اگر کرسی ایران در کنفدراسیون آسیا از دست برود، حاصل یک بی تدبیری خواهد بود.</p>
      <p> انتهای پیام</p>
    </article>
  </body>
</html>