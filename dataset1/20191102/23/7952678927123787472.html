<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport5.co.il/articles.aspx?FolderID=378&amp;docID=327146&amp;lang=HE"/>
    <meta property="og:site_name" content="Sport5.co.il"/>
    <meta property="article:published_time" content="2019-11-02T23:39:00+00:00"/>
    <meta property="og:title" content="שלום על ישראל: סוארס ייעדר כ-3 שבועות"/>
    <meta property="og:description" content="דיווח: החלוץ נפצע בהפסד ברצלונה וישוב רק אחרי הפגרה. גריזמן: ''לא הגיוני מה שקורה לנו''"/>
  </head>
  <body>
    <article>
      <h1>שלום על ישראל: סוארס ייעדר כ-3 שבועות</h1>
      <h2>דיווח: החלוץ נפצע בהפסד ברצלונה וישוב רק אחרי הפגרה. גריזמן: "לא הגיוני מה שקורה לנו"</h2>
      <address><time datetime="2019-11-02T23:39:00+00:00">02 Nov 2019, 23:39</time> by <a rel="author">מערכת אתר ערוץ הספורט</a></address>
      <p>העונה של <a href="http://www.sport5.co.il/team.aspx?FolderID=2428&amp;lang=HE">ברצלונה</a> נראית כמו רכבת שדים. בבית הקטאלונים מחסלים, בחוץ מושפלים. הקבוצה של ארנסטו ואלוורדה איבדה היום (שבת) יתרון וספגה שלושה שערים בשבע דקות נוראיות, כשנוצחה 3:1 על ידי לבאנטה בוולנסיה ועלולה לאבד את הפסגה בספרד.</p>
      <p>ועם כל זה לא מספיק, אז הדיווחים בספרד מדברים על כך שלואיס סוארס ייעדר כשלושה שבועות בעקבות הפציעה שספג במחצית הראשונה בשוק. המשמעות היא שהחלוץ האורווגואי יחמיץ את משחק הידידות של נבחרתו מול ארגנטינה, שיתקיים בישראל, וישוב לפעילות רק אחרי הפגרה הבינלאומית.</p>
      <p>"סוארס חש רגישות בשוק הימנית", <a href="http://www.sport5.co.il/team.aspx?FolderID=2428&amp;lang=HE">ברצלונה</a> הסבירה בהודעה רשמית, "הוא יעבור בדיקות ביממה הקרובה כדי לאמוד את חומרת הפציעה שלו". העונה, אחרי שספג לא מעט ביקורות, סוארס דווקא הצליח לבוא לידי ביטוי מבחינה התקפית, כשכבש 6 שערים בתשע הופעות ליגה, כשתרם עוד שני שערים בליגת האלופות.</p>
      <figure>
        <iframe data-src="https://twitter.com/UruguayanHeroes/status/1190655403698335750?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>"לא היינו מרוכזים אחרי ההפסקה", אמר החלוץ הצרפתי <b>אנטואן גריזמן</b> בסיום, "אני לא יודע אם זו בעיה של כדורגל, גישה או הכל ביחד, אבל המציאות היא שספגנו שלושה שערים בפחות מעשר דקות. זה מה שמטריד אותי יותר מכל ואין שום הסבר הגיוני לכך. אנחנו חייבים לבדוק מה לא עובד ולתקן במשחק הבא".</p>
      <p>מאמן בארסה <b>ארנסטו ואלוורדה</b> העדיף להסתכל על הצד החיובי: "זה נכון שיש לנו בעיה במשחקי החוץ יותר מאשר בבית. למרות הכל, אנחנו חייבים להמשיך קדימה. הפסדנו משחק וזה הכל. אנחנו צריכים לנתח ולשאול את עצמנו, מה לא עבד. תמיד הביקורות אחרי הפסדים הן חזקות מאוד, אבל אנחנו תמיד מצליחים להגיב".</p>
      <figure>
        <img src="https://www.sport5.co.il/Images/trans.gif"/>
        <figcaption>ברצלונה וגריזמן לא פוגעים (getty)</figcaption>
      </figure>
      <p> </p>
    </article>
  </body>
</html>