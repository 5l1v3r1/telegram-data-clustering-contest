<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980811214.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-02T23:04:00+00:00"/>
    <meta property="og:title" content="جهانگیری: تعداد زیادی از کشورها راهکار اداره دنیا را چندجانبه گرایی می‌دانند"/>
    <meta property="og:description" content=" به گزارش مهر، اسحاق جهانگیری عصر امروز (شنبه) در جریان سفر به ازبکستان، در حاشیه بازدید از شهر سمرقند در گفتگو با خبرنگاران اظهار داشت: سازمان همکاری شانگهای برای همکاری های اقتصادی، سیاسی و امنیتی شکل گرفته است و می تواند در آینده اقتصادی منطقه نقش بسیار مهم و تعیین کننده ای ایفا کند."/>
  </head>
  <body>
    <article>
      <h1>جهانگیری: تعداد زیادی از کشورها راهکار اداره دنیا را چندجانبه گرایی می‌دانند</h1>
      <address>
        <time datetime="2019-11-02T23:04:00+00:00">02 Nov 2019, 23:04</time>
      </address>
      <p>معاون اول رییس جمهور شانگهای را یکی از مهمترین سازمان‌ها دانست و گفت: تعداد زیادی از کشورها راهکار اداره دنیا را چندجانبه گرایی می‌دانند.</p>
      <p> به گزارش مهر، اسحاق جهانگیری عصر امروز (شنبه) در جریان سفر به ازبکستان، در حاشیه بازدید از شهر سمرقند در گفتگو با خبرنگاران اظهار داشت: سازمان همکاری شانگهای برای همکاری های اقتصادی، سیاسی و امنیتی شکل گرفته است و می تواند در آینده اقتصادی منطقه نقش بسیار مهم و تعیین کننده ای ایفا کند.</p>
      <p>معاون اول رئیس جمهور با اشاره به برگزاری هجدهمین اجلاس نخست وزیران سازمان همکاری شانگهای افزود: امروز کشورهای عضو اصلی و ناظر و سازمانهای وابسته آن گزارشی از کارها و اقداماتی که انجام دادند ارائه کردند و اعضای اصلی و ناظر نقطه نظرات خود را پیرامون مسائل جهانی و منطقه ای و نقشی که می توانند در سازمان همکاری شانگهای داشته باشند ارائه کردند.</p>
      <p>وی ادامه داد: نظرات جمهوری اسلامی ایران نیز در این اجلاس پیرامون مسائل مختلف ابراز شد خصوصا اینکه در مقطع فعلی در دنیا یک سیاست جدی که آمریکایی ها دنبال می کنند سیاست یکجانبه گرایی است که فکر می کنند به تنهایی قادر هستند مسائل دنیا را اداره کنند.</p>
      <p>معاون اول رییس جمهور خاطرنشان کرد: آنها در امور کشورهای مختلف دخالت می کنند اما تعداد زیادی از کشورهای دنیا معتقد هستند که راهکار اداره دنیا و حل مسائل دنیا و چالش هایی که پیش روی جامعه جهانی است چند جانبه گرایی است و همه باید در این زمینه نقش داشته باشند.</p>
      <p>وی افزود: امروز در سخنان نخست وزیران کشورهای مختلف موضوع چند جانبه گرایی جزو موضوعات اصلی بود که مطرح شد و در واقع به طور غیرمستقیم یک جهت گیری در مقابل یک جانبه گرایی وجود داشت.</p>
      <p>جهانگیری با اشاره به دیدارهای خود با مقامات ازبکستان و برخی کشورهای شرکت کننده در اجلاس اظهار داشت: ملاقات اصلی با کشور میزبان بود که دیشب و امروز با مسئولین اجرایی ازبکستان و نخست وزیر این کشور در جلسه کاری خیلی مفصلی که داشتیم مطرح کردیم و وزرای همراه نیز با همتایان خود جلسه داشتند.</p>
      <p>معاون اول رییس جمهور، ازبکستان را کشوری پرظرفیت توصیف کرد که اقتصادش می تواند مکمل اقتصاد ما باشد و ادامه داد: در زمینه کشاورزی این کشور می تواند بخشی از نیازهای ما را برطرف کند و از نظر صنعتی نیز می توانیم همکاریهای خوبی داشته باشیم.</p>
      <p>وی ادامه داد: کشورهای آسیای مرکزی خصوصا ازبکستان که حدود ۵۰ درصد جمعیت آسیای مرکزی را در خود جای داده اند از محدودیت دسترسی به آب های آزاد و دریا در مضیقه هستند که ایران یکی از اصلی ترین محورهایی است که می تواند در ترانزیت کالای این کشورها در بنادر جنوب نقش مهمی داشته باشد.</p>
      <p>وی اضافه کرد: در ایران کریدوری که از خلیج فارس به دریای سیاه تعریف شده و نیز کریدوری که با محوریت چابهار مطرح است، همه اینها می تواند برای اقتصاد منطقه تعیین کننده باشد که در این زمینه با ازبکستان و ترکمنستان و حتی با افغانستان مذاکراتی داشتیم که برای آینده اقتصادی کشور راهگشا خواهد بود.</p>
      <p>وی در ادامه با اشاره به سفر کوتاه خود به شهر تاریخی و زیبای سمرقند و بازدید از آثار تاریخی این شهر گفت: سمرقند شهری تاریخی و تاثیرگذار در یک دوره بسیار طولانی در بخش تمدنی و فرهنگی و اقتصادی است.</p>
      <p>جهانگیری ادامه داد: حتی جاده ابریشم که پل ارتباطی شرق آسیا به اروپا بوده از سمرقند عبور می کرده و دانشمندان و شعرای بسیار زیادی نیز متعلق به این منطقه هستند که هم مورد احترام مردم ایران و هم مورد احترام مردم ازبکستان هستند.</p>
      <p>وی با بیان اینکه بسیاری از آثار تاریخی که در سمرقند وجود دارد به سبک هنر ایرانی است، تصریح کرد: برخی از نوشته ها در بناهای تاریخی سمرقند ایرانی است و حتی نام ایرانی دارند. در یکی از بازدیدها گفتند آقای محمد شیخ تبریزی سازنده بنا بوده است که اینگونه بناها موجب افتخار هر ایرانی است.</p>
      <p>جهانگیری همچنین با اشاره به دیدارهای خود با نخست وزیر ازبکستان هم در سفر ترکمنستان و هم در ملاقات امروز گفت: یکی از درخواست های ایشان این بود که استادکارها و معمارهای ایرانی مسلط به بناهای تاریخی، برای مرمت و بازسازی بناهای تاریخی ازبکستان اعزام شوند که قرار شد در این زمینه به ازبکستان کمک کنیم.</p>
    </article>
  </body>
</html>