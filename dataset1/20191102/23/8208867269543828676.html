<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/serie-a/2019/11/02/news/torino-juventus_0-1_de_ligt_lascia_i_bianconeri_in_vetta_alla_classifica-240105830/"/>
    <meta property="og:site_name" content="Repubblica.it"/>
    <meta property="article:published_time" content="2019-11-02T23:07:00+00:00"/>
    <meta property="og:title" content="Torino-Juventus 0-1, De Ligt lascia i bianconeri in vetta alla classifica"/>
    <meta property="og:description" content="Un gol dell'olandese al 70' consente ai bianconeri di vincere per la quinta volta di fila la stracittadina in casa dei granata. Decisivo l'ingresso"/>
  </head>
  <body>
    <article>
      <h1>Torino-Juventus 0-1, De Ligt lascia i bianconeri in vetta alla classifica</h1>
      <h2>Un gol dell'olandese al 70' consente ai bianconeri di vincere per la quinta volta di fila la stracittadina in casa dei granata. Decisivo l'ingresso di Higuain</h2>
      <address><time datetime="2019-11-02T23:07:00+00:00">02 Nov 2019, 23:07</time> by <a rel="author">JACOPO MANFREDI</a></address>
      <p><b>TORINO</b> - Per la quinta stagione di fila la Juve vince il derby in casa del Torino e resta da sola in vetta alla classifica, respingendo l'assalto dell'Inter, <a href="https://www.repubblica.it/sport/calcio/serie-a/2019/11/02/news/inter_vince_a_bologna-240099585/">passata al 92' a Bologna</a>. Un successo ottenuto grazie al decisivo ingresso di Higuain, determinante sia nel procurarsi l'angolo da cui è scaturito il gol vittoria che a fornire l'assist al bacio per il match-winner de Ligt. Il Toro per la 19esima volta consecutiva non riesce a tenere la porta inviolata contro la Juve e, malgrado una prova orgogliosa, ingoia l'ennesimo boccone amaro: la classifica si fa sempre più malinconica e, a questo punto, Mazzarri rischia seriamente l'esonero.</p>
      <h3>Sarri recupera Pjanic, Mazzarri ritrova Rincon</h3>
      <p>Sarri per l'occasione ha restituito la maglia da titolari a Szczesny e De Ligt e ha preferito De Sciglio ad Alex Sandro sulla fascia sinistra. A centrocampo, costretto a rinunciare all'appiedato Rabot, si è consolato con il recupero in extremis di Pjanic e lo ha piazzato in cabina di regia accanto a Bentancur, escludendo Khedira. Sul fronte opposto Mazzarri, privo dello squalificato Nkoulou, ha rilanciato Bremer in difesa, ha dato spazio dal 1' a Ola Aina e al recuperato Rincon a centrocampo e ha preferito Verdi a Zaza in attacco.</p>
      <h3>Sirigu salva la porta su Bonucci e De Ligt</h3>
      <p>Il Torino è partito più determinato ma è mancato al tiro: le conclusioni di Bremer, Verdi e Rincon, Ansaldi e Belotti nei primi 27', infatti, non hanno creato alcun problema a Szczesny. L'unico brivido i tifosi bianconeri lo hanno avuto al 12' quando De Ligt si è reso ancora una volta protagonista di un tocco di braccio in area su una deviazione di nuca di Belotti ma Doveri e il Var hanno giustamente ritenuto il braccio basso e attaccato al corpo. Molto più insidiosa è stata la Juve che si è affidata al solito Ronaldo per replicare: il fuoriclasse portoghese ha prima messo di poco alto un colpo di testa in tuffo su cross di Bentancur e poi ha calciato due metri oltre la traversa un bel destro di controbalzo. Col passare dei minuti i bianconeri hanno preso fiducia e sono andati vicini al vantaggio con Dybala (sinistro da buona posizione forte ma centrale, respinto coi pugni da Sirigu), Bonucci (colpo di testa alzato in angolo dal portiere granata) e De Ligt che si è visto respingere d'istinto con una prodezza da Sirigu un pallone deviato verso la porta su un tiro-cross di Ronaldo. Il Toro non è rimasto, nel frattempo, a guardare e, per la prima volta, ha spaventato Szczesny con Meité che ha spedito di poco alto un destro su assist di Belotti.</p>
      <h3>Higuain entra e consente a De Ligt di decidere il derby</h3>
      <p>Nella ripresa la Juve, al di là di un diagonale di Ronaldo, ha faticato a cambiare passo e allora Sarri ha deciso di aiutarla inserendo una punta di maggior peso, Higuain, da affiancare a CR7. E il 'Pipita' lo ha subito ripagato: ha impegnato severamente Sirigu con un gran destro al volo in mezza girata su punizione-cross di Bentancur e, sull'angolo seguente ha smarcato con un pregevole tocco in mezzo De Ligt che di destro al volo ha insaccato.</p>
      <h3>Ramsey sfiora il raddoppio</h3>
      <p>Il Toro ha avuto un immediato sussulto d'orgoglio, impegnando Szczesny con un'azione personale di Ansaldi, ma poi ha faticato a creare ulteriori pericoli. Gli ingressi di Zaza, Lukic e Millico non hanno prodotto il necessario forcing finale. Anche perché la Juve, con gli innesti di Ramsey e Khedira, si è difesa con sempre più ordine sfiorando, anzi, nel finale anche il raddoppio con l'ex Arsenal. La Juve, così, allunga a 11 gare la striscia d'imbattibilità nel derby. Per Mazzarri sono in arrivo ore caldissime.<br/><br/><b>TORINO-JUVENTUS 0-1 (0-0)</b><br/><b>Torino</b> (3-5-2): Sirigu, Izzo, Bremer, Lyanco, Aina, Baselli (40′ st Millico), Rincon (29′ st Zaza), Meité, Ansaldi, Verdi (35′ st Lukic), Belotti. (18 Ujkani, 25 Rosati, 21 Berenguer, 29 De Silvestri, 30 Djidji, 93 Laxalt). All. Mazzarri.<br/><b>Juventus</b> (4-3-1-2): Szczesny, Cuadrado, Bonucci, De Ligt, De Sciglio, Bentancur (31′ st Khedira), Pjanic, Matuidi, Bernardeschi (22′ st Ramsey), Dybala (15′ st Higuain), Ronaldo. (31 Pinsoglio, 77 Buffon, 11 Douglas Costa, 12 Alex Sandro, 13 Danilo, 23 Emre Can, 24 Rugani, 28 Demiral). All. Sarri.<br/><b>Arbitro</b>: Doveri di Roma 6,5.<br/><b>Reti</b>: nel st 25′ De Ligt.<br/><b>Angoli</b>: 11-6 per il Torino.<br/><b>Recupero</b>: 2′ e 5′.<br/><b>Ammoniti</b>: Aina, Bentancur, Cuadrado, Ansaldi per gioco scorretto. Baselli, Belotti per proteste.<br/><b>Spettatori</b>: 27.664, per un incasso di 652.865 euro.</p>
    </article>
  </body>
</html>