<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637660/%D8%B1%D8%A7%DB%8C%D8%B2%D9%86%DB%8C%E2%80%8C%D9%87%D8%A7%DB%8C-%D9%85%DB%8C%D8%B4%D9%84-%D8%B9%D9%88%D9%86-%D8%A8%D8%B1%D8%A7%DB%8C-%D8%AA%D8%B3%D9%87%DB%8C%D9%84-%D8%AA%D8%B4%DA%A9%DB%8C%D9%84-%D8%AF%D9%88%D9%84%D8%AA-%D8%AC%D8%AF%DB%8C%D8%AF-%D9%84%D8%A8%D9%86%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-02T23:20:00+00:00"/>
    <meta property="og:title" content="رایزنی‌های میشل عون برای تسهیل تشکیل دولت جدید لبنان"/>
    <meta property="og:description" content="دفتر ریاست جمهوری لبنان در بیانیه‌ای از تماس‌ها و رایزنی‌های میشل عون با احزاب سیاسی برای تسهیل فرآیند تشکیل دولت جدید لبنان پس از استعفای..."/>
  </head>
  <body>
    <article>
      <h1>
        <a href="https://www.bultannews.com/fa/news/637660/%D8%B1%D8%A7%DB%8C%D8%B2%D9%86%DB%8C%E2%80%8C%D9%87%D8%A7%DB%8C-%D9%85%DB%8C%D8%B4%D9%84-%D8%B9%D9%88%D9%86-%D8%A8%D8%B1%D8%A7%DB%8C-%D8%AA%D8%B3%D9%87%DB%8C%D9%84-%D8%AA%D8%B4%DA%A9%DB%8C%D9%84-%D8%AF%D9%88%D9%84%D8%AA-%D8%AC%D8%AF%DB%8C%D8%AF-%D9%84%D8%A8%D9%86%D8%A7%D9%86">رایزنی‌های میشل عون برای تسهیل تشکیل دولت جدید لبنان</a>
      </h1>
      <h2>دفتر ریاست جمهوری لبنان در بیانیه‌ای از تماس‌ها و رایزنی‌های میشل عون با احزاب سیاسی برای تسهیل فرآیند تشکیل دولت جدید لبنان پس از استعفای...</h2>
      <address><time datetime="2019-11-02T23:20:00+00:00">02 Nov 2019, 23:20</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، با استعفای «سعد الحریری» نخست‌وزیر لبنان در سیزدهمین روز تظاهرات و تبدیل شدن دولت این کشور به دولت پیشبرد امور، تحولات لبنان وارد فاز جدیدی شد.</p>
      <p>رئیس‌جمهور لبنان پس از استعفای اخیر سعد الحریری از سمت نخست‌وزیری در پی اعتراضات این کشور،‌ تلاش می‌کند تا زمینه را برای تشکیل هر چه سریعتر دولت جدید فراهم کند.</p>
      <p>دفتر اطلاع‌رسانی ریاست جمهوری لبنان شنبه‌شب بیانیه‌ای را در این خصوص صادر و در آن اعلام کرد که میشل عون برای تسهیل فرآیند تشکیل دولت جدید لبنان، رایزنی‌های لازم را با احزاب سیاسی انجام داده و تماس‌های ضروری را برقرار کرده است.</p>
      <p>به گزارش شبکه خبری ال‌بی‌سی، دفتر اطلاع‌رسانی لبنان گزارش داد که این تماس‌های ضروری قبل از انجام رایزنی‌های پارلمانی و برای حل پاره‌ای از مشکلات صورت گرفته که طبیعتا باعث آسان‌تر شدن فرآیند تشکیل دولت جدید می‌شود.</p>
      <p>در این بیانیه آمده که چالش‌های پیش‌روی دولت آتی ایجاب می‌کند که تماس‌های سریع و نه عجولانه برای تشکیل دولت جدید برقرار شود و زمان رایزنی‌های پارلمانی هم به زودی مشخص خواهد شد.</p>
      <p>رئیس‌جمهور لبنان اخیرا استعفای «سعد الحریری» نخست‌وزیر را پذیرفت و دولت فعلی عملاً به دولت پیشبرد امور تبدیل شد.</p>
    </article>
  </body>
</html>