<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/scuola/2019/11/02/news/sissa_e_bicocca_le_migliori_giovani_universita_-240106754/"/>
    <meta property="og:site_name" content="Repubblica.it"/>
    <meta property="article:published_time" content="2019-11-02T23:27:00+00:00"/>
    <meta property="og:title" content="Sissa e Bicocca, le migliori giovani università"/>
    <meta property="og:description" content="&quot;Nature&quot; pubblica la classifica delle accademie con meno di cinquant'anni: la Scuola internazionale di Trieste e l'ateneo di Milano hanno il"/>
  </head>
  <body>
    <article>
      <h1>Sissa e Bicocca, le migliori giovani università</h1>
      <h2>"Nature" pubblica la classifica delle accademie con meno di cinquant'anni: la Scuola internazionale di Trieste e l'ateneo di Milano hanno il miglior piazzamento tra le italiane. L'Estremo oriente guida il ranking</h2>
      <address><time datetime="2019-11-02T23:27:00+00:00">02 Nov 2019, 23:27</time> by <a rel="author">CORRADO ZUNINO</a></address>
      <p><b>ROMA</b> - La migliore tra le più giovani università italiane, dice l'autorevole <i>Nature</i>, è la <b>Scuola internazionale superiore di studi avanzati</b>, altrimenti detta e meglio conosciuta come <a href="https://www.repubblica.it/scienze/2017/07/11/news/_trieste_sara_capitale_europea_della_scienza_del_2020-170540989/">Sissa</a>, anno di nascita 1978. E' la prima in Italia tra le università con meno di cinquant'anni anni, settima in Europa.<br/><br/>Tra le "Young Universities" - il <i>ranking</i> prende in considerazione 175 atenei nel mondo - la Sissa è trentatreesima in una classifica dominata dall'Estremo oriente (tre cinesi e tre sudcoreane nelle prime dieci). Nel settore disciplinare della Fisica, la Scuola è quattordicesima al mondo.<br/><br/>Le altre italiane presenti nel Nature index sono: la <b>Bicocca di Milano</b>, nata solo ventun anni fa, trentaquattresima e ottava in Europa. Quindi, l'<b>Università di Roma Tor Vergata</b>, aperta nel 1982, al 59° posto, e l'<b>Università di Roma Tre </b>(99a), in vita questa dal 1992. Posizionate oltre la centesima posizione ci sono l'<b>Università della Calabria</b> (numero 134, nata nel 1972) e l'<b>Università di Napoli Vanvitelli </b>(numero 135, 1991). Infine, l'<b>Università di Brescia</b> (1982) è 104a.<br/><br/>Tra i primi dieci atenei della classifica generale, guidata dalla University of chinese academy of sciences (Ucas), sono presenti solo due realtà europee: lo Swiss federal institute of technology di Losanna e l'Università di Parigi Sud. Nessun ateneo nordamericano.<br/><br/>Nature Index è un database gestito da "Springer Nature" che fornisce una valutazione della produttività e delle collaborazioni degli istituti scientifici sulla base del numero di pubblicazioni (<i>article count</i>) e il contributo dei ricercatori delle singole università (<i>fractional count</i>), censite su un ampio numero di riviste internazionali di alta qualità tra agosto 2018 e luglio 2019.<br/><br/>"<a href="https://www.repubblica.it/scienze/2019/09/24/news/le_cellule_del_cervello_agiscono_fischiettano_motivo_molto_simile-236792772/?ref=search">Il riconoscimento</a>", afferma il direttore della Sissa, Stefano Ruffo, "è il frutto del lavoro dei nostri ricercatori che tutti i giorni svolgono un'attività accreditata dalla comunità internazionale. E' la prima volta", continua il direttore, "che una classifica di questo tipo riconosce anche il valore di scuole come la nostra focalizzate sui dottorati di ricerca. Il risultato, conseguito attraverso un processo autonomo da parte di Nature Index, è inatteso e per questo ancora più significativo".</p>
    </article>
  </body>
</html>