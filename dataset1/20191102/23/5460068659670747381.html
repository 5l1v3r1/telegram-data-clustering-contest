<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://emprenem.ara.cat/creixer/nova-vida-Fotoprix_0_2337366269.html"/>
    <meta property="og:site_name" content="Ara.cat"/>
    <meta property="article:published_time" content="2019-11-02T23:00:00+00:00"/>
    <meta property="og:title" content="La nova vida de Fotoprix"/>
    <meta property="og:description" content="La famosa cadena de fotografia va estar a punt de tancar el 2017 fins que va ser adquirida per l’empresa basca Ikatz"/>
  </head>
  <body>
    <article>
      <h1>La nova vida de Fotoprix</h1>
      <h2>La famosa cadena de fotografia va estar a punt de tancar el 2017 fins que va ser adquirida per l’empresa basca Ikatz</h2>
      <address><time datetime="2019-11-02T23:00:00+00:00">02 Nov 2019, 23:00</time> by <a rel="author">IRENE RIART</a></address>
      <p><b>Fa dos anys, la coneguda marca Fotoprix va entrar en un procés de liquidació</b>: va passar de ser un referent a nivell espanyol a gairebé perdre totes les seves botigues. La companyia va ser incapaç de fer la transició del món analògic a l’univers digital i, ofegada en un gran deute econòmic, va entrar en concurs de creditors.</p>
      <p>L’empresa basca Foto Ikatz, nascuda els anys 80 a Vitòria, va veure en l’operació una oportunitat de créixer. Valentín Basáñez, fundador i director d’Ikatz, explica que van fer una oferta per tota la unitat productiva de Fotoprix perquè necessitaven “una gran infraestructura per evolucionar”. El setembre de 2017, Ikatz va obtenir les botigues de Fotoprix, però també el 90% dels seus treballadors i tot el seu sistema de producció.</p>
      <p>Dos anys després, Ikatz i Fotoprix s’han integrat completament, i el nom de l’empresa basca ha anat desapareixent del mercat per reprendre la firma comercial ja consolidada de Fotoprix. “Fotoprix era per nosaltres la competència, però també tot un referent”, explica Basáñez.</p>
      <p>La companyia va arribar a ser l’empresa de serveis per a la imatge líder a Espanya, amb 200 botigues i més de 100 franquícies arreu de l’Estat. Basáñez destaca la gran trajectòria de Fotoprix, que va ser pionera en inventar un model de negoci a gran escala per als aficionats a la fotografia. Segons Basáñez, el seu concepte de negoci era innovador a Europa i tenia una gran línia d’importació de càmeres.</p>
      <blockquote>Ikatz ha desaparegut apocapoc del mercat per adoptar com a marca comercial la reconeguda Fotoprix</blockquote>
      <p>Amb l’entrada d’Ikatz, però, Fotoprix ha redirigit la seva oferta de serveis per adaptar-se a les noves tecnologies i combinar-les amb el revelat de fotos tradicional. En els darrers quinze anys, el sector de la fotografia ha patit fins a dues transicions tecnològiques: del carret a les càmeres digitals i, després, cap als mòbils. En plena era digital, doncs, i conscient que el que s’imprimeix és molt més que una fotografia, Fotoprix s’ha centrat en tres línies de productes: regals, records i decoració.</p>
      <p>Tot i això, la companyia conserva alguns aspectes comercials de l’antiga empresa, com les vendes a través de la pàgina web, que suposen un 35% de la facturació total de la firma. “El tàndem entre les botigues físiques i el portal web és un dels grans baluards heretats de l’antiga Fotoprix”, defensa Basáñez. Segons Ikatz, la competència principal del sector són empreses estrangeres amb vendes exclusivament a través de la web, i el fet de reforçar la seva presència al mercat amb els establiments físics els dona la possibilitat de tenir “una relació directa” amb els clients.</p>
      <p><b>Aquests canvis estratègics han fet que Fotoprix ressorgeixi d’entre les seves cendres</b> i recuperi la seva presència a bona part de les capitals de província espanyoles. Actualment, la companyia disposa d’uns 80 establiments propis, un 45% dels quals són a Catalunya, i fins a 36 franquícies a Espanya. En l’últim, any Fotoprix va tenir una facturació de 15 milions d’euros i, des d’Ikatz, aposten pel creixement progressiu de la marca. Basáñez admet, però, que tot i els bons resultats, l’empresa basca va heretar deutes de Fotoprix amb diverses institucions i que, a poc a poc, “han d’anar encaminant les finances de l’empresa”.</p>
      <p>Més enllà de redirigir les principals línies de negoci, Ikatz també ha decidit renovar la marca de Fotoprix, des del logotip fins a l’aparença de les botigues. La companyia matriu, a més, també ha invertit en la compra de nova maquinària per a les seves plantes de producció, com, per exemple, una de situada a Sant Joan Despí.</p>
      <p>La companyia basca creu en el gran potencial de la marca Fotoprix i, de cara al futur, sosté que caldrà anar evolucionant constantment per mantenir-se al capdavant del sector.</p>
      <blockquote>Actualment Fotoprix té 80 botigues pròpies a l’Estat, de les quals gairebé la meitat són a Catalunya</blockquote>
      <p>Basáñez també defensa la gran rellevància de les innovacions tecnològiques dels telèfons mòbils, com el 5G o l’alta qualitat de les fotografies, ja que “són uns grans aliats” per mantenir el negoci en un futur.</p>
      <p>Paral·lelament, l’empresa preveu anar augmentant progressivament el seu nombre de franquícies arreu de l’Estat, ja que és una fórmula que està tenint “molt bona acollida”, segons Ikatz. Abans d’acabar l’any, Fotoprix també té previst seguir reforçant el seu negoci a Catalunya, amb l’obertura de noves botigues, com una a Granollers, i la renovació d’altres establiments.</p>
    </article>
  </body>
</html>