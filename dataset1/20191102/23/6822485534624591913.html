<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980811216.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-02T23:17:00+00:00"/>
    <meta property="og:title" content="لاوروف: آمریکا روی میادین نفتی سوریه تمرکز کرده"/>
    <meta property="og:description" content="به گزارش ایرنا، «سرگئی لاوروف» در گفت‌وگو با شبکه تلویزیونی روسیه ۲۴ گفت: آمریکا می‌خواهد از میادین نفتی سوریه محافظت کند تا دولت سوریه نتواند به این میادین دست یابد."/>
  </head>
  <body>
    <article>
      <h1>لاوروف: آمریکا روی میادین نفتی سوریه تمرکز کرده</h1>
      <address>
        <time datetime="2019-11-02T23:17:00+00:00">02 Nov 2019, 23:17</time>
      </address>
      <p>وزیر امور خارجه روسیه به بی‌توجهی آمریکا برای مبارزه با گروه تروریستی داعش اشاره و خاطرنشان کرد: واشنگتن برروی میادین نفتی سوریه تمرکز کرده است.</p>
      <p>به گزارش ایرنا، «سرگئی لاوروف» در گفت‌وگو با شبکه تلویزیونی روسیه ۲۴ گفت: آمریکا می‌خواهد از میادین نفتی سوریه محافظت کند تا دولت سوریه نتواند به این میادین دست یابد.</p>
      <p>رئیس دستگاه دیپلماسی روسیه به اطلاعات منتشر شده از سوی وزارت دفاع روسیه در مورد قاچاق نفت سوریه اشاره کرد و افزود: نفت سوریه به صورت قاچاق از این کشور خارج می‌شود و با درآمد حاصل از فروش آن، آمریکا از گروه‌های مسلح وفادار به خود حمایت می‌کند.</p>
      <p>«ماریا زاخارووا» سخنگوی وزارت امور خارجه روسیه نیز با تکرار اطلاعاتی که وزارت دفاع این کشور هفته گذشته آنها را افشا کرد، گفت: ایالات متحده آمریکا به صورت غیرقانونی از میادین نفتی در شمال شرق سوریه ماهانه بیش از ۳۰ میلیون دلار نفت استخراج می‌کند.</p>
      <p>وی با بیان این مطلب افزود: آمریکا نفت سوریه را با نقض تحریم‌های خود به صورت قاچاق از سوریه خارج می‌کند و قصد ندارد این مناطق سوریه را در آینده نزدیک ترک کند.</p>
      <p>به گفته وی، اقدامات نظامیان آمریکایی در مورد میادین نفتی شمال شرق سوریه غیرقانونی است.</p>
      <p>زاخارووا گفت: برای یک جامعه پیشرفته نمی‌تواند این سوال مطرح نشود که یک کشور متمدن که به صورت نامحدود خود را به ارزش‌های دمکراتیک و اقدامات بین‌المللی پایبند می‌خواند نفت مناطق شمال شرق سوریه را که کشور مستقل است را کشور دیگری استخراج کند و اقدامات تبهکارانه خود را تحت پوشش مبارزه با داعش ادامه دهد.</p>
      <p>وی ادامه داد: بر اساس اظهارات مقام‌های ائتلاف آمریکایی گروه داعش در ماه مارس سال جاری به صورت کامل قلع و قمع شده است بنابراین مواضع آمریکا در این مورد با واقعیت مطابقت ندارد.</p>
      <p>وزارت دفاع روسیه هفته گذشته تصاویر ماهواره‌ای از برخی مناطق سوریه منتشر کرد که نشان می‌داد، نیروهای آمریکایی چتر امنیتی برای قاچاق نفت سوریه ایجاد کرده‌اند و با وجود تحریم نفت این کشور از سوی آمریکا، با راهزنی بین‌المللی، ماهانه حدود ۳۰ میلیون دلار به جیب می‌زنند.</p>
      <p>«ایگور کوناشنکوف» سخنگوی وزارت دفاع روسیه این اطلاعات را در واکنش به اظهارات «مارک اسپر» وزیر دفاع آمریکا و رئیس پنتاگون که بر لزوم ماندن تعدادی از سربازان آمریکایی در شرق سوریه برای حفاظت از میادین نفتی از دست گروه تروریستی داعش سخن گفته بود، منتشر کرد.</p>
      <p>وی افزود: درقوانین بین‌المللی و حتی قوانین داخلی آمریکا هم حقی به سربازان آمریکایی برای محافظت و دفاع از ذخایر هیدروکربنی سوریه در مقابل ملت و دولت این کشور داده نشده است بنابراین کاری که امروز سربازان آمریکایی در سوریه انجام می‌دهند چیزی جز تصرف میادین نفتی مردم سوریه در شرق این کشور نیست و به عبارت ساده راهزنی بین‌المللی در سطح دولتی است.</p>
      <p>سخنگوی وزارت دفاع روسیه پشت پرده اظهارات رئیس پنتاگون درباره آزادی و مبارزه با تروریسم در سوریه را موضوع دیگری دانست و گفت: با توجه به تصاویر بخش اطلاعات فضایی وزارت دفاع روسیه، نفت سوریه پیش و بعد از شکست داعش در منطقه مورد اشاره، تحت نظارت آمریکایی‌ها توسط کامیون‌های حامل سوخت، به خارج از سوریه ارسال می‌شود؛ آن هم در دوره‌ای که واشنگتن مجازات‌هایی را برای عرضه فرآورده‌های نفتی سوریه توسط هر کسی را در نظر گرفته است.</p>
      <p>کوناشنکوف در ادامه به واکنش سریع نیروهای ویژه و پرنده‌های آمریکا برای محافظت از این کریدور ایجاد شده برای انتقال نفت از سوریه به خارج اشاره کردو گفت: ما می‌دانیم که دور زدن تمامی مجازات‌های آمریکا توسط شرکت‌های پیشرو غربی با نام‌هایی تحت عنوان بخش خودمختار شرق سوریه در جریان است و درآمد حاصل از آن به حساب آمریکایی‌ها سرازیر می‌شود.</p>
      <p>وی با محاسبه سرانگشتی قیمت نفت اظهار داشت: اگر هر بشکه نفت سوریه را ۳۸ دلار درنظر بگیریم، درآمد ماهانه این «تجارت خصوصی» از خدمات عمومی ایالات متحده بیش از ۳۰ میلیون دلار می‌شود ضمن اینکه این جریان مالی بدون کنترل و مالیات در جریان است بنابراین طبیعی است که پنتاگون برای همیشه آماده حفاظت از مناطق اسرار آمیز در سوریه باشد.</p>
    </article>
  </body>
</html>