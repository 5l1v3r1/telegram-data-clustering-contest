<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://daryo.uz/2019/11/02/ozbekistonda-tolovlar-va-tolov-tizimlari-togrisidagi-qonun-qabul-qilindi/?utm_source=Telegram_Bot"/>
    <meta property="og:site_name" content="Daryo"/>
    <meta property="article:published_time" content="2019-11-02T23:46:00+00:00"/>
    <meta property="og:title" content="O‘zbekistonda “To‘lovlar va to‘lov tizimlari to‘g‘risida”gi qonun qabul qilindi"/>
    <meta property="og:description" content="Ushbu qonunning maqsadi to‘lovlar va to‘lov tizimlari sohasidagi munosabatlarni tartibga solishdan iborat"/>
  </head>
  <body>
    <article>
      <h1>O‘zbekistonda “To‘lovlar va to‘lov tizimlari to‘g‘risida”gi qonun qabul qilindi</h1>
      <address>
        <time datetime="2019-11-02T23:46:00+00:00">02 Nov 2019, 23:46</time>
      </address>
      <p>Prezident 1-noyabr kuni “To‘lovlar va to‘lov tizimlari to‘g‘risida”gi qonunni imzoladi, deb <a href="https://t.me/huquqiyaxborot/5805">xabar bermoqda</a> “Huquqiy axborot” kanali.</p>
      <figure>
        <img src="https://s.daryo.uz/wp-content/uploads/2019/11/plastik-kartalar.png"/>
        <figcaption>Foto: “Daryo”</figcaption>
      </figure>
      <p>
        <b>Ushbu qonunning maqsadi to‘lovlar va to‘lov tizimlari sohasidagi munosabatlarni tartibga solishdan iborat.</b>
      </p>
      <p>Qonunga muvofiq, to‘lov tizimi to‘lovlarni to‘lov tizimining operatori, to‘lov tizimi ishtirokchilari va (yoki) to‘lov tashkilotlarining to‘lov tizimi operatori tomonidan belgilangan to‘lov tizimining tartib-taomillarini, infratuzilmasini va qoidalarini qo‘llash vositasida hamkorlik qilish yo‘li bilan amalga oshirishni ta’minlaydigan munosabatlar majmuidir.</p>
      <p>To‘lov xizmati to‘lov xizmatlaridan foydalanuvchi va to‘lov xizmatlarini yetkazib beruvchi o‘rtasida tuzilgan shartnoma, shu jumladan ommaviy oferta tarzidagi shartnoma asosida ko‘rsatiladi.</p>
      <p>
        <b>O‘zbekiston hududida to‘lovlar quyidagilar orqali amalga oshiriladi:</b>
      </p>
      <ul>
        <li>naqd pul mablag‘larini o‘tkazish;</li>
        <li>elektron pullarni o‘tkazish;</li>
        <li>pul mablag‘larini to‘lov vositalaridan foydalangan holda o‘tkazish;</li>
        <li>pul majburiyatini yoki pul mablag‘larini to‘lash to‘g‘risidagi farmoyishni o‘z ichiga olgan to‘lov hujjatini berish;</li>
        <li>elektron to‘lov vositalaridan foydalanish.</li>
      </ul>
      <p>Shuningdek, qonunga ko‘ra, bank kartasining emitenti bank kartasini saqlovchini bank kartasi yo‘qolganligi va (yoki) bank kartasidan ruxsatsiz foydalanilganligi to‘g‘risidagi xabarnomani tunu kun yuborish imkoniyati bilan ta’minlashi shart.</p>
      <p>
        <b>Ushbu qonun rasmiy e’lon qilingan kundan e’tiboran 3 oy o‘tgach kuchga kiradi.</b>
      </p>
      <p>Qonunni to‘liq ko‘rinishda ushbu <a href="http://xs.uz/uzkr/21314">havola</a> orqali o‘qish mumkin.</p>
    </article>
  </body>
</html>