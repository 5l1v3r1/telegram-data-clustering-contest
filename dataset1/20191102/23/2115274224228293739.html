<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/politica/bonaccini_pastic_tax_auto_aziendali-6469559/news/2019-11-02/"/>
    <meta property="og:site_name" content="Agi"/>
    <meta property="article:published_time" content="2019-11-02T23:42:00+00:00"/>
    <meta property="og:title" content="Allarme di Bonaccini: &quot;Sulle tasse rischiamo di pagare un prezzo alto&quot;"/>
    <meta property="og:description" content="Il governatore emiliano, preoccupato, lancia un appello ai parlamentari dem su auto aziendali e plastic tax"/>
  </head>
  <body>
    <article>
      <h1>Allarme di Bonaccini: "Sulle tasse rischiamo di pagare un prezzo alto"</h1>
      <h2>Il governatore emiliano, preoccupato, lancia un appello ai parlamentari dem su auto aziendali e plastic tax</h2>
      <address><time datetime="2019-11-02T23:42:00+00:00">02 Nov 2019, 23:42</time> by <a rel="author">AGI - Agenzia Giornalistica Italia</a></address>
      <p>"Scrivo ai parlamentari eletti qui: la questione <a href="https://www.agi.it/economia/tassa_auto_aziendali_misiani-6466717/news/2019-11-02/">auto aziendali</a> gestita come peggio si potesse e qui dove cresciamo più di tutti e con la disoccupazione al 5% rischia di farci pagare prezzo alto. Sono bombardato dai nostri elettori non dagli altri. Ps: anche la tassa sulla plastica se non mettete alcuni correttivi ed incentivi la paghiamo qui, non altrove". È quanto scrive, secondo quanto si apprende, il governatore dell'Emilia Romagna, <b>Stefano Bonaccini</b>, in uno stralcio della lettera inviata agli eletti dem in Emilia Romagna. Un appello che Italia viva, la formazione guidata da Matteo Renzi, accoglie.</p>
      <p>"Non condivido il provvedimento sulle auto aziendali per come è stato impostato e sono sicuro, come mi hanno garantito il ministro Gualtieri e Misiani, oltre allo stesso Zingaretti, che verrà decisamente modificato o addirittura cancellato". Dichiara Bonaccini spiegando che queste perplessità sono state espresse anche in occasione dei contatti avuti con i parlamentari dem e i rappresentanti del governo ma non nella forma di una lettera. </p>
      <h3>"La plastic tax non colpisca imprese e lavoro"</h3>
      <p>Sulla plastica, "Ricordo che in Emilia Romagna il futuro piano regionale 'plastic free' lo stiamo condividendo anche con le imprese del settore, studiando meccanismi di compensazione e incentivi - afferma Bonaccini - che non danneggino il comparto, per una svolta ecologica assolutamente necessaria, ma che non deve colpire imprese e lavoro. La stessa logica di gioco di squadra - sottolinea il governatore - dovrebbe essere adottata a livello nazionale: per questo ho interessato il Governo, affinché le misure a cui sta pensando non danneggino un settore così importante in Emilia Romagna. Anche i parlamentari regionali del centrosinistra mi hanno assicurato di voler modificare tali misure".</p>
      <p>Poi uno sguardo complessivo alla manovra. "Non dimentichiamo - dice Bonaccini - che la finanziaria ha interventi positivi: ci salva da un aumento dell'Iva che sarebbe stato pagato duramente da famiglie e cittadini; stanzia i primi fondi per le famiglie e qui l'Emilia-Romagna era arrivata prima con il taglio delle rete dei nidi; avvia il taglio del cuneo fiscale per aumentare i soldi in busta paga ai lavoratori dipendenti e prevede il finanziamento di industria 4.0; rifinanziamento legge Sabatini e iper e super ammortamento per le imprese. Oltre ai 2 miliardi in più per il Fondo sanitario nazionale e altri 2 miliardi per investimenti nella sanità pubblica. Sono certo che allo stesso modo il Governo saprà trovare soluzioni che evitino impatti negativi su imprese e consumatori anche sul tema plastica", conclude Bonaccini. </p>
      <h3>Italia viva d'accordo con il governatore</h3>
      <p>"Il presidente Bonaccini ha ragione: chiunque sia a contatto col mondo produttivo sa che una tassa sulle auto aziendali e una tassa sulla plastica produrrebbero effetti negativi per le aziende e per i lavoratori impiegati in quelle stesse aziende.Sono da evitare e ci impegneremo per questo (come lo abbiamo fatto con successo su aumenti iva, tassa sui telefonini, incremento irpef agli agricoltori, imposta catastale e gasolio agricolo, cedolare secca, imposte catastali per acquisto prima casa)". Lo affermano i deputati di Italia viva eletti in Emilia-Romagna, Luigi Marattin e Marco Di Maio.</p>
      <p>"Lo faremo da in particolare da eletti in Emilia-Romagna, cuore produttivo del Paese, che in 5 anni con Stefano Bonaccini alla presidenza ha dimezzato il tasso di disoccupazione ed è divenuta la prima regione d'Italia per l'export. E lo faremo coerenti con le ragioni che ci hanno indotto a fondare Italia Viva e a dar vita a questo governo, ossia - concludono Di Maio e Marattin - evitare l'aumento di tasse o l'introduzione di nuove e sostenere le imprese". </p>
      <h3>Borgonzoni attacca: "Pd nemico del mondo produttivo"</h3>
      <p>"Il governo amico di Bonaccini sta preparando una manovra ammazza-Emilia Romagna" perché "la cosiddetta 'plastic tax', rischia di colpire il distretto del biomedicale di Mirandola" e "il salasso sulle auto aziendali, penalizzerà migliaia di lavoratori delle circa 400 mila aziende del nostro territorio, ad altissima densità industriale". È il grido di allarme di <b>Lucia Borgonzoni</b>, la fedelissima salviniana candidata del centrodestra alle prossime regionali.</p>
      <p>La manovra "Danneggerà - spiega in un post su Facebook - particolarmente l'Emilia, che ospita l'ultimo zuccherificio rimasto in Italia, il Coprob di Minerbio, e l'intera filiera di settore, oltre che il mondo della trasformazione".<br/>Inoltre "La nuova trovata della tassa sulle cartine e sui filtri, che rischia di impattare su 250 aziende e grossisti in Emilia-Romagna ed oltre 100 rappresentanti che non potranno più vendere questo genere di prodotti, perché tutto dovrà passare dal monopolio di Stato che sarà l'unico titolato a vendere".</p>
      <p>"Ancora una volta il Pd - chiosa la Borgonzoni - si dimostra nemico di lavoratori, imprese e mondo produttivo. Altro che retorica di Bonaccini: se l'Emilia-Romagna cresce è solo per la capacità e la lungimiranza della propria gente, nonostante il freno imposto dal Pd".</p>
    </article>
  </body>
</html>