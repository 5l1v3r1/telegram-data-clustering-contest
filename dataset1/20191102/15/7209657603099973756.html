<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/ancona/cronaca/poliziotto-laureato-1.4865859"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-02T15:07:06+00:00"/>
    <meta property="og:title" content="Ancona, poliziotto infermiere (con due lauree) salva la vita al passante"/>
    <meta property="og:description" content="L'uomo si era accasciato nella metropolitana di Milano, fondamentali le manovre di rianimazione"/>
  </head>
  <body>
    <article>
      <h1>Ancona, poliziotto infermiere (con due lauree) salva la vita al passante</h1>
      <h2>L'uomo si era accasciato nella metropolitana di Milano, fondamentali le manovre di rianimazione</h2>
      <address><time datetime="2019-11-02T15:07:06+00:00">02 Nov 2019, 15:07</time> by <a rel="author">il Resto del Carlino</a></address>
      <p>Ancona, 2 novembre 2019 – <b>Due lauree</b>, la divisa della <b>polizia </b>e un destino da angelo custode. Tutto in appena 29 anni. Questa l'età di<b> Marco Ardizzone</b>, agente anconetano in servizio nelle Volanti della Questura di <b>Milano</b>.</p>
      <p>E' proprio nel capoluogo lombardo che si è reso protagonista il 21 ottobre scorso. Intorno alle 10.30, nella metropolitana M3 un uomo si è accasciato in preda a un <b>malore</b>. Era in <b>arresto cardiaco</b> quando sono giunti i poliziotti. Tra loro il giovane anconetano, il quale, forte della laurea in <b>Scienze Infermieristiche</b> conseguita nel 2012 all'Università Politecnica delle Marche, ha subito iniziato le manovre di <b>rianimazione</b>. Fondamentali per salvare la vita al signore, un 63enne di origine indiana residente a Cremona, poi affidato alle cure dei medici del 118.</p>
      <p>Ma Ardizzone, a quanto pare, non è solito sedersi sugli allori. Tutt'al più l'alloro se lo mette in testa sotto forma di corona. Oggi, infatti, si è <b>laureato in Scienze Politiche e Relazioni internazionali</b>.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>