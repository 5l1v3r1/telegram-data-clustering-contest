<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619452/%D8%AA%D8%B1%D8%A7%D9%85%D9%BE-%D8%AF%D8%B1-%D9%88%D8%A7%DA%A9%D9%86%D8%B4-%D8%A8%D9%87-%DA%A9%D9%86%D8%A7%D8%B1%D9%87%E2%80%8C%DA%AF%DB%8C%D8%B1%DB%8C-%DB%8C%DA%A9-%D9%86%D8%A7%D9%85%D8%B2%D8%AF-%D8%AF%D9%85%D9%88%DA%A9%D8%B1%D8%A7%D8%AA-%D8%A7%D9%88-%D9%85%D8%AB%D9%84-%DB%8C%DA%A9-%D8%B3%DA%AF-%DA%A9%D9%86%D8%A7%D8%B1-%D8%B1%D9%81%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-02T15:53:00+00:00"/>
    <meta property="og:title" content="ترامپ در واکنش به کناره‌گیری یک نامزد دموکرات: او مثل یک سگ کنار رفت!"/>
    <meta property="og:description" content="رئیس جمهور آمریکا، ساعاتی پس از آن که &quot;بتو اورورک&quot; به نامزدی خود برای حزب دموکرات در انتخابات ریاست جمهوری آمریکا پایان داد، او را به استهزاء گرفت."/>
  </head>
  <body>
    <article>
      <h1>ترامپ در واکنش به کناره‌گیری یک نامزد دموکرات: او مثل یک سگ کنار رفت!</h1>
      <address>
        <time datetime="2019-11-02T15:53:00+00:00">02 Nov 2019, 15:53</time>
      </address>
      <p>
        <i>رئیس جمهور آمریکا، ساعاتی پس از آن که "بتو اورورک" به نامزدی خود برای حزب دموکرات در انتخابات ریاست جمهوری آمریکا پایان داد، او را به استهزاء گرفت.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>دونالد ترامپ در واکنش به خبر انصراف اورورک گفت که او "مثل یک سگ کنار رفت".</p>
      <p>در پی تیراندازی و کشتار ماه اوت در یک مرکز خرید در شهر ال پاسوی تگزاس، زادگاه بتو اورورک، او از منتقدان سرسخت دونالد ترامپ بود.</p>
      <p>در جریان این تیراندازی شمار زیادی کشته و مجروح شدند.</p>
      <p>بتو اورورک این حادثه را "نتیجه" رویکرد ضد مهاجرت ترامپ دانسته بود.</p>
      <p>اورورک روز گذشته با انتشار پیامی در توییترش خبر کناره گیری‌اش را از رقابت‌ها اعلام کرد.</p>
      <p>به گزارش بی.بی.سی ترامپ که در یک گردهمایی در شهر توپلوو در ایالت می‌سی‌سی‌پی صحبت می‌کرد، بتو اورورک را "مرد بیچاره قابل ترحم" خواند.</p>
      <p>او هچنین در این گردهمایی جو بایدن، معاون سابق رئیس جمهور و یکی دیگر از نامزدهای حزب دموکرات برای انتخابات ریاست جمهوری را از نظر "روانی ناقص" توصیف کرد و گفت که او هم "درحال ریزش است".</p>
      <p>رئیس جمهور آمریکا پیشتر در توییتی با مسخره کردن اورورک گفته بود: "اوه نه، بتو از رقابت برای ریاست جمهوری کنار کشید، هرچند که گفته بود 'برای این کار متولد شده، اما من این طوری فکر نمی‌کنم!"</p>
      <p>چند روز پیش هم ترامپ در مورد کشته شدن ابوبکر بغدادی، رهبر گروه داعش گفت که او در جریان عملیات نیروهای نظامی آمریکا در شمال غرب سوریه "مثل یک سگ مرد".</p>
      <p>بتو اورورک که ۴۷ سال دارد نوامبر گذشته و در جریان انتخابات میان دوره‌ای کنگره آمریکا در ایالت تگزاس که پایگاه قوی و تاریخی جمهوریخواهان است برابر سناتور با سابقه تد کروز برای ورود به مجلس سنا رقابت کرد و با وجود شکست توانست در جذب آرا و یکپارچه کردن دموکرات‌های تگزاس بسیار موفق عمل کند.</p>
      <p>عملکرد او به عنوان یک نامزد دموکرات در تگزاس طی چند دهه اخیر بی‌سابقه ارزیابی شد و به همین علت هم بسیاری او را چهره مناسبی برای ورود به انتخابات ریاست جمهوری سال ۲۰۲۰ خواندند.</p>
      <p>برخی حتی او را یک "اوبامای جدید" معرفی کردند. به همین علت هم ورود او به کارزارهای مقدماتی انتخابات سال آینده تا حدود زیادی قابل پیش‌بینی بود.</p>
      <p>اورورک در رقابت ایالتی در تگزاس بهتر از هر دموکرات دیگری در این ایالت ظاهر شد و همین توجه ملی را به او جلب کرد.</p>
      <p>اورورک اذعان کرده است که کارزار انتخاباتی‌اش بیش از این نمی‌تواند هزینه‌های حضور در این رقابت‌ها را تامین کند.</p>
      <p>او کناره‌گیری از رقابت‌ها را در جهت اتحاد پیرامون یک نامزد به نفع حزب دموکرات و در راستای منافع کشور دانسته است.</p>
    </article>
  </body>
</html>