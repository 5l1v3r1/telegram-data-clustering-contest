<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/bgfootball/bgfootballother/diktaturata-na-ancuga-v-rodniq-futbol-1391091.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-02T15:10:00+00:00"/>
    <meta property="og:title" content="Диктатурата на Анцуга в родния футбол"/>
    <meta property="og:description" content="В последно време говорим само за проблемите на българския футбол по върховете Без да отчитаме, че архаичното състояние на този велик спорт у нас е не само на терена, но и в главите на така наречените футболни хора"/>
  </head>
  <body>
    <article>
      <h1>Диктатурата на Анцуга в родния футбол</h1>
      <address><time datetime="2019-11-02T15:10:00+00:00">02 Nov 2019, 15:10</time> by <a rel="author">Sportlive.bg</a></address>
      <p>В последно време говорим само за проблемите на <a href="https://www.sportlive.bg/bgfootball"><b>българския футбол</b></a> по върховете. Без да отчитаме, че архаичното състояние на този велик спорт у нас е не само на терена, но и в главите на така наречените футболни хора.</p>
      <p>Чакаме напролет конгрес. На него ще се избира. Кой обаче ще е избиращият? Делегатите. Не само на професионалните, но и на аматьорските клубове - членове на БФС. Именно последните от десетилетия се оказват твърде важни за футболната власт у нас. Защото те носят гласовете.</p>
      <p>
        <b>Времето е спряло</b>
      </p>
      <p>По ниските етажи на родния <a href="https://www.sportlive.bg/"><b>футбол </b></a>времето е спряло. И има един култов аксесоар - анцугът. Делегатите се обличат главно по анцузи. Ходят на съвещание, в кръчмата, на гости и на мач. С анцуг. Да не забравим - и на конгрес.</p>
      <p><b>Негово Величество Анцугът</b>. Той е начин на живот. Начин на мислене. Фолк атмосферата, съчетана с ретроградността, оставя българското футболно общество в палеозойската ера на фона съвременния облик на играта.</p>
      <p>Повечето български треньори също мислят по анцуг. И начините им на работа, и стратегиите им са такива. Огромна част от вътрешния климат в българския футбол е сякаш още заседнала в дълбоките преспи на соца.</p>
      <p>Затова не бива да се чудим, че клубовете ни играят футбол от средновековието, а в сравнение с един европейски мач, <b>нашите все едно стоят на едно място</b>.</p>
      <p>Затова не бива и да се чудим, че българските треньори са бяло петно на картата на европейския футбол.</p>
      <p>Затова не бива и да се чудим, че никой футболист дори на средно ниво не иска и да чуе за нашите географски ширини.</p>
      <p>Уговорката е разбира се, без Лудогорец. Но Лудогорец сега изглежда като временно построен бутик на пазара на Малашевци. Чиято съдба във времето не е ясна.</p>
      <p>Ясно е защо и БФС обича преди конгреси да подарява анцузи. Те са символ на любов, разбиране и житейско щастие. Затова носят преданост и заветен глас.</p>
      <p>След няколко месеца предстои един твърде важен за българския футбол Конгрес. Въпросът е - и той ли ще бъде решен от Анцузите?</p>
      <p>Дотогава - общо взето на автопилот. Защото стана ясно, че родният футбол дори в момента няма официален президент. Михаил Касабов още не е вписан в Търговския регистър. И тук някак си ситуацията е "по анцуг"...</p>
      <p><b>Автор</b>: Владислав КОЛЕВ</p>
      <related>
        <h4>Още по темата</h4>
        <a href="https://www.sportlive.bg/bgfootball/cska/Ali-Sou-Mistyr-Lyupko-beshe-smel-silata-mi-se-sybuzhda-prez-zimata-1391078.html"/>
        <a href="https://www.sportlive.bg/bgfootball/lokomotivpd/Loko-(Pd)-dava-dvama-ot-chuzhdencite-si-pod-naem-v-Pyrva-liga-1391058.html"/>
        <a href="https://www.sportlive.bg/bgfootball/ludogorec/Kyde-da-gledame-derbito-v-Pyrva-liga-Ludogorec---Beroe-1391037.html"/>
        <a href="https://www.sportlive.bg/bgfootball/levski/Ne-vsichki-igrachi-s-iztichashti-dogovori-v-Levski-shte-poluchat-predlozheniq-za-novi-1390941.html"/>
        <a href="https://www.sportlive.bg/bgfootball/bgfootballother/Mihajlov-si-zamina-mihajlovcite-ostanaha-1387432.html"/>
        <a href="https://www.sportlive.bg/bgfootball/bgfootballother/Bobi-Mihajlov---ot-chadyra-na-Bateto-do-futbolniq-feodalizym-1386117.html"/>
      </related>
    </article>
  </body>
</html>