<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/pliskova-skoncila-v-semifinale-strycova-je-ve-finale-ctyrhry/1816237?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-02T15:49:00+00:00"/>
    <meta property="og:title" content="Plíšková skončila v semifinále, Strýcová je ve finále čtyřhry"/>
    <meta property="og:description" content="Šen-čen/Paříž - Tenistka Karolína Plíšková skončila na Turnaji mistryň i potřetí v semifinále. Česká jednička v Šen-čenu nestačila na Ashleigh Bartyovou z Austrálie a světové jedničce podlehla 6:4, 2:6 a 3:6. Plíšková poprvé v kariéře ukončí sezonu na druhém místě žebříčku. Barbora Strýcová postoupila se Sie Šu-wej z Tchaj-wanu do finále čtyřhry a poprvé ukončí sezonu na pozici světové deblové jedničky."/>
  </head>
  <body>
    <article>
      <h1>Plíšková skončila v semifinále, Strýcová je ve finále čtyřhry</h1>
      <address><time datetime="2019-11-02T15:49:00+00:00">02 Nov 2019, 15:49</time> by <a rel="author" href="http://www.ctk.cz/" target="_blank">ČTK</a></address>
      <p>Šen-čen/Paříž - Tenistka Karolína Plíšková skončila na Turnaji mistryň i potřetí v semifinále. Česká jednička v Šen-čenu nestačila na Ashleigh Bartyovou z Austrálie a světové jedničce podlehla 6:4, 2:6 a 3:6. Plíšková poprvé v kariéře ukončí sezonu na druhém místě žebříčku. Barbora Strýcová postoupila se Sie Šu-wej z Tchaj-wanu do finále čtyřhry a poprvé ukončí sezonu na pozici světové deblové jedničky.</p>
      <slideshow>
        <figure>
          <img src="https://i3.cn.cz/6/1572708698_P201911020429301.jpg"/>
        </figure>
        <figure>
          <img src="https://i3.cn.cz/6/1572706171_P201911020387501.jpg"/>
        </figure>
        <figure>
          <img src="https://i3.cn.cz/6/1572704292_P201911020356501.jpg"/>
        </figure>
        <figure>
          <img src="https://i3.cn.cz/6/1572703963_P201911020352101.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3364">Fotogalerie: Tenisový Turnaj mistryň 2019</a>
        </figcaption>
      </slideshow>
      <p>Bartyová se v nedělním finále střetne s o trofej Billie Jean Kingové s obhájkyní titulu Elinou Svitolinovou. Ukrajinka v turnaji ještě neprohrála zápas a v prvním semifinále jí vzdala Belinda Bencicová za stavu 5:7, 6:3 a 4:1.</p>
      <p>Plíškové se nedařilo v utkání s Bartyovou při brejkbolech a využila jen jeden z 12, které měla. "Ona výborně servírovala, strašně chytře, variovala to. Někdy jsem ani tyhle šance neměla ve svých rukou. Ale mít set a brejk by byla velká pomoc," uvedla Plíšková po utkání pro iDNES.cz a Radiožurnál. "Svědomí mám čisté, po tomhle zápase i celkově po tomhle turnaji. Udělala jsem všechno, co šlo. Bohužel to nestačilo," dodala.</p>
      <p>Na osmý pokus uspěla v páté hře první sady, kdy šla po forhendu Bartyové do sítě do vedení 3:2. V prvním setu dobře podávala, odvrátila oba soupeřčiny brejkboly a úvodní dějství díky lepší hře získala.</p>
      <p>Zlomový byl třetí game druhé sady. Plíšková vedla při servisu Bartyové 40:0, ale nevyužila ani čtvrtý brejkbol, při kterém Bartyová vytáhla lob na lajnu. "Když tak trochu přežila svoji smrt, tak se dostala do rytmu a skoro nekazila. Dobře mi to četla. Bylo to těžké," řekla. Vzápětí Češka po dvojchybě přišla poprvé v utkání o podání a karta se otočila.</p>
      <p>Australanka dál trápila vysokou Plíškovou nepříjemnými čopy, k tomu začala méně chybovat a začala diktovat hru. Česká hráčka měla problém ukončovat výměny, Bartyová vrátila i smeč, a Plíšková ještě jednou přišla na závěr druhého setu o servis.</p>
      <p>Plíšková si od třetí hry druhého setu už nevypracovala žádný brejkbol a ve třetím setu přišla o servis na 2:4. Dvojchybou při tom nabídla Australance výhodu, kterou soupeřka proměnila úspěšným křížným úderem. Za stavu 3:5 Plíšková odvrátila dva mečboly, první vítězným returnem, ale při třetím trefila síť.</p>
      <p>Druhým místem na konci roku, v kterém získala čtyři tituly, si vylepšila maximum. "Druhá jsem ještě nikdy neskončila, tím pádem nejlepší sezona," řekla. Ještě nevěděla, zda bude i příští rok pokračovat se španělskou trenérkou Conchitou Martínezovou. "S tou prací jsem spokojená, zároveň jsou určité věci, které chci zlepšit. Musím se nad tím zamyslet," uvedla.</p>
      <p>O účast ve finále Masters Plíšková neúspěšně bojovala v minulých dvou letech v Singapuru. Předloni skončila na raketě pozdější šampionky Caroline Wozniacké z Dánska a loni prohrála s Američankou Sloane Stephensovou.</p>
      <p>Poslední českou vítězkou Masters je Petra Kvitová, která vyhrála v roce 2011. Dvouhru na Turnaji mistryň ovládly také Jana Novotná v roce 1997 a rekordně osmkrát Martina Navrátilová, ale ta už jako americká občanka.</p>
      <p>Švýcarka Bencicová, která na závěrečné akci roku pro osmičku nejlepších tenistek debutovala, si vyžádala pauzu na ošetření už v závěru prvního setu a po ní úvodní sadu dovedla při podání soupeřky k vítězství. Ve druhé ale hned v úvodu přišla o servis a rozjetou Svitolinovou už nezastavila.</p>
      <p>Pětadvacetiletá Svitolinová prodloužila vítěznou sérii na Turnaji mistryň na deset zápasů. Obhájit titul může jako první tenistka po Sereně Williamsové, která vrcholu sezony kralovala dokonce třikrát za sebou v letech 2012 až 2014.</p>
      <p>Druhé nasazené Strýcová a Sie Šu-wej zdolaly v semifinále v  Šen-čenu Němku Annu-Lenu Grönefeldovou s Nizozemkou Demi Schuursovou jasně 6:1 a 6:2.</p>
      <p>V nedělním finále se letošní wimbledonské vítězky Strýcová a Sie Šu-wej utkají s obhájkyněmi titulu Maďarkou Tímeou Babosovou a Francouzkou Kristinou Mladenovicovou.</p>
      <p>Český tenis má ve finále čtyřhry na Masters zastoupení počtvrté za sebou. Loni hrály o titul Barbora Krejčíková a Kateřina Siniaková, předloni se z trofeje Martiny Navrátilové radovala Andrea Sestini Hlaváčková s Babosovou. V roce 2016 si o titul zahrála Lucie Šafářová s Američankou Bethanií Mattekovou-Sandsovou.</p>
      <p>Strýcová a Sie Šu-wej měly utkání od první výměny pod kontrolou. Dobře returnovaly, Strýcová vládla na síti a její spoluhráčka ničila soupeřky přesnými prohozy. První set ukončila třiatřicetiletá Strýcová, pro kterou může být Turnaj mistryň posledním turnajem kariéry, nekompromisní smečí. Ve druhé sadě nepřipustily obrat a Sie Šu-wej odstartovala po 55 minutách hry jejich radost vítězným lobem.</p>
      <p>Stejně jako Plíškovou ve dvouhře i Strýcovou v hledišti hlasitě povzbuzovali čeští fanoušci. "Jsou neuvěřitelní. Měla jsem dojem, že hrajeme Fed Cup. Moc nám pomohli. Díky moc!" řekla Strýcová v rozhovoru na kurtu.</p>
      <p>Postupem do finále má Strýcová jistotu, že už se před ni žádná tenistka v žebříčku čtyřhry nedostane. Podruhé za sebou tak bude na konci roku v čele deblu české jméno. Loni to dokázaly společně Krejčíková a Siniaková. Před nimi vládly deblu legendární Navrátilová, Helena Suková či Jana Novotná.</p>
      <p>Maďarsko-francouzský pár Babosová, Mladenovicová v prvním semifinále zdolal Australanku Samanthu Stosurovou a domácí Čang Šuaj 1:6, 6:4 a 10:8. Babosová může vyhrát čtyřhru na Turnaji mistryň potřetí za sebou, což naposledy dokázala Lindsay Davenportová. Američanka v letech 1996-98 uspěla s třemi různými spoluhráčkami, v roce 1997 vyhrála s Novotnou.</p>
      <h3>Djokovič je v Paříži po roce opět ve finále </h3>
      <slideshow>
        <figure>
          <img src="https://i3.cn.cz/6/1572713171_P201911020498201.jpg"/>
        </figure>
        <figure>
          <img src="https://i3.cn.cz/6/1572705838_P201911020382801.jpg"/>
        </figure>
        <figure>
          <img src="https://i3.cn.cz/6/1572705292_P201911020374301.jpg"/>
        </figure>
        <figure>
          <img src="https://i3.cn.cz/6/1572637773_P201911010925701.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3014">Fotogalerie: Tenisové turnaje 2019</a>
        </figcaption>
      </slideshow>
      <p>První tenista světového žebříčku Novak Djokovič si v Paříži po roce opět zahraje o titul. Čtyřnásobný vítěz turnaje si v semifinále poradil 7:6 a 6:4 s Bulharem Grigorem Dimitrovem a jeho soupeřem bude Denis Shapovalov z Kanady. Světová dvojka Rafael Nadal ze Španělska ke druhému semifinále nenastoupil kvůli zranění.</p>
      <p>"Při jednom z posledních podání při rozcvičce jsem ucítil bolest v podbřišku. Hned jsem šel za lékařem, který mi řekl, že budeme muset počkat. S druhou prohlídkou jsme čekali hodinu a půl a něco tam bylo, nejspíš malá trhlina," citovala Nadala agentura Reuters.</p>
      <p>Djokovič potvrdil, že proti Dimitrovovi se mu daří. Vyhrál nad ním posedmé za sebou a celkově si vylepšil bilanci na 8:1. Dvaatřicetiletý Srb, který před rokem ve finále prohrál s Rusem Karenem Chačanovem, si zahraje o pátý titul z Paříže. Šestnáctinásobný grandslamový šampion naposledy v hale v Bercy triumfoval před čtyřmi lety.</p>
      <p>Nadal, který dosud na turnaji neztratil ani set, promarnil šanci získat v Paříži první titul a zahrát si tam první finále od roku 2007. Bez ohledu na odstoupení se držitel 19 grandslamových titulů stane v pondělí světovou jedničkou, v ohrožení by však mohla být jeho účast na Turnaji mistrů.</p>
      <p>Poslední turnaj sezony v Londýně odstartuje příští neděli. "Moje odpověď nepřekvapí, teď prostě ještě nevím. Jen můžu slíbit, že udělám všechno, co je v mých silách, abych se dal dohromady," prohlásil třiatřicetiletý Nadal.</p>
      <p>Dvacetiletý Shapovalov si zahraje druhé finále v kariéře. Poprvé si o titul zahrál v říjnu ve Stockholmu a hned slavil vítězství.</p>
      <h3>Výsledky tenisových turnajů</h3>
      <p>
        <i>(řazeno podle výše dotace)</i>
      </p>
      <p>
        <b>Turnaj mistryň v Šen-čenu</b>
      </p>
      <p>
        <i>(tvrdý povrch, dotace 14 milionů dolarů):</i>
      </p>
      <p>
        <b>Dvouhra - semifinále:</b>
      </p>
      <p>Bartyová (1-Austr.) - <b>Karolína Plíšková</b> (2-ČR) 4:6, 6:2, 6:3, Svitolinová (8-Ukr.) - Bencicová (7-Švýc.) 5:7, 6:3, 4:1 skreč.</p>
      <p>
        <b>Čtyřhra - semifinále:</b>
      </p>
      <p><b>Strýcová</b>, Sie Šu-wej (2-ČR/Tchaj-wan) - Grönefeldová, Schuursová (8-Něm./Niz.) 6:1, 6:2, Babosová, Mladenovicová (3-Maď./Fr.) - Stosurová, Čang Šuaj (7-Austr./Čína) 1:6, 6:4, 10:8.</p>
      <p>
        <b>Nedělní program:</b>
      </p>
      <p><b>9:30</b> finále čtyřhry <b>Strýcová</b>, Sie Šu-wej (2-ČR/Tchaj-wan) - Babosová, Mladenovicová (3-Maď./Fr.), <b>12:30</b> finále dvouhry Bartyová (1-Austr.) - Svitolinová (8-Ukr.).</p>
      <p>
        <b> </b>
      </p>
      <p>
        <b>Turnaj mužů v Paříži</b>
      </p>
      <p>
        <i>(tvrdý povrch, dotace 5,791.280 eur):</i>
      </p>
      <p>
        <b>Dvouhra - semifinále:</b>
      </p>
      <p>Djokovič (1-Srb.) - Dimitrov (Bulh.) 7:6 (7:5), 6:4, Shapovalov (Kan.) - Nadal (2-Šp.) bez boje.</p>
    </article>
  </body>
</html>