<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Pechalbata-na-bankite-do-septemvri-dostigna-127-mlrd-leva-910568"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-02T15:56:00+00:00"/>
    <meta property="og:title" content="Печалбата на банките до септември достигна 1.27 млрд. лева"/>
    <meta property="og:description" content="Солидното финансово представяне на банковия сектор се запазва и към септември, като сумарната печалб..."/>
  </head>
  <body>
    <article>
      <h1>Печалбата на банките до септември достигна 1.27 млрд. лева</h1>
      <address>
        <time datetime="2019-11-02T15:56:00+00:00">02 Nov 2019, 15:56</time>
      </address>
      <p>Солидното финансово представяне на банковия сектор се запазва и към септември, като сумарната печалба на всички 20 банки и пет клона достигна 1.27 млрд. лв. за деветте месеца на 2019 г. Това е с около 50 млн. лв. над резултата за същия период на 2018 г., показват данните на БНБ.</p>
      <p>Само за трето тримесечие печалбата е 350 млн. лв. и бележи съществен спад от 40% спрямо второто. Това обаче си има своето обяснение по няколко линии. Една от тях е приходите от дивиденти, които по принцип се получават основно до средата на годината, припомня <a href="https://www.capital.bg/">"Капитал"</a>. Най-съществен е този ефект при лидера на пазара, който през март-юни получи над 100 млн. лв. от дъщерните си дружества за потребителски кредити и лизинг. Освен това през трето тримесечие резултатът е повлиян и от загубата от ударни обезценки при ПИБ след проверките на ЕЦБ.</p>
      <p>
        <b>Натискът на приходите</b>
      </p>
      <p>Въпреки впечатляващата печалба, банките все повече усещат натиска на свиващите се маржове. Нетният лихвен доход за деветте месеца е 2.08 млрд. лв. като темпът му на растеж спада до едва 2% годишно. Той се движи от ръста в кредитирането, който засега компенсира по-ниските лихви.</p>
      <p>Приносът на нетния доход от такси също се забавя, като годишният им ръст е 4.9% (или под 30 млн. лв.) до 826 млн. лв., а спрямо предходното тримесечие покачването е едва 0.15%. По тази линия банките тепърва предстои да се сблъскат с нови предизвикателства около влизането в сила на новите европейски правила, които ще намалят чувствително тарифите по евровите преводи.</p>
      <p>Показателен за опита на банките да компенсират тези фактори е свиването на административните разходи, въпреки вдигащите се за заплати в страната. За деветте месеца те са 1.23 млрд. лв. или с 10 млн. лв. под миналогодишните.</p>
      <p>Разходите за обезценки достигат нивата от миналата година, но основно заради начислените от ПИБ, която е отговорна за над ¼ от всички начислени през годината.</p>
      <p>
        <b>Все така растящи</b>
      </p>
      <p>Въпреки оперативните предизвикателства секторът като цяло запазва темповете си на растеж. Активите се покачват на годишна база с над 8% до 111.5 млрд. лв. Само за тримесечие привлечените средства от домакинства са почти 900 млн. лв., а за последните 12 месеца 4 млрд. лв., с което достигат 55.8 млрд. лв. При фирмите тримесечното покачване е 2 млрд. лв. като обаче при него има и сезонност на натрупване след данъчните плащания през пролетта.</p>
      <p>При кредитирането темповете на растеж остават без съществени промени. Жилищните заеми се увеличават с 3.6% на тримесечна и 14.6% на годишна база до 12 млрд. лв. При потребителските заеми бумът е още по-съществен като годишният ръст надхвърля 20% и сумата вече е 12.27 млрд. лв. Портфейлите от фирмени заеми също се покачват с 9% до 23.6 млрд. лв.</p>
    </article>
  </body>
</html>