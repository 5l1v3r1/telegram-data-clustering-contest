<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/savoca-dopo-i-furti-la-manomissione-del-contatore-chiesa-di-s-biagio-nel-mirino.html"/>
    <meta property="og:site_name" content="Tempostretto"/>
    <meta property="article:published_time" content="2019-11-02T15:19:09+00:00"/>
    <meta property="og:title" content="Savoca. Dopo i furti, la manomissione del contatore: chiesa di S. Biagio nel mirino"/>
    <meta property="og:description" content="Il sacro luogo è di proprietà della famiglia Aliberti. Presentata denuncia ai carabinieri"/>
  </head>
  <body>
    <article>
      <h1>Savoca. Dopo i furti, la manomissione del contatore: chiesa di S. Biagio nel mirino</h1>
      <address><time datetime="2019-11-02T15:19:09+00:00">02 Nov 2019, 15:19</time> by <a rel="author" href="https://www.tempostretto.it/author/carmelo-caspanello" target="_blank">Carmelo Caspanello</a></address>
      <p>
        <i>Il sacro luogo è di proprietà della famiglia Aliberti. Presentata denuncia ai carabinieri</i>
      </p>
      <p>SAVOCA – Non ha pace la chiesetta di S. Biagio di Savoca, di proprietà della famiglia Aliberti. Dopo i furti, è stata denunciata ai carabinieri la presunta manomissione del contatore della luce. La segnalazione ai militari dell’arma ha fatto seguito ad un importo che “poco si addice ai consueti consumi di energia elettrica. L’importo dell’ultima bolletta (settembre-ottobre) ammonta a 136,18 euro, mentre di solito si aggirava sui 50-55 euro.</p>
      <h3>Il sospetto dopo una bolletta anomala</h3>
      <p>“Tale importo – spiega Pinella Aliberti, che ha materialmente sporto denuncia – poco si addice ai consumi usuali considerato che tranne i due giorni relativi alla festa di San Biagio, il 2 e 3 febbraio di ogni anno, il contatore e il salvavita vengono staccati. Lo scorso 29 ottobre, recandomi in chiesa – prosegue Aliberti – ho notato con vivo stupore che il contatore posto all’esterno del sacro luogo è stato manomesso.</p>
      <p>Ignoti, sicuramente esperti, hanno allacciato un filo con riduttore di presa con l’evidente intento di avere energia elettrica da qualche altra parte. Pensiamo così di rimuovere il filo con la presa, conservato in chiesa, e cerchiamo di chiudere in qualche modo lo sportellino che è stato forzato al fine di manomettere il contatore.</p>
      <p>Contestualmente – continua il racconto di Pinella Aliberti – intorno alle 15, ho parlato con un operatore del Servizio elettrico nazionale e narrato i fatti. I precedenti risultano regolari, mentre non è stato possibile fare la lettura aggiornata in quanto l’impianto era stato manomesso. In virtù di ciò è stato sospeso il pagamento della bolletta fino al 27 gennaio 2020 e mi è stato chiesto di chiamare chi di competenza per sostituire il contatore”.</p>
      <p>Negli ultimi anni la chiesetta di S. iagio è stata oggetto di furti e manomissioni regolarmente denunciati. “Ciò evidenzia – conclude Pinella Aliberti – che la chiesetta è costantemente monitorata da ignoti che per un motivo o un altro la profanano con nostra profonda amarezza”.</p>
    </article>
  </body>
</html>