<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Ajuntament-Barcelona-reformara-nou-tram-Meridiana_0_2336766515.html"/>
    <meta property="og:site_name" content="Ara.cat"/>
    <meta property="article:published_time" content="2019-11-02T15:51:19+00:00"/>
    <meta property="og:title" content="Barcelona reformarà un nou tram de la Meridiana"/>
    <meta property="og:description" content="Els treballs seran entre els carrers de Mallorca i Navas de Tolosa i costaran 6,6 milions d'euros"/>
  </head>
  <body>
    <article>
      <h1>Barcelona reformarà un nou tram de la Meridiana</h1>
      <h2>Els treballs seran entre els carrers de Mallorca i Navas de Tolosa i costaran 6,6 milions d'euros</h2>
      <address>
        <time datetime="2019-11-02T15:51:19+00:00">02 Nov 2019, 15:51</time>
      </address>
      <p>L'Ajuntament de Barcelona destinarà 6,59 milions d'euros a la reurbanització d'un nou tram de l'avinguda Meridiana, el comprès entre els carrers de Mallorca i Navas de Tolosa-Josep Estivill, unes obres que està previst que comencin el 2020.</p>
      <p>Segons ha informat aquest dissabte el consistori barceloní, el nou tram, de 501 metres, tindrà la mateixa secció del que ja ha estat renovat entre els carrers València i Mallorca: se suprimirà un carril d'entrada i hi haurà una mitjana central amb un carril bici segregat de doble sentit, arbrat i zones d'estada.</p>
      <p>La Comissió de Govern ha aprovat definitivament aquest projecte, que donarà continuïtat a l'emprès en el mandat passat a la Meridiana entre la plaça de les Glòries i el carrer de Mallorca i que persegueix la conversió de l'avinguda en un eix cívic amb més verd i més espai per al vianant i la mobilitat sostenible.</p>
      <p>S'actuarà sobre 501 metres de longitud, que sumats als 800 ja reurbanitzats suposaran un total de 1,3 quilòmetres d'una Meridiana renovada.</p>
      <p>Amb aquesta intervenció, en el tram afectat la Meridiana passarà a tenir una secció amb un carril de circulació menys d'entrada a Barcelona.</p>
      <p>Enmig hi haurà una mitjana central de 6,90 metres d'amplada, un carril bici segregat de doble sentit, de 4,30 metres, i un parterre de 2,60 metres al costat muntanya amb una filera d'arbres grans i enllumenat.</p>
      <p>El carril bici que hi ha ara a les voreres es podrà eliminar per incorporar grans parterres al voltant dels plàtans existents combinats amb espais d'estada</p>
    </article>
  </body>
</html>