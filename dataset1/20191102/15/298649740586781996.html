<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/sport/2019/11/02/tennis-berrettini-sono-successe-cose-pazzesche-top10_20191102_164747/"/>
    <meta property="og:site_name" content="Askanews"/>
    <meta property="article:published_time" content="2019-11-02T15:47:47+00:00"/>
    <meta property="og:title" content="Tennis, Berrettini: “Sono successe cose pazzesche”"/>
    <meta property="og:description" content="Roma, 2 nov. (askanews) – “Ho vissuto il match fra Shapovalov e Monfils con un po’ di angoscia e di stress. Ero comunque soddisfatto di chiudere la stagione come nono giocatore del ranking mondiale. Certo è meglio finire l’annata in bellezza, essere ottavo della classifica Atp e partecipare alle Finals”. Così, ai microfoni di RaiSport, […]"/>
  </head>
  <body>
    <article>
      <h1>Tennis, Berrettini: “Sono successe cose pazzesche”</h1>
      <h2>"Non potevo mai immaginare di arrivare a Londra"</h2>
      <address>
        <time datetime="2019-11-02T15:47:47+00:00">02 Nov 2019, 15:47</time>
      </address>
      <figure>
        <img src="http://www.askanews.it/wp-content/uploads/2019/11/20191102_164742_5B591D22.jpg"/>
      </figure>
      <p>Roma, 2 nov. (askanews) – “Ho vissuto il match fra Shapovalov e Monfils con un po’ di angoscia e di stress. Ero comunque soddisfatto di chiudere la stagione come nono giocatore del ranking mondiale. Certo è meglio finire l’annata in bellezza, essere ottavo della classifica Atp e partecipare alle Finals”. Così, ai microfoni di RaiSport, Matteo Berrettini, che ha staccato matematicamente il pass per le Atp Finals, in scena a Londra dal 10 al 18 novembre, ieri sera, dopo il successo di Shapovalov su Monfils. Il tennista romano, 23enne, sfidera’ dunque i piu’ forti del circuito internazionale in quel “Masters” di fine stagione dove mancava un giocatore azzurro dal gennaio del 1979, quando Corrado Barazzutti affrontò i migliori del mondo a New York, al Madison Square Garden.</p>
      <p>“Non potevo mai immaginare di arrivare a Londra, tanto a inizio anno quanto prima degli Us Open. Poi sono successe un po’ di cose pazzesche e mi sono catapultato in questa situazione; quindi ho provato con tutte le mie forze a raggiungere l’obiettivo delle Finals”, ha aggiunto l’azzurro, che aveva concluso la stagione 2018 al gradino 54 del ranking internazionale.</p>
      <p>“Ho giocato contro il mio idolo (Federer, Ndr), sul campo piu’ bello del mondo (il centrale dell’All England Lawn Tennis and Croquet Club, Ndr), gli ottavi di finale di Wimbledon. Poi ho preso una storta alla caviglia e mi sono dovuto fermare per un mese circa. Non è stata quindi un’annata facile: ho avuto alcuni momenti di difficoltà, che ho superato con la mia determinazione”, ha spiegato infine Berrettini. Poi e’ arrivata la semifinale a New York e la cavalcata finale, sino all’accesso alle Atp Finals.</p>
      <p>adx/sam</p>
    </article>
  </body>
</html>