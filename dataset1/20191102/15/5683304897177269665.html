<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/02/sija-george-walayar-counsellor-talks.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-02T15:19:00+00:00"/>
    <meta property="og:title" content="അവൾ ഉള്ളിൽ ഒരു നീറ്റലാണ്; ആത്മഹത്യ ചെയ്യുമെന്ന് കരുതുന്നില്ല: കൗണ്‍സിലര്‍"/>
    <meta property="og:description" content="'ആ പെൺകുട്ടി പീഡനമേറ്റതിന്റെ ഒരു സൂചന പോലും നൽകിയിട്ടില്ല. പലവട്ടം അവൾ പഠിക്കുന്ന ക്ലാസിൽ പലർക്കും കൗൺസിലിങ് നൽകിയിട്ടുണ്ട്. എപ്പോഴെങ്കിലും ഒരു സൂചന.Walayar Case. Valayar Case. Walayar Case Story. Walayar Case News. Walayar Case Judgement. Walayar Case Postmortem Report. Walayar Case Details In Malayalam.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>അവൾ ഉള്ളിൽ ഒരു നീറ്റലാണ്; ആത്മഹത്യ ചെയ്യുമെന്ന് കരുതുന്നില്ല: കൗണ്‍സിലര്‍</h1>
      <address><time datetime="2019-11-02T15:19:00+00:00">02 Nov 2019, 15:19</time> by <a rel="author">വി. സൂര്യ</a></address>
      <p>‘ആ പെൺകുട്ടി പീഡനമേറ്റതിന്റെ ഒരു സൂചന പോലും നൽകിയിട്ടില്ല. പലവട്ടം അവൾ പഠിക്കുന്ന ക്ലാസിൽ പലർക്കും കൗൺസിലിങ് നൽകിയിട്ടുണ്ട്. എപ്പോഴെങ്കിലും ഒരു സൂചന നൽകിയിരുന്നെങ്കിൽ ഈ ദുരന്തം സംഭവിക്കില്ലായിരുന്നു. അവളുടെ മാനസികാവസ്ഥ അത്രമേല്‍ തകര്‍ന്നുപോയിക്കാണും.’– വാളയർ പീഡനക്കേസിനെക്കുറിച്ച് കൗൺസിലർ സിജ ജോർജ് വേദനയോടെ പറഞ്ഞു. മൂത്തപെൺകുട്ടി പഠിച്ച സ്കൂളിലെ കൗൺസിലർ കൂടിയാണ് സിജ ജോർജ്. സിജയുടെ വാക്കുകൾ ഇങ്ങനെ:</p>
      <p>മൂന്നുവർഷം കഴിഞ്ഞിട്ടും ആ പെൺകുട്ടി എന്റെ ഉള്ളിൽ ഒരു നീറ്റലാണ്. അവൾ എന്തെങ്കിലും ഒരു സൂചന തന്നിരുന്നെങ്കിൽ പ്രതികൾ എത്ര വലിയ ആളുകളാണെന്ന് പറഞ്ഞാലും അവൾക്കൊപ്പം ഞാനുണ്ടാകുമായിരുന്നു. പക്ഷെ ഒരു വാക്ക് പോലും അവൾ ആരോടും പറഞ്ഞിരുന്നില്ല. പറയാന്‍ അവള്‍ക്ക് കഴിഞ്ഞിട്ടുണ്ടാകില്ല. അവളുടെ ഒരു സുഹൃത്തിനു സമാനമായ അവസ്ഥയുണ്ടായപ്പോൾ ഞാനാണ് കൗൺസിലിങ് നൽകിയത്. അത് അവൾക്ക് അറിയാവുന്നതുമാണ്. കൂട്ടുകാരിക്ക് ഇതേ രീതിയിലുള്ള പ്രശ്നമുണ്ടായപ്പോഴെങ്കിലും അവൾക്ക് തുറന്നു പറയാമായിരുന്നുവെന്ന് ഇടയ്ക്ക് ഞാന്‍ ആലോചിച്ചുപോകും.</p>
      <p>എന്നോട് മാത്രമല്ല, അവളുടെ അധ്യാപികമാരോടും കൂട്ടുകാരോടും ഒന്നും വെളിപ്പെടുത്തിയില്ല. മരിക്കുന്നതിന്റെ രണ്ടു ദിവസം മുൻപ് പോലും കൂട്ടുകാരോടൊപ്പം കളിച്ച കുട്ടിയാണ്. അവൾ ആത്മഹത്യ ചെയ്തു എന്നറിഞ്ഞപ്പോൾ കൂട്ടുകാരിൽ ഒരാൾ എന്റെയടുത്ത് കര‍ഞ്ഞുകൊണ്ട് വന്നിരുന്നു. അവൾ പോയി ടീച്ചറേ, രണ്ട് ദിവസം മുൻപ് വരെ ഞങ്ങൾ ഒരുമിച്ചായിരുന്നെന്നു പറഞ്ഞാണ് ആ കുട്ടി കരഞ്ഞത്.</p>
      <p>പീഡനത്തിനു വിധേയരാകുന്ന കുട്ടികൾ പൊതുവേ എല്ലാത്തിൽ നിന്നും അകന്നു മൂകരായിരിക്കും. യാതൊന്നിലും താൽപര്യം കാണിക്കില്ല. അത്തരം കുട്ടികളെ കണ്ടാൽ തന്നെ അറിയാം. അധ്യാപകരോടു പറഞ്ഞില്ലെങ്കിലും കൂട്ടുകാരോടെങ്കിലും ഒരു സൂചന അവർ നൽകാറുണ്ട്. കൂട്ടുകാർ അധ്യാപകരോട് പറഞ്ഞിട്ട് അവർ എന്നെ അറിയിച്ച ഒരുപാട് കേസുകളുണ്ടായിട്ടുണ്ട്. എല്ലാത്തിനും ഉത്സാഹമുള്ള കുട്ടിയായിരുന്നു അവൾ. വളരെ ആക്ടീവായൊരു കുട്ടി ആത്മഹത്യ ചെയ്യുമെന്ന് എനിക്ക് തോന്നുന്നില്ല.</p>
      <p>വാളയാറിൽ തന്നെ ഈ അടുത്ത് അഞ്ച് വയസുള്ള ഒരു കുഞ്ഞ് പീഡനത്തിന് ഇരയായിരുന്നു. അവളെ പീഡിപ്പിച്ചവർ ഇതു പുറത്തുപറഞ്ഞാൻ അമ്മയേയും അനിയനേയും കൊല്ലുമെന്ന് ഭീഷണിപ്പെടുത്തി. കുട്ടി പേടിച്ച് മിണ്ടാതിരുന്നു. പക്ഷെ അവളുടെ പെരുമാറ്റത്തിൽ നിന്നും അവൾ എന്തോ പ്രശ്നം നേരിടുന്നുണ്ടെന്ന് മനസിലായി. കൂടുതൽ ചോദിച്ചപ്പോഴാണു കാര്യങ്ങൾ പറയുന്നത്.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fmanoramaonline%2Fvideos%2F1923608181119003%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>പോക്സോ കേസുകൾ ഏറെയുള്ള സ്ഥലമാണ് വാളയാർ. ഒട്ടുമിക്ക കേസുകളിലും ശിഥിലമായ കുടുംബാന്തരീക്ഷവും ചുറ്റുപാടുകളും വിഷയമാണ്. ഈ വിഷയം സ്കൂളിൽ അറിഞ്ഞിട്ട് അവർക്ക് കുറച്ചുകൂടി നല്ല വീട് നിർമിച്ചുകൊടുക്കാനൊക്കെ ആലോചനയുണ്ടായിരുന്നു. എന്നാൽ അതിനെല്ലാം മുൻപേ എല്ലാം അവസാനിച്ചു.</p>
      <p>അന്യസംസ്ഥാനത്തു നിന്നുള്ളവർ വാളയാറിൽ ഒരുപാടുണ്ട്. പലർക്കും വീട് പോലുമില്ല. തെരുവിലാണ് പെൺകുഞ്ഞുങ്ങളെയും കൊണ്ട് താമസിക്കുന്നത്. അവരിൽ പലർക്കും പെൺകുഞ്ഞുങ്ങളുടെ സുരക്ഷയെക്കുറിച്ച് വേണ്ടത്ര ബോധമില്ല. വാളയാറിലെ പെൺകുട്ടികളുടെ അമ്മയ്ക്ക് പീഡനത്തെക്കുറിച്ച് അറിയില്ല എന്നൊക്കെ പറയുന്നത് വിശ്വസിക്കാനാകുന്നില്ല. സുരക്ഷയെക്കുറിച്ചുള്ള അവബോധത്തിന്റെ കുറവായിരിക്കാം മക്കളുടെ ദുരന്തത്തിലേക്ക് നയിച്ചത്- സിജ പറഞ്ഞു.</p>
      <p><b>English Summary: </b>Counsellor Sija George talks on walayar rape case</p>
    </article>
  </body>
</html>