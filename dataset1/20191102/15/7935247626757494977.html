<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/kis-bastirdi-213950h.htm"/>
    <meta property="og:site_name" content="OLAY"/>
    <meta property="article:published_time" content="2019-11-02T15:17:55+00:00"/>
    <meta property="og:title" content="Kış bastırdı"/>
    <meta property="og:description" content="Havanın soğumasıyla birlikte kış yüzünü gösterdi. Doğu Anadolu ve Karadeniz'in yüksek kesimlerine kar yağdı. Trabzon ve Rize'de aniden bastıran tipiden mahsur kalanlar oldu."/>
  </head>
  <body>
    <article>
      <h1>Kış bastırdı</h1>
      <h2>Havanın soğumasıyla birlikte kış yüzünü gösterdi. Doğu Anadolu ve Karadeniz'in yüksek kesimlerine kar yağdı. Trabzon ve Rize'de aniden bastıran tipiden mahsur kalanlar oldu.</h2>
      <address>
        <time datetime="2019-11-02T15:17:55+00:00">02 Nov 2019, 15:17</time>
      </address>
      <p>Trabzon'un Yomra ilçesine bağlı Üçpınar Yaylası'nda bulunan Abdullah ve Cemal Mercan, aniden bastıran kar yağışı nedeniyle ilçe merkezine dönmeye karar verdi. Yola çıkan Abdullah ve Cemal Mercan, tipi yüzünden Soğuksu mevkisinde mahsur kalınca cep telefonuyla yardım istedi. Trabzon Büyükşehir Belediyesi Yol Yapım, Bakım ve Onarım Dairesi ekipleri, iş makineleri yardımıyla gece saatlerinde mahsur kalan iki kişiye ulaştı. Herhangi bir sağlık sorunu bulunmayan Abdullah ve Cemal Mercan, ekipler tarafından ilçe merkezine ulaştırıldı.</p>
      <p>Abdullah Mercan, yayladan dönerken kar ve tipi nedeniyle mahsur kaldıklarını belirterek, 'Ekipler bulunduğumuz yere gelene kadar sık sık arayarak bizi moralli ve uyanık tuttular. Nereden geldiklerini, nereyi geçtiklerini bize sürekli bildirdiler ve sabaha karşı 04.00 gibi bize ulaştılar. Ekipler gelmese donarak ölebilirdik, hepsine teşekkür ederiz' diye konuştu.</p>
      <p>
        <b>RİZE'DE 23 KİŞİ...</b>
      </p>
      <p>Rize'nin Çamlıhemşin ve Güneysu ilçelerine bağlı yaylalarda etkili olan kar yağışı nedeniyle mahsur kaldıklarını bildiren 23 kişi için de çalışma başlatıldı. İki gündür etkili olan sağanak ve kar yağışı nedeniyle Çamlıhemşin'in Ambarlı, Hazindak ve Pokut yaylaları ile Güneysu'nun Handüzü yaylasına giden yollar ulaşıma kapandı. Bölgedeki yaylalara gezi amacıyla araçlarıyla giden 23 kişi, kar yağışı sonrası jandarmaya ulaşarak mahsur kaldıklarını bildirdi. İhbar üzerine AFAD, jandarma ve İl Özel İdaresine bağlı ekiplerce 4 yaylada yol açma çalışması başlatıldı. Yayla evlerinde yolların açılmasını bekleyen kişilerin sağlık durumlarının iyi olduğu bildirildi.</p>
      <p>
        <b>ERZURUM, BİNGÖL...</b>
      </p>
      <p>Bu arada Ordu ve Giresun'un yüksek rakımlı yaylaları yağan karla beyaza büründü. Erzurum, Ardahan ve Kars'ta mevsimin ilk karı, kent merkezlerini beyaza bürüdü. Bayburt ve Erzincan'da gece saatlerinde başlayan yağmur yerini kar yağışına bıraktı. Bingöl'ün Karlıova ilçesinin yüksek kesimlerinde de etkili olan yağış nedeniyle çok sayıda araç kış lastiği kullanmadıkları için Karlıova- Erzurum karayolu Herdu Deresi mevkisinde mahsur kaldı. Bitlis'te ise özellikle Rahva bölgesinde etkili olan kar yağışı, sürücülere zor anlar yaşattı.</p>
    </article>
  </body>
</html>