<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/king-om-scoringen---ekstra-spesiell/71775881"/>
    <meta property="og:site_name" content="Dagbladet.no"/>
    <meta property="article:published_time" content="2019-11-02T15:29:30+00:00"/>
    <meta property="og:title" content="King om scoringen: - Ekstra spesiell"/>
    <meta property="og:description" content="Joshua King (27) forteller at scoringen som senket Manchester United, var spesiell for ham personlig."/>
  </head>
  <body>
    <article>
      <h1>King om scoringen: - Ekstra spesiell</h1>
      <h2>Joshua King (27) forteller at scoringen som senket Manchester United, var spesiell for ham personlig.</h2>
      <address><time datetime="2019-11-02T15:29:30+00:00">02 Nov 2019, 15:29</time> by <a rel="author">Christian M. Hugsted (I England)</a></address>
      <p>
        <b>Bournemouth - Manchester United 1-0</b>
      </p>
      <p>BOURNEMOUTH (Dagbladet): Etter tre kamper uten nettkjenning kunne Joshua King og resten av Bournemouth-laget endelig juble for scoring.</p>
      <p>Og målet som senket Manchester United var også av den spesielle sorten. King fikk tid til å ta ned ballen på brystet, vippe den elegant opp til seg selv over oppasser Aaron Wan-Bissaka, for så å hamre ballen i nettmaskene på volley.</p>
      <p>- Det er ekstra spesielt for meg. Det er min tidligere klubb og noen av de er tidligere lagkamerater, også har Ole vært manageren min. Det er spesielt for meg personlig, men for laget handlet det om at vi tok de tre poengene og nå fokuserer vi på kampen mot Newcastle, sier King i pressesonen etter kampen.</p>
      <p>King forteller at han ikke har sett sin egen scoring i reprise etter kampen.</p>
      <p>- Jeg var rolig og et var en god, ren avslutning. Jeg har ikke sett repriser av det, så jeg ønsker ikke å kommentere det for mye. Men etter det jeg husker var det en grei avslutning, sier King.</p>
      <p>
        <b>Bournemouth har gått fra å være et lag som både skaper og slipper til mye sjanser, men den siste tiden har de vært mer disiplinerte og blant annet spilt to målløse kamper på rad.</b>
      </p>
      <p>- Vi har ikke skapt så mange sjanser, men i dag gjorde vi det. Jeg synes at vi kunne straffet dem enda mer i dag. Men vi tok de tre poengene, og må ta med oss selvtillit inn i den neste kampen. United har vært i god form i det siste, men vi klarte å bryte dem ned, sier King om kampen.</p>
      <p>Etter å ha svart pliktoppfyllende på spørsmålene til engelske journalister, velger King å ikke svare på noen spørsmål på norsk - men haster i stedet tilbake i garderoben.</p>
      <p>Banens baste var det imidlertid lagkamerat Nathan Aké som ble kåret til.</p>
    </article>
  </body>
</html>