<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/incidents/vid-zavtra-v-rajoni-rozvedennja-v-zolotomu-mozhna-bude-vilno-peremishchatisja-general-mikats-637234.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-02T15:16:20+00:00"/>
    <meta property="og:title" content="Від завтра в районі розведення в Золотому можна буде вільно переміщатися, – генерал Мікац"/>
    <meta property="og:description" content="В цьому районі вже 12-й день не було жодного порушення режиму припинення вогню"/>
  </head>
  <body>
    <article>
      <h1>Від завтра в районі розведення в Золотому можна буде вільно переміщатися, – генерал Мікац</h1>
      <address>
        <time datetime="2019-11-02T15:16:20+00:00">02 Nov 2019, 15:16</time>
      </address>
      <h4>В цьому районі вже 12-й день не було жодного порушення режиму припинення вогню</h4>
      <p>У неділю, 3 листопада, буде скасовано режим обмежень на переміщення в районі розведення в Золотому.</p>
      <p>Про це розповів журналістам командир оперативно-тактичного угруповання «Північ» генерал Олег Мікац, – повідомляє <a href="https://ua.interfax.com.ua/news/general/622291.html">Інтерфакс-Україна</a>.</p>
      <p>«Починаючи із завтрашнього дня тут можна буде вільно переміщатися – відповідно виконувати всі заходи, які необхідно як для місцевого населення, так і волонтерів, журналістів та інших», – сказав Мікац під час брифінгу в Золотому-4 в Луганській області.</p>
      <p>Він також повідомив журналістам, що в цьому районі вже 12-й день не було жодного порушення режиму припинення вогню.</p>
      <p>Керівник української сторони спільного центру з контролю і координації питань припинення вогню і стабілізації лінії розмежування сторін (СЦКК) на Донбасі полковник Олександр Борщевський поінформував, що о 12.00 розпочнеться розмінування території у зоні розведення і демонтаж заявлених фортифікаційних споруд». Надалі намічено відкрити в цьому районі автомобільно-пішохідне КПВВ.</p>
      <p>За словами Борщевського, СЦКК також контролює ситуацію за допомогою 4 відеокамер, забезпечено також цілодобове чергування офіцерів СЦКК для контролю, і ведеться також відеофотофіксація співробітниками.</p>
      <p>Заступник начальника штабу відділу стратегічних комунікацій полковник Дмитро Бородавко повідомив також, що в зоні безпеки в с. Катеринівка, де відбулось розведення, є 86 дворів, в них живуть 150 місцевих жителів, з них семеро дітей. За його словами, ніхто не заявляв про намір залишити село. Зараз тут поліція і районна влада забезпечує людей своєчасно хлібом, чергує швидка допомога.</p>
      <p>Як повідомлялося, з 28 жовтня 2019 року в зоні проведення операції Об’єднаних сил почав діяти режим «Жовтий».</p>
      <p>Знаходження і переміщення осіб в зоні ООС здійснюється тільки за наявності документів і з оглядом особистих речей і транспортних засобів.</p>
      <p>Військовослужбовці і співробітники поліції в період дії режиму «Жовтий» отримують низку спеціальних повноважень: перевіряти у громадян документи, у разі їх відсутності – затримувати їх для встановлення особи, проводити огляд особистих речей, транспорту і багажу, безперешкодно входити на земельні ділянки та житлові будинки, використовувати у службових цілях транспорт і засоби зв’язку громадян.</p>
      <p>Також встановлюються деякі обмеження для осіб, не задіяних в операції Об’єднаних сил – обмеження в’їзду та виїзду, отримання дозвільних документів, зберігання зброї, зокрема холодної та травматичної. Обмежується проведення фото- і відеозйомки, а також використання будь-яких радіостанцій у транспортних засобах.</p>
      <p>Період дії спеціального режиму не уточнюється.</p>
      <p>Як повідомлялося, <a href="https://glavcom.ua/news/shtab-oos-rozvedennya-sil-v-zolotomu-zavershilosya--637097.html">у Золотому-4 завершився етап розведення сил і засобів з обох сторін</a>.</p>
      <related>
        <a href="https://glavcom.ua/country/politics/inshi-diljanki-rozvedennja-sil-na-donbasi-ne-obgovorjujutsja-najev-637195.html"/>
        <a href="https://glavcom.ua/topics/donbas/rizik-u-rozvedenni-sil-na-donbasi-je-ale-kerivnitstvo-ukrajini-namagajetsja-tsej-rizik-minimizuvati-arahamija-637187.html"/>
        <a href="https://glavcom.ua/news/arahamiya-komitet-z-nacbezpeki-provede-vijizne-zasidannya-v-zolotomu-637148.html"/>
      </related>
    </article>
  </body>
</html>