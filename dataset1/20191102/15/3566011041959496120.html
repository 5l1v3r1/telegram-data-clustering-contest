<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544158.html/%D8%A7%D8%B9%D8%AA%D9%85%D8%A7%D8%AF-%D8%A8%D9%87-%D8%A2%D9%85%D8%B1%DB%8C%DA%A9%D8%A7-%D8%A8%D9%87-%D8%B5%D9%84%D8%A7%D8%AD-%D9%85%D8%B1%D8%AF%D9%85-%D9%86%DB%8C%D8%B3%D8%AA--%D8%A7%D8%B1%D8%AA%D8%A8%D8%A7%D8%B7-%D8%A8%D8%A7-%D8%A2%D9%85%D8%B1%DB%8C%DA%A9%D8%A7-%D9%86%D9%87-%D8%AA%D9%86%D9%87%D8%A7-%D9%85%D8%B4%DA%A9%D9%84%DB%8C-%D8%B1%D8%A7-%D8%AD%D9%84-%D9%86%D9%85%DB%8C-%DA%A9%D9%86%D8%AF-%D8%A8%D9%84%DA%A9%D9%87-%D9%85%D9%88%D8%AC%D8%A8-%D8%B9%D9%82%D8%A8-%D9%85%D8%A7%D9%86%D8%AF%DA%AF%DB%8C-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-02T15:24:00+00:00"/>
    <meta property="og:title" content="اعتماد به آمریکا به صلاح مردم نیست/ ارتباط با آمریکا نه تنها مشکلی را حل نمی‌کند بلکه موجب عقب ماندگی است"/>
    <meta property="og:description" content="نماینده مردم ارومیه مجلس شورای اسلامی گفت: تجربه ثابت کرده اعتماد به آمریکا و پیوند برقرار کردن با آمریکایی ها نه تنها مشکلی را حل نمی کند بلکه موجب عقب ماندگی و پسرفت نیز شده است؛ که نمونه‌های بسیاری در کشورهای وابسته و تحت سلطه آمریکا را می توان مشاهده کرد."/>
  </head>
  <body>
    <article>
      <h1>اعتماد به آمریکا به صلاح مردم نیست/ ارتباط با آمریکا نه تنها مشکلی را حل نمی‌کند بلکه موجب عقب ماندگی است</h1>
      <h2>نماینده اصلاح‌طلب ارومیه در مجلس شورای اسلامی:</h2>
      <address>
        <time datetime="2019-11-02T15:24:00+00:00">02 Nov 2019, 15:24</time>
      </address>
      <p>نماینده مردم ارومیه مجلس شورای اسلامی گفت: تجربه ثابت کرده اعتماد به آمریکا و پیوند برقرار کردن با آمریکایی ها نه تنها مشکلی را حل نمی کند بلکه موجب عقب ماندگی و پسرفت نیز شده است؛ که نمونه‌های بسیاری در کشورهای وابسته و تحت سلطه آمریکا را می توان مشاهده کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سیدهادی بهادری در گفت و گو با خبرنگار <a href="http://uromnews.ir/">اروم نیوز،</a> با اشاره به عدم اعتماد به آمریکا، اظهار داشت: اعتماد یعنی تکیه کردن؛ و تکیه کردن بر کشوری که سابقه روشن دارد و در تاریخ نشان داده که صرفا منافع تفکری که مبتنی بر قدرت نظام امپریالیستی است، منطقی نیست، بنابراین هر کشور باید بر پایه های مورد اعتقاد خود تکیه کند.</p>
      <p>وی، افزود: کشور ما همواره با موازین اسلامی در صدد پیشرفت خود بوده و اعتماد بر کشوری که هیچ تشابهی با نظام اسلامی ندارد، کاملا اشتباه است.</p>
      <p>نماینده مردم ارومیه در مجلس شورای اسلامی، با تاکید بر اینکه برجام نمونه آشکار نقض پیمان و بدعهدی‌های آمریکاست، گفت: ایران اسلامی هیچ اعتمادی به آمریکا ندارد چرا که آمریکا بارها بداخلاقی‌ها و بدعهدی‌های خود را به نمایش گذاشته است.</p>
      <p>وی ابراز داشت: با وجود اینکه برجام صرفاً یک همکاری فی مابین کشورهای اروپایی و ایران و آمریکا بود و پای هیچ اعتمادی نیز وسط نبوده، چرا که تنها یک مذاکره بود، با این وجود آمریکا باز هم پیمان شکنی کرد و از برجام خارج شد.</p>
      <p>بهادری، خاطرنشان کرد: عدم اعتماد به آمریکا همواره موجب شده تا جوانان غیرتمند ایرانی توان داخلی خود را افزایش داده و شاکله فناوری های دفاعی خود را قدرت بخشیده و پهپادی که ایران اخیرا ساقط کرد و تقابل با ناو انگلیسی در آب‌های خلیج فارس نمونه بارز قدرت دفاعی ایران در دنیاست که محصول عدم اعتماد به سیاست های آمریکایی ست.</p>
      <p>وی، با اشاره به کارشکنی‌های آمریکا در منطقه که منجر به تحقیر خود او شده، گفت: پیشرفت فناوری‌های داخلی ایران موجب تحقیر آمریکا در مقاطع مختلف انقلاب اسلامی شده است؛ جوانان و مردم ما باید همه سعی خود را به کار گیرند تا خودکفا شویم چرا که برخی در این کشور منافع شان به خطر می‌افتد و نمی خواهند ملت ایران روی پای خود بایستند.</p>
      <p>نماینده مردم ارومیه در مجلس شورای اسلامی، بیان داشت: تجربه ثابت کرده اعتماد به آمریکا و پیوند برقرار کردن با آمریکایی ها نه تنها مشکلی را حل نمی کند بلکه موجب عقب ماندگی و پسرفت نیز شده است؛ که نمونه های بسیاری در کشورهای وابسته و تحت سلطه آمریکا را می توان مشاهده کرد؛ اما هر کشوری اعلام استقلال کرده و خود را بی نیاز از آمریکا دانسته، راه پیشرفت را بر خود و ملتش هموار کرده است.</p>
      <p>انتهای پیام/</p>
      <p> </p>
      <h3> </h3>
    </article>
  </body>
</html>