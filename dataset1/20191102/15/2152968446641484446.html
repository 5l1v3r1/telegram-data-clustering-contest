<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/politika/2019/11/02/bdj-da-se-prestrukturira-do-2024-g-inache-idva-evropeiski-prevozvach.428311"/>
    <meta property="og:site_name" content="Dnes.bg"/>
    <meta property="article:published_time" content="2019-11-02T15:30:00+00:00"/>
    <meta property="og:title" content="БДЖ да се преструктурира до 2024 г. Иначе идва европейски превозвач"/>
    <meta property="og:description" content="Росен Желязков за пробелиме в дружеството, &quot;Български пощи&quot; и &quot;Мобилност&quot; | Dnes.bg"/>
  </head>
  <body>
    <article>
      <h1>БДЖ да се преструктурира до 2024 г. Иначе идва европейски превозвач</h1>
      <h2>Росен Желязков за пробелиме в дружеството, "Български пощи" и "Мобилност"</h2>
      <address><time datetime="2019-11-02T15:30:00+00:00">02 Nov 2019, 15:30</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Модернизацията на БДЖ е наложителна заради предвидената либерализация на пазара, а основен приорите е осигуряване на безопасност и удобство за пътниците, това заяви министърът на транспорта Росен Желязков пред БНТ.</p>
      <p>"До 2018 г. БДЖ изплащаше дълговете си още от закупуването на дизеловите мотриси. БДЖ има ангажимента и задължението да осигури безопасност, удобство, бързина и скорост. Затова и усилията през тази година са насочени към подмяна на подвижния състав чрез закупуване на нови вагони, тоест целта е да се осигури удобството и безопасността на пасажерите. Паралелно с това се поръчват 10 нови локомотива, за които има осигурен капитален ресурс и 10 шинобуса. Вървят ускорено и ремонтите.</p>
      <p>Договорът с държавата изтича през 2024 г. и ако БДЖ не е в добро техническо състояние, тогава всеки един от европейските превозвачи може да влезе на либералния пазар на пътнически превози, допълни министър Желязков.</p>
      <p>По думите му, ако до 2024 г. БДЖ не се преструктурира, когато изтича договорът с държавата, може бъде изместена от европейски превозвач заради либерализацията на пазара. 59 млн. лв са собствени приходи срещу 175 млн. лв субсидия от държавата. Първите стъпки за подобряване на състоянието на железницата у нас вече са факт. 4 млрд. лв са инвестирани досега и за следващия период се очаква да бъдат още толкова.</p>
      <p>Желязков коментира и новината, че "Български пощи" поемат разпространението на печата у нас: "Български пощи" са търговско дружество, в което държавата е едноличен собственик. В предмета му на дейност е записано разпространението на печатни издания, тоест това е присъща дейност от години.</p>
      <p>Пощите са единственият доставчик на услугата по разпространение на писма, пратки, за което държавата компенсира, като дотира дейността, за да бъде социално поносима", коментира още министърът.</p>
      <p>Желязков поясни още, че продължават преговорите по един от най-важните проблеми пред българските превозвачи - приемането на спорния пакет "Мобилност": "В момента вървят т.нар. триалози - в Съвета, където са държавите, в Европейския парламент, където са депутатите и Европейската комисия. Има четири основни теми - за връщането на камиона, връщането на водача, забраната за седмична почивка в кабината и директивата за командировки. Ние се опитваме да преговаряме, като няма да отстъпим от отпадането на връщането на камиона, за което сме готови и на съд, връщането на водача, за което считаме, че трябва да бъде доброволно, както и забраната да се спи в кабината, но тогава, когато са осигурени необходимите условия.</p>
      <p>По повод промените в правилата за шофьорските курсове, министър Желязков подчерта, че най-важна е гаранция за проведено обучение на курсистите от страна на инструкторите, както и самият изпит да бъде направен без манипулация. В момента се тества софтуер, който идентифицира дали часът е проведен по установения ред, допълни Желязков.<br/> </p>
    </article>
  </body>
</html>