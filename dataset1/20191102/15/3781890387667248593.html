<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/739708"/>
    <meta property="og:site_name" content="เดลินิวส์"/>
    <meta property="article:published_time" content="2019-11-02T15:25:00+00:00"/>
    <meta property="og:title" content="กระบะซิ่งแข่งกันกลางถนน พุ่งชนเก๋งขาด2ท่อนเซ่น3ศพ"/>
    <meta property="og:description" content="เกิดอุบัติเหตุรถกระบะพุ่งชนรถเก๋งขาด 2 ท่อน บนทางหลวง 3422 ถนนสายสองพี่น้อง-ลาดบัวหลวง หลังกระบะขับแข่งมากับกระบะอีกคัน จนทำให้มีผู้เสียชีวิต 3 ราย"/>
  </head>
  <body>
    <article>
      <h1>กระบะซิ่งแข่งกันกลางถนน พุ่งชนเก๋งขาด2ท่อนเซ่น3ศพ</h1>
      <address>
        <time datetime="2019-11-02T15:25:00+00:00">02 Nov 2019, 15:25</time>
      </address>
      <p>
        <b>เกิดอุบัติเหตุรถกระบะพุ่งชนรถเก๋งขาด 2 ท่อน บนทางหลวง 3422 ถนนสายสองพี่น้อง-ลาดบัวหลวง หลังกระบะขับแข่งมากับกระบะอีกคัน จนทำให้มีผู้เสียชีวิต 3 ราย</b>
      </p>
      <p>เมื่อเวลา 20.00 น. วันที่ 2 พ.ย. พ.ต.ต.มานะ สรรบดีสกุล สว.(สอบสวน) สภ.สองพี่น้อง จ.สุพรรณบุรี รับแจ้งอุบัติเหตุรถยนต์ชนกันมีบาดเจ็บและผู้เสียชีวิตหลายราย บนทางหลวง 3422 ถนนสายสองพี่น้อง-ลาดบัวหลวง ระหว่างหลักกม.ที่ 24-25 หมู่ 4 ต.บางเลน​ อ.สองพี่น้อง​ จึง​รุดไปตรวจสอบ ในที่เกิดเหตุพบรถเก๋งฮอนด้า ซิตี้ สีเงิน ทะเบียน กท 3759 สุพรรณบุรี สภาพพังเสียหายทั้งคัน ตัวรถขาดเป็น 2 ท่อน เศษชิ้นส่วนรถยนต์กระจัดกระจายอยู่กลางถนน<br/><br/>ตรวจสอบพบผู้เสียชีวิต 3 ราย ทราบชื่อ นายอนุชา กระโห้แก้ว อายุ 30 ปี นายสาธิต เอี่ยมสะอาด อายุ 50 ปี นายวันชัย กุลสถานนท์ อายุ 63 ปี ใกล้กันนั้นยังพบรถกระบะ อีซูซุ รุ่น 4 ประตู สีขาว ทะเบียน กษ 1800 กรุงเทพมหานคร สภาพด้านหน้าพังเสียหายยับเยินเช่นกัน โดยมี นายพิษณุ บุญมี อายุ 26 ปี เป็นผู้ขับขี่ได้รับบาดเจ็บสาหัส เจ้าหน้าที่กู้ภัยฯ นำส่ง รพ.สมเด็จพระสังฆราชองค์ที่ 17</p>
      <figure>
        <img src="https://www.dailynews.co.th/admin/upload/20191102/news_oLQaWeVwhv220759_533.jpg?v=20191103077?v=3830"/>
      </figure>
      <p>จากการสอบสวนเบื้องต้นทราบว่า ผู้เสียชีวิตทั้งหมดเป็นกลุ่มเพื่อนกัน อยู่ระหว่างที่เดินทางกลับที่บ้านพักในตลาดบางลี่ อ.สองพี่น้อง ขณะที่ขับรถออกมาจากปั้มน้ำมัน ปตท. ได้ถูกรถกระบะคันคู่กรณี ซึ่งขับซิ่งแข่งกันมากับรถกระบะอีกคันหนึ่งด้วยความเร็วสูง มุ่งหน้าไปยังอ.สองพี่น้อง พุ่งชนเข้าเต็มแรง จนรถเก๋งขาด 2 ท่อน ทำให้มีผู้เสียชีวิตดังกล่าว</p>
      <figure>
        <img src="https://www.dailynews.co.th/admin/upload/20191102/news_KOyTMmnuYx220800_533.jpg?v=20191103077?v=5105"/>
      </figure>
    </article>
  </body>
</html>