<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544165.html/%D8%AF%D8%B3%D8%AA%DA%AF%D8%A7%D9%87-%D9%87%D8%A7%DB%8C-%D9%86%D8%B8%D8%A7%D8%B1%D8%AA%DB%8C-%D9%88-%D8%A7%D9%85%D9%86%DB%8C%D8%AA%DB%8C-%DA%AF%D9%84%D9%88%DA%AF%D8%A7%D9%87-%D9%87%D8%A7%DB%8C-%D9%81%D8%B3%D8%A7%D8%AF%D8%B2%D8%A7-%D8%B1%D8%A7-%D8%B4%D9%86%D8%A7%D8%B3%D8%A7%DB%8C%DB%8C-%D9%88-%D8%B1%D8%B5%D8%AF-%DA%A9%D9%86%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-02T15:02:00+00:00"/>
    <meta property="og:title" content="دستگاه‌های نظارتی و امنیتی گلوگاه‌های فسادزا را شناسایی و رصد کنند"/>
    <meta property="og:description" content="دادستان قزوین گفت: تمامی دستگاه‌های نظارتی و امنیتی در راستای عمل به وظایف قانونی و در حیطه اختیارات خود باید گلوگاه‌های فسادزا را شناسایی و رصد کنند و از وقوع تخلفات و سوءاستفاده افراد پیشگیری و در صورت احراز تخلف قانون را ملاک قرار داده و با هیچ شخص و گروهی تعارف نداشته باشند."/>
  </head>
  <body>
    <article>
      <h1>دستگاه‌های نظارتی و امنیتی گلوگاه‌های فسادزا را شناسایی و رصد کنند</h1>
      <h2>دادستان قزوین:</h2>
      <address>
        <time datetime="2019-11-02T15:02:00+00:00">02 Nov 2019, 15:02</time>
      </address>
      <p>دادستان قزوین گفت: تمامی دستگاه‌های نظارتی و امنیتی در راستای عمل به وظایف قانونی و در حیطه اختیارات خود باید گلوگاه‌های فسادزا را شناسایی و رصد کنند و از وقوع تخلفات و سوءاستفاده افراد پیشگیری و در صورت احراز تخلف قانون را ملاک قرار داده و با هیچ شخص و گروهی تعارف نداشته باشند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از  <a href="https://sobheqazvin.ir/">صبح قزوین</a>؛ محمد قاسمی امروز(شنبه) در دیدار با هوشنگ محمدی گراوند، مدیر‌ کل جدید تعزیرات حکومتی استان قزوین که در دادسرای قزوین انجام شد، اظهار کرد: کشور در شرایط حساس اقتصادی قرار دارد و لازم است همه دستگاه‌ها درک مشترکی از شرایط به وجود آمده داشته باشند و نباید به صورت جزیره ای عمل کنیم که این کار آب در آسیاب دشمن ریختن است.</p>
      <p>وی افزود: تنها وحدت و همدلی در تحت لوای مقام معظم رهبری (مدظله العالی) است که توطئه‌های دشمنان را خنثی و موجب پیروزی در جنگ اقتصادی، همانند دوران دفاع مقدس خواهد شد و این موضوع باید هدف مشترک مردم و مسئولان باشد.</p>
      <p>دادستان قزوین ابراز کرد: در سال‌های اخیر شرایط اقتصادی بخصوص در حوزه بازار به دلیل تحریم‌های ظالمانه و انواع توطئه دشمنان نظام مقدس جمهوری اسلامی و بخشی دیگر به خاطر سوءمدیریت در برخی حوزه‌ها، متلاطم شده و افراد فرصت طلب نیز از این شرایط سوءاستفاده کرده و به دنبال بی ثباتی در بازار با هدف کسب منافع مالی و درآمد بیشتر هستند.</p>
      <p>وی ادامه داد: بحمدالله با همکاری و هم افزایی و تلاش مضاعف، این آرزوی معاندین و مغرضین به حقیقت نخواهد پیوست و از این شرایط سخت عبور خواهیم کرد و تا حدودی نیز آرامش به بازار برگردانده شده و دیگر شاهد آن رویدادهای ناگوار و نابسامان نیستیم، اما تا رسیدن به نقطه مطلوب فاصله زیادی داریم و البته پیروزی در جنگ اقتصادی دور از دسترس نیست.</p>
      <p>این مسئول تاکید کرد: قوه قضاییه در شرایط سخت اقتصادی با تشکیل کمیته‌ها و کارگروه های مختلف، ورود همه جانبه ای داشته و همگام با دستگاه‌های متولی وارد عمل شده و جلوی بسیاری از تخلفات، دست اندازی‌ها، اخلال در نظام اقتصادی، تضییع حقوق عمومی و بیت المال را گرفته و شاهدیم که بسیاری از متخلفان و اخلالگران در نظام اقتصادی با هر جایگاه و مقام محاکمه و به سزای عمل خود می‌رسند، زیرا دستگاه قضایی در برخورد با فساد و مفسدان هیچ خط قرمزی، جزء اجرای قانون ندارد.</p>
      <p>قاسمی بیان کرد: اداره کل تعزیرات حکومتی استان قزوین نیز در دوره گذشته در برخورد با متخلفان عملکرد قابل دفاعی داشته که جای تشکر دارد، اما این اقدامات باید استمرار داشته باشد و ارتباط سازمان تعزیرات حکومتی و تشکیلات قضایی باید منسجم تر شود، زیرا ما هدف مشترکی را دنبال می‌کنیم و آن هم ثبات در بازار و ایجاد امنیت اقتصادی است.</p>
      <p>
        <b>دستگاه قضایی با متخلفان با جدیت برخورد می‌کند</b>
      </p>
      <p>وی گفت: حضور تعزیرات حکومتی و سایر دستگاه‌های نظارتی در سطح بازار با هدف پیشگیری از وقوع جرم، باید محسوس تر باشد و بدون شک همین حضور مستمر و به موقع جنبه بازدارندگی خواهد داشت و اجازه نخواهد داد متخلفان موجب بی ثباتی و نابسامانی در بازار شوند.</p>
      <p>دادستان قزوین افزود: یقینا اقدامات منسجم دستگاه های نظارتی موجب کاهش تخلفات می‌شود و و در هر حوزه ای اگر از نظارت غافل شویم مشکلات مضاعف خواهد شد و باعث می‌شود فشارهای بیشتری به آحاد جامعه بخصوص قشر کم درآمد وارد شود و موجبات سوءاستفاده سودجویان و فرصت طلبان را نیز فراهم خواهد کرد.</p>
      <p>وی اذعان کرد: در سال رونق تولید‌ باید همه‌ی دستگاه‌ها حمایت از تولید را اولویت کاری خود قرار دهند، زیرا بهترین راه مقابله با جنگ اقتصادی دشمن تحقق این شعار و عملیاتی کردن آن و فراتر از حرف است و این موضوع در دستگاه قضایی و سازمان تعزیرات حکومتی از ظرافت و حساسیت ویژه ای برخوردار است و عملکرد ما نباید مانع تحقق این امر شود، بلکه باید شرایطی فراهم آوریم که چرخه تولید در امنیت کامل اقتصادی در گردش باشد.</p>
      <p>قاسمی تاکید کرد: تمامی دستگاه‌های نظارتی و امنیتی در راستای عمل به وظایف قانونی و در حیطه اختیارات خود باید گلوگاه‌های فسادزا را شناسایی و رصد کنند و از وقوع تخلفات و سوءاستفاده افراد پیشگیری و در صورت احراز تخلف قانون را ملاک قرار داده و با هیچ شخص و گروهی تعارف نداشته باشند.</p>
      <p>این مسئول گفت: اجرای به موقع احکام تعزیرات در راستای پیشگیری از وقوع جرم موثر و بازدارنده خواهد بود و باید سرعت بیشتری یابد و در این خصوص کارگروه ویژه اجرای احکام آمادگی کامل دارد تا از تمام ظرفیت خود در مورد اجرای احکام شعب تعزیرات حکومتی استان استفاده کند و احکام بر زمین مانده را در کوتاهترین زمان ممکن به مرحله اجرا درآورد.</p>
      <p>دادستان عمومی و انقلاب قزوین عنوان کرد: این آمادگی در دستگاه قضایی استان وجود دارد تا در گشت‌های مشترک دستگاه‌های نظارتی به صورت میدانی حضور داشته باشد تا در سریع ترین زمان ممکن دستورات قضایی صادر و در راستای برخورد با متخلفین و احیانا پلمپ واحدهای متخلف اقدام شود.</p>
      <p>وی در پایان عنوان کرد: یقینا اقدامات منسجم و همکاری های متقابل ما را به اهداف مورد نظر نزدیک و نزدیک تر خواهد کرد و این اطمینان به ملت شریف داده می شود که دستگاه قضایی در برخورد با متخلفان و قانون شکنان بر مدار قانون و فارغ از همه ی خط کشی ها و جناح بندیها عمل کند.</p>
      <p>انتهای پیام/</p>
    </article>
  </body>
</html>