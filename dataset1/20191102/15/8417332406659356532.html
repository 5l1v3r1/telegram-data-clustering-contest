<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/02/Tyrkia-vil-returnere-IS-fanger-til-hjemlandene-20306358.ece"/>
    <meta property="og:site_name" content="adressa.no"/>
    <meta property="article:published_time" content="2019-11-02T15:18:45+00:00"/>
    <meta property="og:title" content="Tyrkia vil returnere IS-fanger til hjemlandene"/>
    <meta property="og:description" content="Tyrkia vil sende utenlandske IS-krigere som sitter fanget i Syria, tilbake til hjemlandene, uansett om landene vil ta imot dem eller ikke."/>
  </head>
  <body>
    <article>
      <h1>Tyrkia vil returnere IS-fanger til hjemlandene</h1>
      <address><time datetime="2019-11-02T15:18:45+00:00">02 Nov 2019, 15:18</time> by <a rel="author">(NTB) NTB-AFP</a></address>
      <p>Tyrkia vil sende utenlandske IS-krigere som sitter fanget i Syria, tilbake til hjemlandene, uansett om landene vil ta imot dem eller ikke.</p>
      <aside><a href="https://www.adressa.no/nyheter/utenriks/2019/11/02/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/02/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/02/javascript:void(0);">Del denne artikkelen på e-post</a></aside>
      <p>– Vi kommer ikke til å holde på dem i evinnelighet. Vi er ikke et hotell for Daesh, sier den tyrkiske innenriksministeren Suleyman Soylu lørdag. Daesh er den arabiske betegnelsen på IS.</p>
      <p>Han sier tyrkiske myndigheter kan holde utenlandske krigere fanget «i en viss tid», men at de deretter vil bli returnert tilbake til hjemlandene.</p>
      <p>Mange land, deriblant europeiske land, har vist liten vilje til å hente tilbake sine statsborgere som har vært fremmedkrigere i Syria.</p>
      <h3>Vil ikke ta imot dem</h3>
      <p>Tyrkia har gjentatte ganger bedt europeiske land om å ta ansvar og hente hjem sine statsborgere, uten å ha fått gehør for det.</p>
      <p>Soylu sier enkelte EU-land som Nederland og Storbritannia har fratatt statsborgerskapet til flere av fremmedkrigerne for å hindre at Tyrkia kan sende dem tilbake.</p>
      <p>– De har funnet en enkel løsning. De sier til oss: «vi har tatt statsborgerskapet fra dem, det er deres problem nå». Men det er uakseptabelt og fullstendig uansvarlig, fortsetter ministeren.</p>
      <h3>Rømte fanger</h3>
      <p>Om lag 12.000 antatte IS-krigere ble holdt fanget av den kurdiskdominerte SDF-styrken i Nord-Syria. Mange av disse er fremmedkrigere fra andre land.</p>
      <p>Men etter Tyrkias offensiv, er det ikke lenger kurdiske styrker som vokter dem, men tyrkiske styrker eller protyrkiske militsgrupper.</p>
      <p>I tillegg har et ukjent antall IS-krigere rømt under kaoset som oppsto i forbindelse med offensiven.</p>
      <p>(©NTB)</p>
    </article>
  </body>
</html>