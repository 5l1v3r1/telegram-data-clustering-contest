<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/hazenkarky-mostu-prohraly-v-lize-mistryn-ve-svedsku-o-pet-branek/1816352?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-02T15:09:00+00:00"/>
    <meta property="og:title" content="Házenkářky Mostu prohrály v Lize mistryň ve Švédsku o pět branek"/>
    <meta property="og:description" content="Partille (Švédsko) - Házenkářky Mostu si v Lize mistryň připsaly druhou prohru. Severočešky ve čtvrtém kole skupiny D podlehly na hřišti švédského Sävehofu 19:24 a soupeř, který poprvé zvítězil, se na ně v tabulce s třemi body dotáhl. Díky lepšímu skóre i bilanci ze vzájemných zápasů je Sävehof v pořadí výš, Mostu patří třetí místo o bod před slovinským Krimem."/>
  </head>
  <body>
    <article>
      <h1>Házenkářky Mostu prohrály v Lize mistryň ve Švédsku o pět branek</h1>
      <address><time datetime="2019-11-02T15:09:00+00:00">02 Nov 2019, 15:09</time> by <a rel="author" href="http://www.ctk.cz/" target="_blank">ČTK</a></address>
      <p>Partille (Švédsko) - Házenkářky Mostu si v Lize mistryň připsaly druhou prohru. Severočešky ve čtvrtém kole skupiny D podlehly na hřišti švédského Sävehofu 19:24 a soupeř, který poprvé zvítězil, se na ně v tabulce s třemi body dotáhl. Díky lepšímu skóre i bilanci ze vzájemných zápasů je Sävehof v pořadí výš, Mostu patří třetí místo o bod před slovinským Krimem.</p>
      <p>Před dvěma týdny české šampionky doma nad Sävehofem vedly až o pět branek, ale závěr jim nevyšel a utkání skončilo remízou 25:25. Tentokrát hostující hráčky ztrácely od samého začátku. Suverénky posledních sezon švédské ligy vstřelily první čtyři góly zápasu a jejich náskok pak už neklesl pod tři branky.</p>
      <p>"Sävehof odehrál skvělý zápas, moc nám toho nedovolil a už na začátku se rozhodovalo. Líbil se mi jejich výkon, jak každá z hráček hrozila na bránu," uvedla na klubovém webu brankářka Černých andělů Dominika Müllnerová.</p>
      <p>Také druhý poločas otevřela čtyřgólová série domácích hráček a bylo jasné, že ze Švédska si české mistryně žádný bod neodvezou. Most, který startuje v Lize mistryň jako první český klub v historii, má nicméně stále solidní vyhlídky na postup.</p>
      <p>"Nevyšel nám úvod ani jednoho poločasu, což bylo zřejmě klíčové. Když jsme se dostali do tempa, naše hra se výrazně zlepšila," uvedl na klubovém webu asistent trenéra Ondřej Václavek. Dalším důvodem porážky bylo podle něj množství neproměněných šancí. "Více než deset našich stoprocentních šancí skončilo na brankářce soupeře. Alespoň ale víme, jak na tom jsme a na co se před posledními dvěma zápasy připravit," doplnil.</p>
      <p>Pro svěřenkyně trenéra Jiřího Tancoše bude klíčové příští utkání 10. listopadu doma proti Krimu. Skupinu pak mostecké házenkářky zakončí zápasem se suverénním obhájcem trofeje Györem v Maďarsku. Do další části soutěže projdou tři týmy.</p>
      <h3>Házenkářská LM - 4. kolo základní skupiny D:</h3>
      <p>--------</p>
      <p>
        <b>Sävehof - Most 24:19 (12:8)</b>
      </p>
      <p>Nejvíce branek: Forsbergová 6, Lundbäcková a Lagerbonová po 4 - Zachová 6, K. Kostelná 3, Šustková, Mikulčíková a Dvořáková po 2.</p>
      <p><b>Györ - Krim Mercator 31:26 (13:13)</b>,</p>
      <p>za domácí Knedlíková 5 branek.</p>
      <p>
        <b>Tabulka:</b>
      </p>
      <ul>
        <li>1. | Györ | 4 | 4 | 0 | 0 | 145:91 | 8</li>
        <li>2. | Sävehof | 4 | 1 | 1 | 2 | 93:104 | 3</li>
        <li>3. | Most | 4 | 1 | 1 | 2 | 96:124 | 3</li>
        <li>4. | Krim | 4 | 1 | 0 | 3 | 101:116 | 2</li>
      </ul>
    </article>
  </body>
</html>