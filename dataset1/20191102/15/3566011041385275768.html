<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544167.html/%D8%A8%D8%A7%D8%B2%D8%A7%D8%B1-%D9%85%D8%B1%D8%BA%D9%88%D8%A8-%D8%AA%D8%B1%DB%8C%D9%86-%D8%AE%D8%B1%D9%85%D8%A7%DB%8C-%D8%AC%D9%87%D8%A7%D9%86-%D8%AF%D8%B1-%DA%86%D9%86%DA%AF-%D8%AF%D9%84%D8%A7%D9%84%D8%A7%D9%86--%D9%BE%DB%8C%D8%A7%D8%B1%D9%85-%D8%AD%D8%A7%D8%AC%DB%8C-%D8%A2%D8%A8%D8%A7%D8%AF-%D8%A8%D9%87-%D8%AC%D8%A7%DB%8C-%D8%A8%D8%A7%D8%B2%D8%A7%D8%B1-%D8%AF%D8%A7%D8%BA--%D8%B3%D8%B1-%D8%A7%D8%B2-%D8%B3%D8%B1%D8%AF%D8%AE%D8%A7%D9%86%D9%87-%D8%AF%D8%B1%D9%85%DB%8C-%D8%A2%D9%88%D8%B1%D8%AF-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-02T15:48:00+00:00"/>
    <meta property="og:title" content="بازار مرغوب ترین خرمای جهان در چنگ دلالان/ پیارم حاجی آباد به جای بازار داغ، سر از سردخانه درمی آورد!"/>
    <meta property="og:description" content="درحال حاضر که خرمای پیارم حاجی آباد به جای فروش در گوشه سردخانه خاک می‌خورد؛ این دلالان هستند که با جولان در بازار سود حاصله را می‌برند و دست کشاورزان را خالی می‌گذارند، چرا که به جای گشوده شدن چتر حمایت متولیان، سایه دست‌درازی سودجویان، بر سر خرما‌کاران سنگینی می‌کند."/>
  </head>
  <body>
    <article>
      <h1>بازار مرغوب ترین خرمای جهان در چنگ دلالان/ پیارم حاجی آباد به جای بازار داغ، سر از سردخانه درمی آورد!</h1>
      <address>
        <time datetime="2019-11-02T15:48:00+00:00">02 Nov 2019, 15:48</time>
      </address>
      <p>درحال حاضر که خرمای پیارم حاجی آباد به جای فروش در گوشه سردخانه خاک می‌خورد؛ این دلالان هستند که با جولان در بازار سود حاصله را می‌برند و دست کشاورزان را خالی می‌گذارند، چرا که به جای گشوده شدن چتر حمایت متولیان، سایه دست‌درازی سودجویان، بر سر خرما‌کاران سنگینی می‌کند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://hormoz.ir/">هرمز؛</a> شهرستان حاجی آباد یکی از مناطق مساعد تولید بهترین خرمای جهان یعنی پیارم است که تولید این محصول استراتژیک در سال گذشته 8 هزار و700 تن بوده که امسال به یک سوم این میزان رسیده و تغییرات آب و هوایی باعث خراب شدن این محصول صادراتی شده است.</p>
      <p>سطح زیر کشت پیارم در شهرستان حاجی آباد 2 هزار و 400 هکتار است که یکهزار و 400 هکتار دارای درختان بارور با میانگین تولید 6 هزار و 100 کیلوگرم است.</p>
      <p>صنعت خرمای کشور از اوایل مرداد ماه 1397 در پی نوسان قیمت ارز با مشکل کمبود کارتن مواجه شد، به طوری که تولیدکنندگان نرخ کارتن را بیش از 35 درصد افزایش دادند.</p>
      <p>پیش از نوسان نرخ ارز در کشور، هر کیلوگرم خرمای پیارم حدود 60 هزارتومان و مضافتی بم 12 هزارتومان به دست مصرف کنندگان می رسید اما اکنون نرخ هربسته خرمای مضافتی در بازار داخلی به بیش از 35 هزارتومان و خرمای پیارم به ۸۰هزار تومان رسیده است..</p>
      <p>
        <b>ناخرسندی کشاورزان حاجی آبادی از قیمت پایین خرما</b>
      </p>
      <p>امسال با توجه به هزینه های بالای تولید خرمای پیارم و کمبود این محصول به دلیل تغییرات آب و هوایی قیمت خرمای پیارم ۶۰ هزار تومان درجه یک نرخ گذاری شد ولی دلالان بازار خرما از کمبود این خرما سوء استفاده کردند برای کاهش قیمت و با بهانه کردن اینکه صادرات خرما امسال صورت نمی گیرد خرما با این قیمت کسی نمی خرد و... چوب حراج به این محصول زده اند.</p>
      <p>دلالان بازار خرما برای پایین آوردن قیمت این محصول، خرمای کشاورزان را خریداری نمی کنند تا کشاورز از ترس خراب شدن مجبور به فروش زیر قیمت تعیین شده توسط انجمن خرما شوند و برخی از کشاورزانی که سردخانه دارند خرمای خود را نگه می دارند ولی برخی از کشاورزان مجبورند با فروش زیر قیمت بازار، خرمای خود را بفروشند.</p>
      <p>کشاورزان حاجی آبادی در حالی محصول خود را برداشت کرده اند ولی کاهش قیمت خرید این محصول، سبب گلایه و ناخرسندی آنان شده است.</p>
      <p>درآمد حاصل از برداشت خرما، تنها صرف نیروهای کارگری و خرید جعبه ها می شود و با این شرایط هزینه های کاشت و داشت و نگهداری را جواب نمی دهد.</p>
      <p>
        <b>بازار خرما در چنگ دلالان</b>
      </p>
      <p>افزایش قیمت چشم‌گیر خرمای پیارم در حاجی آباد در حالی مردم را غافلگیر کرده که سود خرما به جیب دلالان می‌رود و نخلداران دستشان کوتاه مانده است.</p>
      <p>شهرستان حاجی آباد تنها شهرستانی است که بهترین خرمای صادراتی جهان در آن کشت می شود  و از نظر تولید نیز جایگاه اول تولید خرما در استان را به خود اختصاص داده است، در حاجی آباد بیشترین سطح زیر کشت خرما وجود دارد و نکته قابل توجه اینکه ۹۰ درصد از تولید خرما در استان هرمزگان از نوع مضافتی وخاصویی و پیارم  مرغوب صادراتی که در حاجی آباد است.</p>
      <p>
        <b>زندگی کشاورزان حاجی آبادی وابسته به خرما است</b>
      </p>
      <p>این آمار نشان می‌دهد اقتصاد خانوار در حاجی آباد به شدت وابسته به تولید خرما است و هزینه‌های زندگی مردم این مناطق از درختان خرما تأمین می‌شود.</p>
      <p>اگر به روستاهای شهرستان حاجی آباد سر بزنید اکثر خانه‌ها در میان نخلستان‌ها احداث شده‌اند و اگر خانواده‌ای نخلستان نداشته باشد در حیاط خانه‌ها چندین درخت خرما وجود دارد و هزینه‌های خود را تأمین می‌کنند.</p>
      <p>
        <b>دلالان سود چشمگیر افزایش قیمت را به جیب خود می‌گذارند</b>
      </p>
      <p>بسته خرمای یک کیلو  گرمی درجه یک که سال گذشته 38 هزار تومان قیمت داشت هم اکنون با قیمت 80 هزار تومان در اینترنت به فروش می‌رسد. اما این همه ماجرا نیست.</p>
      <p>این افزایش قیمت به جای اینکه به جیب نخلداران برود راهی جیب دلالانی می‌شود که در سال گذشته خرماها را خریداری و در سردخانه‌ها انبار کرده‌اند.</p>
      <p>داستان دلالی و واسطه‌گری در بازار محصولات کشاورزی حاجی آباد تکراری و تلخ است اما عملاً اقدام خاصی برای مقابله با این دلالان که اکثراً غیر بومی هستند نشده است.</p>
      <p>
        <b>کشاورزان مجبورند خرما را به دلال‌ها بفروشند</b>
      </p>
      <p>برداشت خرما هر سال از شهریور ماه آغاز می‌شود و تا آذر ادامه می‌یابد و کشاورزان دو راه دارند یا اینکه خرما را در سردخانه‌ها انبار کنند و در ماه رمضان عرضه کنند و یا اینکه همان زمان به دلالان بفروشند و دلالان محصول را در انبارها دپو کنند.</p>
      <p>در سال گذشته و پس از نوسانات اقتصاد بسیاری از کشاورزان مجبور شدند برای تأمین نیازهای زندگی خرما را پیش فروش کنند و یا به دلالان در زمان برداشت محصول به فروش برسانند.</p>
      <p>کشاورزان حاجی ابادی این روزها در حالی شاهد جابجایی نرخ‌های قابل توجه و چشمگیر در بازار خرما هستند که در این میان چیزی عاید خودشان نمی‌شود.</p>
      <p>
        <b>خرمای حاجی آباد به جای بازار داغ، سر از سردخانه درمی آورد!</b>
      </p>
      <p>درحالی خرمای پیارم حاجی آباد امسال به جای راه‌یابی به بازار فروش، مسیر سردخانه‌ را در پیش گرفت و نتوانست فروش خوبی کند که امسال هم با برداشت بیش از 75 هزارتن خرما از نخلستان‌های این شهرستان، به مشکل انباشت خرماها در انبار افزوده است.</p>
      <p>معضلی که در اثر نبود صنایع بسته‌بندی، صنایع فرآوری و صادرات به وجود آمده است و متولیان به جای چاره‌اندیشی و بازگشایی راه‌‎های صادراتی، دست روی دست گذاشته‌اند تا نخل‌داران  ورشکست و به جمعیت بیکار حاجی آباد افزوده شوند.</p>
      <p>
        <b>شایعه پراکنی تا نبود سیستم صادراتی مناسب</b>
      </p>
      <p>پیارم حاجی آباد با توجه به درجه کیفیت و شهرت منحصر به فردی که در بازار جهانی کشاورزی دارد می تواند علاوه برتسخیر بازار داخلی، بازارهای بین المللی صادراتی را نیز در اختیار بگیرد. بنابراین جا دارد که نه تنها برای بهبود وضعیت خرماکاران که با زحمات فراوان دست به تولید این محصول می‌زنند، بلکه برای ارز آوری حاصل از صادرات خرما، دولت برنامه‌ جامعی برای فروش این محصول مرغوب در نظر بگیرد.</p>
      <p>
        <b>سردخانه‌ها مقصد آخر خرماهای پیارم</b>
      </p>
      <p>درحال حاضر که محصول مرغوب شهرستان به جای فروش در گوشه سردخانه خاک می‌خورد؛ این دلالان هستند که با جولان در بازار سود حاصله را می‌برند و دست کشاورزان را خالی می‌گذارند. چرا که به جای گشوده شدن چتر حمایت متولیان، سایه دست‌درازی سودجویان، بر سر خرما‌کاران سنگینی می‌کند.</p>
      <p>سودجویی دلالان به حدی رسیده که قیمت خرید خرما از نخلداران حتی پاسخگوی دخل و خرج‌شان هم نمی‌شود، همه کسانی که بازار خرما را در دست‌شان گرفته‌اند به ۱۰۰ نفر نمی‌رسند، در حالی که این دلالان آنقدر قدرت گرفته‌اند که برای سه میلیون نفر نخلدار تصمیم‌گیری می‌کنند و در این میان تصمیم‌گیران وزارت جهاد کشاورزی هم برای ساماندهی این بازار تدبیری نمی‌اندیشند.</p>
      <p>انتهای پیام/</p>
    </article>
  </body>
</html>