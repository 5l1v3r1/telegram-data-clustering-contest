<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/02/explosion-in-syrian-town-on-turkish-border"/>
    <meta property="og:site_name" content="euronews"/>
    <meta property="article:published_time" content="2019-11-02T15:46:00+00:00"/>
    <meta property="og:title" content="سوریه؛ بیش از ۱۰ غیرنظامی در پی انفجار بمب در تل ابیض جان باختند"/>
    <meta property="og:description" content="در حالی که هنوز هیچ شخص یا گروهی مسئولیت این حمله را برعهده نگرفته، خبرگزاری رسمی ترکیه از احتمال دست داشتن شبه نظامیان کرد یگان های مدافع خلق موسوم به ی.پ.گ در این انفجار خبر داده است."/>
  </head>
  <body>
    <article>
      <h1>سوریه؛ بیش از ۱۰ غیرنظامی در پی انفجار بمب در تل ابیض جان باختند</h1>
      <address><time datetime="2019-11-02T15:46:00+00:00">02 Nov 2019, 15:46</time> by <a rel="author">یورونیوز فارسی </a></address>
      <p>در پی انفجار بمب در شهر تل ابیض واقع در شمال سوریه دست کم ۱۰ نفر کشته و بیش از۳۰ تن زخمی شدند. خبرگزاری رویترز به نقل از رسانه های ترکیه و سازمان دیده بان حقوق بشر سوریه با اعلام این خبر تصریح کرد که انفجار عصر روز شنبه در یک بازار محلی صورت گرفته است.</p>
      <p>دیده بان حقوق بشر سوریه، نهادی که به‌واسطه شبکه گسترده ای از منابع محلی رویدادهای این کشور را رصد می کند با انتشار بیانیه‌ای اعلام کرده است که حادثه یاد شده نتیجه انفجار بمب در داخل خودرویی بوده که در حاشیه بازار محلی شهر تل ابیض متوقف شده بود.</p>
      <p>در گزارش دیده بان حقوق بشر سوریه آمده است که تعدادی از شبه نظامیان کُرد و نیز تعدادی غیرنظامی هوادار ترکیه در این انفجار جان خود را از دست داده اند.</p>
      <figure>
        <iframe data-src="https://twitter.com/euronewses/status/1190623286515978242" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>از سوی دیگر خبرگزاری آناتولی نیز ضمن انتشار گزارشی در این خصوص با اشاره به انفجار یک خودروی بمب گذاری شده در شهر تل ابیض که آنرا «حمله ای تروریستی» عنوان کرده از کشته شدن دست کم سیزده نفر خبر داده است.</p>
      <p>در گزارش آناتولی با تاکید بر احتمال افزایش شمار کشته شدگان در ساعات آینده تصریح شده است که تعدادی غیرنظامی از جمله چند کودک در این حمله زخمی و به بیمارستان منتقل شده‌اند.</p>
      <p>در حالی که هنوز هیچ شخص یا گروهی مسئولیت این حمله را برعهده نگرفته، خبرگزاری رسمی ترکیه از احتمال دست داشتن شبه نظامیان کرد یگان های مدافع خلق موسوم به ی.پ.گ در این انفجار خبر داده است.</p>
      <figure>
        <iframe data-src="https://twitter.com/euronewses/status/1190636015741997056" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>این حادثه در حالی روی می دهد که نیروهای ارتش ترکیه پس از توقف عملیات موسوم به «چشمه صلح» از روز جمعه گشت زنی مشترک با نیروهای روسیه در مناطق مرزی شمال شرق سوریه را آغاز کردند.</p>
      <p>شهر تل ابیض از جمله مناطق شمال شرق سوریه است که اواسط ماه گذشته میلادی پس از تهاجم نظامی آنکارا به صحنه درگیری های گسترده میان ارتش ترکیه و شبه نظامیان کرد تبدیل شده بود.</p>
      <p><b>بیشتر بخوانید</b>:</p>
      <ul>
        <li>
          <a href="https://farsi.euronews.com/2019/11/01/turkish-russian-troops-began-first-joint-ground-patrols-in-northeast-syria-dirbassiyeh">گشت‌زنی مشترک ترکیه و روسیه در مناطق شمالی سوریه آغاز شد</a>
        </li>
        <li>
          <a href="https://farsi.euronews.com/2019/10/28/turkey-says-kurdish-ypg-has-not-fully-withdrawn-from-syria-border-region">ترکیه: کردها کاملا از منطقه مرزی شمال سوریه خارج نشده‌اند</a>
        </li>
        <li>
          <a href="https://farsi.euronews.com/2019/10/27/clashes-between-turkish-forces-and-syrian-army-in-north-syria-sana">دمشق با استقبال از تصمیم کُردها در ترک مناطق هم‌مرز ترکیه: آنکارا به تجاوزاتش پایان دهد</a>
        </li>
      </ul>
      <p>آنکارا پس از توافقی که در پی ملاقات رجب طیب اردوغان، رئیس جمهوری ترکیه با ولادیمیر پوتین، همتای روس وی در سوچی بدست آمد عملیات چشمه صلح را متوقف کرد اما همچنان نیروهای نظامی خود را در خاک سوریه حفظ کرده است.</p>
      <p>رئیس جمهوری ترکیه هشدار داده است که اگر درخواست گنجانده شده در این توافق مبنی بر عقب نشینی شبه نظامیان کرد تا عمق سی کیلومتری از مرز میان دو کشور به طور کامل محقق نشود آنکار بار دیگر عملیات نظامی در شمال شرق سوریه را از سر خواهد گرفت.</p>
    </article>
  </body>
</html>