<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-crime-branch-picks-up-kisan-union-leader-activists-protest-kotwali-in-lakhimpur-2828821.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-02T15:46:47+00:00"/>
    <meta property="og:title" content="लखीमपुर: क्राइम ब्रांच ने किसान यूनियन के नेता को उठाया, कार्यकर्ताओं ने किया कोतवाली का घेराव"/>
    <meta property="og:description" content="त्तर प्रदेश के लखीमपुर में बीती रात उस वक्त सनसनी मच गई जब सूमो सवार कुछ असलहाधारी लोग बोलेरो सवार किसान यूनियन के नेता को उठाकर फरार हो गए। अचानक हुई इस घटना से कार्यकर्ताओं में हड़कंप मच गया। किसान..."/>
  </head>
  <body>
    <article>
      <h1>लखीमपुर: क्राइम ब्रांच ने किसान यूनियन के नेता को उठाया, कार्यकर्ताओं ने किया कोतवाली का घेराव</h1>
      <address><time datetime="2019-11-02T15:46:47+00:00">02 Nov 2019, 15:46</time> by <a rel="author">हिंदुस्तान संवाद,हरदोई</a></address>
      <p>त्तर प्रदेश के लखीमपुर में बीती रात उस वक्त सनसनी मच गई जब सूमो सवार कुछ असलहाधारी लोग बोलेरो सवार किसान यूनियन के नेता को उठाकर फरार हो गए। अचानक हुई इस घटना से कार्यकर्ताओं में हड़कंप मच गया। किसान नेता के मामा ने पुलिस को अपहरण की आशंका जताते हुए कोतवाली में तहरीर दी जिसके बाद पुलिस ने कथित अपहरण का खुलासा किया। लखीमपुर खीरी के मैग़लगंज निवासी श्यामू शुक्ला भारतीय किसान यूनियन लोकतांत्रिक के कार्यवाहक प्रदेश अध्यक्ष है। लखीमपुर में बीडीओ की मौत के प्रकरण में श्यामू शुक्ला सहित किसान यूनियन के कई नेताओ पर मुकदमा दर्ज है। इसी मामले को लेकर श्यामू शुक्ला काफी दिनों से बाहर रह रहे थे। </p>
      <p>आगामी आठ नवम्बर को उनके गृह जनपद में प्रवेश को लेकर शुक्रवार को लखनऊ के दशहरी में एक बैठक आयोजित की गई। इसमे आगे की रणनीति तय की गई। रात को क़रीब नौ बजे श्यामू शुक्ला अपनी बोलेरो से संडीला बस स्टैंड पहुचे। एक होटल के पास गाड़ी खड़ी करके चालक सहित अन्य लोगो से खाना लाने को कहा। इसी बीच पहले से खड़े कारसवार असलहाधारी लोगो ने श्यामू शुक्ला को बोलेरो से उठाकर अपनी गाड़ी में बिठाया और फरार हो गए।अचानक हुए इस घटना को देखकर साथी भौचक्के रह गए।घटना के विरोध में कार्यकर्ताओं ने मामले की सूचना यूनियन के प्रदेश पदाधिकारी राकेश सिंह चौहान को देते हुए कोतवाली को घेर लिया और पुलिस को मामले की जानकारी दी। </p>
      <p>श्यामू शुक्ला के मामा शिवप्रकाश त्रिपाठी निवासी ग्राम शेख़वापुर मजरा फ़रेन्दा थाना संडीला ने प्राथमिकी दर्ज कराते हुए अपने भांजे के साथ किसी अनहोनी की आशंका जतायी। कोतवाल जगदीश यादव ने मामले की तत्काल छानबीन शुरू की जिससे पता चला कि लखीमपुर की क्राइम ब्रांच बग़ैर स्थानीय पुलिस को सूचित किए श्यामू शुक्ला को उठा ले गई है। दूसरी ओर सारे कार्यक्रम निरस्त करके रात में प्रदेश अध्यक्ष राकेश चौहान भी कोतवाली पहुँच गए। पुलिस ने दो घंटे की मेहनत के बाद कथित अपहरण का खुलासा कर दिया। </p>
      <p>कोतवाल जगदीश यादव ने यूनियन के नेताओ को बताया कि श्यामू शुक्ला को लखीमपुर से आई क्राइम ब्रांच ले गयी है जो किसी मामले में वांछित है। भाकियू नेताओ का कहना है कि जो केस दर्ज है , उस पर हाईकोर्ट से गिरफ्तारी का स्टे चल रहा है। क्राइम ब्रांच द्वारा श्यामू शुक्ला को उठाने पर किसान यूनियन के नेता राकेश सिंह चौहान सहित सभी कार्यकर्ताओं में रोष व्याप्त है। वह शीघ्र ही मुख्यमंत्री से मिलकर मामले की शिकायत करेंगे।</p>
    </article>
  </body>
</html>