<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/tuji-traci/clanek/princesa-dala-pretepsti-delavca-204686"/>
    <meta property="og:site_name" content="Slovenske novice"/>
    <meta property="article:published_time" content="2019-11-02T15:13:00+00:00"/>
    <meta property="og:title" content="Princesa dala pretepsti delavca?"/>
    <meta property="og:description" content="Savdski princesi Hasi bint Salman v Franciji sodijo, sicer v njeni odsotnosti, zaradi očitkov o napeljevanju k ugrabitvi in napadu na enega od zaposlenih. ..."/>
  </head>
  <body>
    <article>
      <h1>Princesa dala pretepsti delavca?</h1>
      <h2>Savdska princesa Hasa bint Salman naj bi varnostniku naročila, naj se moškemu maščuje. Posumila je, da je delavec, ki je prenavljal njeno stanovanje, na skrivaj fotografiral.</h2>
      <address><time datetime="2019-11-02T15:13:00+00:00">02 Nov 2019, 15:13</time> by <a rel="author">B. K. P.</a></address>
      <slideshow>
        <figure>
          <img src="https://www.slovenskenovice.si/images/slike/2019/07/10/377056.jpg"/>
          <figcaption>REUTERSPrincesa Hasa je sestra Mohameda bin Salmana. FOTO: REUTERS</figcaption>
        </figure>
        <figure>
          <img src="https://www.slovenskenovice.si/images/slike/2019/07/10/636084.jpg"/>
          <figcaption>Emmanuel Moyne je princesin zagovornik.</figcaption>
        </figure>
      </slideshow>
      <p>Savdski princesi <b>Hasi bint Salman</b> v Franciji sodijo, sicer v njeni odsotnosti, zaradi očitkov o napeljevanju k ugrabitvi in napadu na enega od zaposlenih.</p>
      <figure>
        <img src="https://www.slovenskenovice.si/images/slike/2019/07/10/636084.jpg"/>
        <figcaption>Emmanuel Moyne je princesin zagovornik.</figcaption>
      </figure>
      <p>Svojemu telesnemu stražarju naj bi namreč naročila, naj pretepe delavca, ki je leta 2016 prenavljal njeno pariško stanovanje. Princesin francoski odvetnik je tamkajšnjim medijem dejal, da Hasa bint Salman, sestra savdskega princa <b>Mohameda</b>, vse očitke zanika, češ da ni sodelovala pri nobenem ob navedenih dejanj.<br/><br/>Novembra 2017 je Francija za princeso izdala mednarodni nalog za prijetje, a je na sodišče niso pripeljali, je pa sodnik kljub temu sprožil sojenje, ki pa bo potekalo v njeni odsotnosti. Princesa Hasa naj bi se delavcu z imenom <b>Ashraf Eid</b> hotela maščevati, saj ga je sumila, da je naskrivaj fotografiral stanovanje, ki ga je prenavljal.<br/>Nikdar ne bi storila reči, s katero bi škodovala drugemu človeškemu bitju.<br/><br/><br/>Obtožila ga je, da namerava fotografijo prodati, nato naj bi mu, tako je policiji povedal Eid, eden njenih varnostnikov zvezal roki ter ga večkrat udaril s pestmi ter za nameček še obrcal. Ko ga je moški pretepal, naj bi mu princesa zabrusila: »Boš že videl, kako se govori s princeso, kako se govori s kraljevo družino.«<br/><br/>Svojemu telesnemu stražarju pa je menda dejala, naj ga kar ubije. Vse to je Hasin zagovornik <b>Emmanuel Moyne</b> na sodišču zanikal, češ da je princesa v svoji deželi znana po svojem človekoljubnem delu in »nikdar ne bi storila reči, s katero bi škodovala drugemu človeškemu bitju«. Na zatožno klop bo moral sesti tudi varnostnik, a tudi on vse očitke zanika. </p>
    </article>
  </body>
</html>