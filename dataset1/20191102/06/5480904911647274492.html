<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/v-praze-pomalu-zacina-sezona-verejneho-brusleni/1816257?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-02T06:15:00+00:00"/>
    <meta property="og:title" content="V Praze pomalu začíná sezona veřejného bruslení"/>
    <meta property="og:description" content="Praha - V Praze se v listopadu a prosinci otevírají ledové plochy pro veřejné bruslení. Zájemci mohou vyrazit na zimní stadiony, které nabízejí většinou možnost víkendového bruslení. Venkovní kluziště s bezplatným vstupným připravuje pražský magistrát od 29. listopadu na Letné, ledovou plochu i letos zajistí Praha 1, Praha 8 nebo Praha 6, zjistila ČTK v anketě mezi pražskými radnicemi."/>
  </head>
  <body>
    <article>
      <h1>V Praze pomalu začíná sezona veřejného bruslení</h1>
      <address><time datetime="2019-11-02T06:15:00+00:00">02 Nov 2019, 06:15</time> by <a rel="author" href="http://www.ctk.cz/" target="_blank">ČTK</a></address>
      <p>Praha - V Praze se v listopadu a prosinci otevírají ledové plochy pro veřejné bruslení. Zájemci mohou vyrazit na zimní stadiony, které nabízejí většinou možnost víkendového bruslení. Venkovní kluziště s bezplatným vstupným připravuje pražský magistrát od 29. listopadu na Letné, ledovou plochu i letos zajistí Praha 1, Praha 8 nebo Praha 6, zjistila ČTK v anketě mezi pražskými radnicemi.</p>
      <p>Na Letenské pláni naproti fotbalovému stadionu Sparty by měly mezi 29. listopadem a 1. březnem fungovat dvě kluziště - velké o rozměrech 40 krát 20 metrů a menší dětské o velikosti 22 krát 10 metrů, uvedl na dotaz ČTK za pražský magistrát Tadeáš Provazník. "Provoz je plánován denně od 09:00 do 21:00. Po setmění bude ledová plocha i zázemí kluziště osvětleno. Chladící jednotka udrží led i při venkovní teplotě +15 stupňů. Součástí zázemí kluziště bude vyhřívaný stan, občerstvení, půjčovna bruslí a WC," doplnil. Město za kluziště včetně montáže, provozu, údržby, doprovodných služeb, demontáže a úklidu zaplatí zhruba 4,5 milionu bez DPH.</p>
      <p>Radnice Prahy 8 otevře 25. listopadu ledovou plochu u základní školy Glowackého, od 6. prosince začne fungovat kluziště na koupališti Ládví. Na obou místech bude k dispozici půjčovna bruslí. Plochy budou otevřené každý den, dopoledne budou sloužit školám, odpoledne veřejnosti, mezi 20:00 a 22:00 jsou k dispozici k pronájmu. Městská část za ně bez započtení energií zaplatí 1,8 milionu korun, řekl mluvčí radnice Martin Šalek.</p>
      <p>Kluziště zřídí na Vítězném náměstí od poloviny prosince do konce února Praha 6. "K dispozici bude opět šatna, půjčovna bruslí, škola bruslení a občerstvení," uvedl mluvčí městské části Ondřej Šrámek. Radnice za kluziště zaplatí 1,5 milionu korun, necelá polovina je na energie, dodal.</p>
      <p>Na Ovocném trhu začne ledová plocha fungovat 5. prosince a otevřená bude do konce ledna. "Městská část ji letos v rámci dotačního řízení podpořila 280.000 korunami," řekla mluvčí Prahy 1 Kateřina Písačková.</p>
      <p>Víkendové veřejné bruslení funguje od listopadu na zimním stadionu Nikolajka v Praze 5, na zimním stadionu Bronzovka v Praze 13 chtějí sezonu zahájit 16. listopadu. Hřiště Na Františku by mohlo kluziště zprovoznit dle počasí 18. nebo 25. listopadu.</p>
    </article>
  </body>
</html>