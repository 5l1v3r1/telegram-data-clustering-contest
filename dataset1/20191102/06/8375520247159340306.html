<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/nardep-belenyuk-poyasniv-yak-zmi-shkodyat-sportu-visokih-dosyagnen-636556.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-02T06:00:10+00:00"/>
    <meta property="og:title" content="Нардеп Беленюк пояснив, як ЗМІ шкодять спорту високих досягнень"/>
    <meta property="og:description" content="Борець сумнівається, що «людина, побачивши по телевізору цей жах, захоче віддати дитину в спорт»"/>
  </head>
  <body>
    <article>
      <h1>Нардеп Беленюк пояснив, як ЗМІ шкодять спорту високих досягнень</h1>
      <address>
        <time datetime="2019-11-02T06:00:10+00:00">02 Nov 2019, 06:00</time>
      </address>
      <h4>Борець сумнівається, що «людина, побачивши по телевізору цей жах, захоче віддати дитину в спорт»</h4>
      <p>Видатний український борець греко-римського стилю, депутат від «Слуги народу» Жан Беленюк переконаний, що засобам масової інформації треба більше розповідати про перемоги і змінювати ставлення до спорту. Про це він заявив в інтерв’ю <a href="https://glavcom.ua/interviews/-sportu-poza-politikoyu-ne-isnuje-pershe-velike-intervyu-nardepa-zhana-belenyuka-636477.html">«Главкому»</a>.</p>
      <p>Беленюк вважає, що діти і їхні батьки мають розуміти, що спорт – це класно, що спортсменів поважають. А повага спортсменів – то зокрема надання житла людям, які виграли чемпіонат світу. Щоб вони почувалися вільно, а не думали, де притулитися, коли закінчиш кар’єру.</p>
      <p>«Натомість у нас передачі на кшталт «Грошей» постійно розповідають про корупційні схеми і скандали. Можуть згадати видатну спортсменку, але лише щоб розповісти, що вона живе в гуртожитку. Показують умови того життя, ситуацію, в якій видатний спортсмен знаходиться. Людина, побачивши по телевізору цей жах, захоче віддати дитину в спорт? Звідусіль лунає думка, що спортсменам погано і нікому вони не потрібні», - бідкається борець.</p>
      <p>На його думку, «держава має зробити все для того, щоб бізнес був вмотивований вкладати гроші, бізнесмени мають фінансувати спорт, а ЗМІ розповідати, що спортсмен – це круто, престижно це здорове обличчя нації. Це люди які не п’ють, не курять, прославляють нашу країну».</p>
      <p>Нагадаємо, 16 вересня Жан Беленюк приніс збірній України першу нагороду на чемпіонаті світу зі спортивної боротьби, що пройшов у Казахстані. <a href="https://glavcom.ua/sport/news/zhan-belenyuk-stav-pershim-v-ukrajinskiy-istoriji-dvorazovim-chempionom-svitu-z-greko-rimskoji-borotbi-625589.html">28-річний киянин завоював золоту медаль у ваговій категорії до 87 кг і став дворазовим чемпіоном світу</a> з греко-римської боротьби.</p>
      <p>Нещодавно Беленюк заявив, що <a href="https://glavcom.ua/country/politics/sluga-narodu-belenjuk-kazhe-shcho-zosereditsja-na-polititsi-pislja-olimpiadi-u-tokio-627001.html">повністю зосередиться на політиці після Олімпіади в Токіо</a> у 2020 році.</p>
      <blockquote>
        <b>Читайте також: </b>
        <a href="https://glavcom.ua/interviews/-sportu-poza-politikoyu-ne-isnuje-pershe-velike-intervyu-nardepa-zhana-belenyuka-636477.html">
          <b>«Спорту поза політикою не існує». Перше велике інтерв’ю нардепа Жана Беленюка</b>
        </a>
      </blockquote>
      <related>
        <a href="https://glavcom.ua/sport/publications/-sportu-poza-politikoyu-ne-isnuje-pershe-velike-intervyu-nardepa-zhana-belenyuka-636477.html"/>
        <a href="https://glavcom.ua/sport/news/nardep-belenyuk-prosit-klichka-kupiti-borcivskiy-kilim-ale-ne-kazhe-dlya-kogo-633866.html"/>
        <a href="https://glavcom.ua/sport/news/belenyuk-rozpoviv-pro-vibir-mizh-verhovnoyu-radoyu-ta-olimpiadoyu-627668.html"/>
      </related>
    </article>
  </body>
</html>