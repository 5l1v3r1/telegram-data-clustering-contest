<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/739620"/>
    <meta property="og:site_name" content="เดลินิวส์"/>
    <meta property="article:published_time" content="2019-11-02T06:00:00+00:00"/>
    <meta property="og:title" content="สุดซึ้ง!พี่แบกสแตนดี้รูปแม่ เซอร์ไพร้ส์น้องวันรับปริญญา"/>
    <meta property="og:description" content="หนุ่มโพสต์เล่าเรื่องราวสุดซึ้ง นำใบรับปริญญามามอบให้ในวันที่แม่ป่วยมะเร็งจากไปแล้ว พร้อมนำสแตนดี้รูปแม่แบกเซอร์ไพร้ส์น้องชายในวันรับปริญญา ชาวเน็ตดูคลิปซึ้งจนกลั้นน้ำตาไม่ไหว"/>
  </head>
  <body>
    <article>
      <h1>สุดซึ้ง!พี่แบกสแตนดี้รูปแม่ เซอร์ไพร้ส์น้องวันรับปริญญา</h1>
      <address>
        <time datetime="2019-11-02T06:00:00+00:00">02 Nov 2019, 06:00</time>
      </address>
      <p>
        <b>หนุ่มโพสต์เล่าเรื่องราวสุดซึ้ง นำใบรับปริญญามามอบให้ในวันที่แม่ป่วยมะเร็งจากไปแล้ว พร้อมนำสแตนดี้รูปแม่แบกเซอร์ไพร้ส์น้องชายในวันรับปริญญา ชาวเน็ตดูคลิปซึ้งจนกลั้นน้ำตาไม่ไหว</b>
      </p>
      <p>เมื่อวันที่ 2 พ.ย. ผู้สื่อข่าวรายงานว่า สมาชิกผู้ใช้เฟซบุ๊กชื่อ <b>"ไอซ์ ไตรภพ" </b>ได้โพสต์ภาพพร้อมข้อความเล่าถึงเหตุการณ์สุดซึ้งว่า #ความฝันของแม่ความพยายามของลูก คืนหนึ่งขณะที่ผมนอนเฝ้าแม่ที่ป่วยเป็นโรคมะเร็งระยะสุดท้ายอยู่ที่โรงพยาบาล แม่สะดุ้งตื่นพร้อมปลุกผมขึ้นมากลางดึก เนื่องจากมีอาการประสาทหลอนเพราะฤทธิ์ของมอร์ฟีน พร้อมบ่นพรึมพรำออกมาว่า . . .<br/><br/><b>แม่ : ไอซ์ๆ ตื่นได้แล้วๆ สายแล้วๆ<br/>ผม : อะไรแม่ ตีสองอยู่เลย?<br/>แม่ : รีบเก็บของๆ รถตู้มารอรับแล้ว<br/>ผม : รถตู้ไหนแม่ แล้วแม่จะรีบไปไหน?<br/>แม่ : ก็วันนี้งานรับปริญญาน้องไง แม่จะรีบไปงานรับปริญญาน้อง . . .</b><br/><br/>เมื่อได้ยินประโยคนี้จากปากแม่ที่นอนป่วยติดเตียง น้ำตามันจะไหล มันจุกอกจนพูดไม่ออกเลย เพราะตอนนั้นน้องชายผมเพิ่งเรียนอยู่ปี1เอง . . . สิ่งที่ผมทำไปตอนนั้น คือเปิดรูปน้องใส่ชุดนักศึกษาในมือถือให้แม่ดู และทำท่าเก็บข้าวเก็บของเล่นละครตามน้ำว่ากำลังจะไปงานรับปริญญาน้อง เพื่อเบี่ยงเบนความสนใจ เพื่อให้แม่เขานอนหลับไป. . . . . นี่ใช่ไหม หัวใจของคนเป็นพ่อเป็นแม่ ที่เหนื่อยยากลำบากตรากตรำมาทั้งชีวิต . . . ความรู้สึกนึกคิดก็มีแต่ลูก <br/><br/>วันนี้น้องทำสำเร็จตามที่สัญญาแล้วนะแม่ ไอ้เด็กที่โดนพี่กระทืบเพราะไม่ยอมไปโรงเรียน สอบตกได้ที่โหล่ของห้องทุกปี . . . วันนี้มันจบเกียรตินิยมเลยนะ มันโคตรมานะ มันโคตรตั้งใจทำเพื่อแม่เลย ภูมิใจกับน้องเลยละซิ . . . . . .ไอซ์พาแม่มางานรับปริญญาน้องตามที่เคยสัญญาแล้วนะ หวังว่าแม่ได้เห็นภาพเหล่านี้แม่คงภูมิใจ<br/><br/>ปล.หวังว่าเรื่องราวนี้ จะเป็นพลังดีๆ ให้กับทุกคนที่ตั้งใจทำอะไรสักอย่างเพื่อคนที่อยู่ข้างหลังนะครับ ขอให้ผลนั้นสมหวังดั่งใจหมายทุกประการ<br/><br/><b>#สุขสันต์วันรับปริญญา #มีคนรักอยู่จงดูแลให้ดี #วันนี้เมื่อ4ปีที่แล้ว #ครบรอบวันแม่จากไป</b><br/> </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Ficeenvi%2Fvideos%2F2987097261317973%2F&amp;show_text=false&amp;width=640" width="640" height="480" data-service="Facebook" scrolling="no"/>
      </figure>
    </article>
  </body>
</html>