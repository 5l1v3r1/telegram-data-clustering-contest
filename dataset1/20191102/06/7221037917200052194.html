<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/grup-yorum-icin-caglayanda-adalet-nobeti/926077"/>
    <meta property="og:site_name" content="medya faresi"/>
    <meta property="article:published_time" content="2019-11-02T06:56:00+00:00"/>
    <meta property="og:title" content="Grup Yorum için Çağlayan’da adalet nöbeti"/>
    <meta property="og:description" content="Süresiz açlık grevinin 133'üncü gününde olan Grup Yorum Üyesi Helin Bölek’in annesi Aygül Bilgi, Çağlayan Adliyesi önünde pankart açarak, yağmur altında “adalet” istedi. Bilgi, &quot;Açlık grevini bitirecek olan zorla müdahale değil, taleplerinin kabul edilmesidir&quot; dedi."/>
  </head>
  <body>
    <article>
      <h1>Grup Yorum için Çağlayan’da adalet nöbeti</h1>
      <h2>Süresiz açlık grevinin 133'üncü gününde olan Grup Yorum Üyesi Helin Bölek’in annesi Aygül Bilgi, Çağlayan Adliyesi önünde pankart açarak, yağmur altında “adalet” istedi. Bilgi, "Açlık grevini bitirecek olan zorla müdahale değil, taleplerinin kabul edilmesidir" dedi.</h2>
      <address>
        <time datetime="2019-11-02T06:56:00+00:00">02 Nov 2019, 06:56</time>
      </address>
      <p>Grup Yorum üyesi Helin Bölek’in annesi Aygül Bilgi, İstanbul Çağlayan Adliyesi önünde üzerinde “Grup Yorum Açlık Grevinde 133. Gün” yazılı bir pankart ile “adalet nöbeti” tuttu.</p>
      <p>“Grup Yorum halktır, susturulamaz”, “Grup Yorum’un açlığına ses verin” diye sloganlar atan Aygül Bilgi, Helin Bölek’in “Grup Yorum Üyesi İdil Kültür Merkezi çalışanı olduğu” gerekçesiyle ve bir itirafçının beyanlarına dayanılarak yaklaşık 27 aydır tutuklu yargılandığını belirtti.</p>
      <p>Tutuklu beş Grup Yorum üyesinin dört ayı aşkın süredir açlık grevinde olduğuna dikkat çeken Bilgi, şöyle konuştu:</p>
      <p>“Helin’in bugün 133’üncü günü ve hapishane doktoru tarafından zorla müdahale ile tehdit ediliyor. Açlık grevini bitirecek olan zorla müdahale değil, taleplerinin kabul edilmesidir. Bunlar gerçekleşmeyecek talepler değil, aksine sorgulanması gereken 34 yıldır halkın türkülerini yapan bir müzik grubunun bu talepler için açlık grevinde olmasıdır.”</p>
      <p>Aygül Bilgi, Grup Yorum üyeleri Bahar Kurt’un 142, Barış Yüksel’in 136, İbrahim Gökçek’in 135, Helin Bölek’in 133, Ali Aracı’nın 66 gündür süresiz açlık grevinde olduğunu anımsatarak, sanatçıların taleplerini şöyle sıraladı:</p>
      <p>– Grup Yorum’un çalışmalarını yürüttüğü İdil Kültür Merkezi basılmasın.<br/>– Grup Yorum üyeleri terör listelerinden çıkarılsın.<br/>– Grup Yorum üzerindeki konser yasakları kaldırılsın.<br/>– Grup Yorum üyeleri haklarında açılan davalar düşürülsün.<br/>– Tutuklu Grup Yorum üyeleri serbest bırakılsın.</p>
    </article>
  </body>
</html>