<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/739628"/>
    <meta property="og:site_name" content="เดลินิวส์"/>
    <meta property="article:published_time" content="2019-11-02T06:30:00+00:00"/>
    <meta property="og:title" content="พี่ลั่น!น้องสาวอาจหลงผิด แต่ไม่ใช่จะฉวยโอกาสรุมโทรม"/>
    <meta property="og:description" content="คุม 'แก๊งเด็กช่าง' รุมโทรมสาว 18 ฝากขังศาลพร้อมคัดค้านประกันตัว พี่ชายผู้เสียหายเผย ยังไม่มีผู้ปกครองของผู้ต้องหารายใดมาขอโทษ พ้อน้องสาวอาจหลงผิดไปบ้าง แต่ไม่ใช่ใครจะมาฉวยโอกาสทำแบบนี้กับผู้หญิง"/>
  </head>
  <body>
    <article>
      <h1>พี่ลั่น!น้องสาวอาจหลงผิด แต่ไม่ใช่จะฉวยโอกาสรุมโทรม</h1>
      <address>
        <time datetime="2019-11-02T06:30:00+00:00">02 Nov 2019, 06:30</time>
      </address>
      <p>
        <b>คุม "แก๊งเด็กช่าง" รุมโทรมสาว 18 ฝากขังศาลพร้อมคัดค้านประกันตัว พี่ชายผู้เสียหายเผย ยังไม่มีผู้ปกครองของผู้ต้องหารายใดมาขอโทษ พ้อน้องสาวอาจหลงผิดไปบ้าง แต่ไม่ใช่ใครจะมาฉวยโอกาสทำแบบนี้กับผู้หญิง</b>
      </p>
      <p>จากกรณีหญิงสาววัย 18 ปี ถูกแก๊งเด็กช่างมอมเหล้ารุมโทรมภายในหอพักย่านดินแดง กรุงเทพฯ ต่อมาเจ้าหน้าที่ตำรวจสน.ดินแดง จับกุมผู้ก่อเหตุได้ทั้ง 4 คน ประกอบด้วย นายฐิติวุฒน์ หรือ เติ้ล จันทะคุณ อายุ 20 ปี นายสหทัย หรือ โอม กลิ่นรอด อายุ 19 ปี นายชนะศักดิ์ หรือ พีท ศรีสุข อายุ 19 ปี และนายพิชัย หรือมิว บุญทอง อายุ 20 ปี แจ้งข้อหา กระทำชำเราในลักษณะโทรมหญิง และร่วมกันลักทรัพย์ในเวลากลางคืน <br/><br/>ความคืบหน้าเมื่อวันที่ 2 พ.ย. พนักงานสอบสวนสน.ดินแดง ได้คุมตัวผู้ต้องหาทั้ง 4 คน ไปฝากขังต่อศาลอาญารัชดาภิเษก โดยมีกลุ่มญาติมิตรและเพื่อนฝูงของทางผู้ต้องหาเดินทางมาเยี่ยมพูดคุยถามสารทุกข์สุขดิบ ทั้งนี้ระหว่างพาตัวขึ้นรถห้องขังพี่ชายของผู้เสียหายได้มายืนดูด้วย แต่ไม่มีเหตุรุนแรงใดๆ เกิดขึ้น โดยพนักงานสอบสวนจะคัดค้านการประกันตัวในชั้นศาลด้วย เนื่องจากเป็นคดีที่มีอัตราโทษสูง<br/><br/>พ.ต.อ.ต่อเกียรติ พรหมบุตร ผกก.สน.ดินแดง กล่าวว่า จากนี้เจ้าหน้าที่จะรวบรวมหลักฐานพยานที่เกี่ยวข้อง โดยเฉพาะผลตรวจร่างกายของรพ.ตำรวจ ใช้เวลา 2 สัปดาห์ ถึง 1 เดือน จึงจะทราบผล แต่เจ้าหน้าที่จะเร่งรัดผลตรวจให้เร็วที่สุด ทั้งนี้ผู้เสียหายยืนยันว่าถูกข่มขืน เจ้าหน้าที่ก็จะรวบรวมไว้ในสำนวนต่อไป โดยผู้ต้องหาทั้งหมดให้การภาคเสธ รับว่าอยู่ในห้องจริงแต่ไม่ได้ข่มขืน ซึ่งผู้ต้องหาทั้งหมดไม่ยินยอมไปทำแผนประกอบคำรับสารภาพ ทั้งนี้ก็เป็นสิทธิของผู้ต้องหา<br/><br/>พี่ชายของผู้เสียหาย กล่าวว่า หลังเพื่อนๆ ไปพบน้องสาวจึงพาส่งรพ. จากตรวจร่างกายก็ไม่พบสารพิษ มีเพียงแอลกอฮอล์เท่านั้น โดยตอนนี้ยังต้องรอผลตรวจอย่างละเอียด คดีนี้ผู้ต้องหาทั้งหมดรวมถึงผู้ปกครองของทั้ง 4 คน ไม่เคยขอโทษใดๆ กับตนเลย ซึ่งเป็นเรื่องที่แค้นใจมาก ตนยืนยันว่าจะดำเนินคดีให้ถึงที่สุด ตอนนี้อาการน้องปลอดภัยออกจากโรงพยาบาลแล้ว<br/><br/>“ตนขอขอบคุณตำรวจและทุกคนที่ช่วยชีวิตน้อง พร้อมทั้งสถานศึกษาที่จะเข้ามาเยียวยาน้องด้วย ตนอยากฝากกระแสในโซเชียลที่บอกว่าสิ่งที่น้องเจอเพราะเอาตัวเองไปเสี่ยงเอง ขอเรียนว่าน้องอายุ 18 ปีเท่านั้น ครอบครัวไม่อนุญาตให้มีแฟนมาก่อนเลย น้องตนเหมือนผ้าขาว เพิ่งเรียนมหาวิทยาลัย ซึ่งน้องอาจหลงผิดบ้างบางประการ แต่ไม่ใช่ว่าใครจะมาทำอะไรแบบนี้ได้ และไม่ควรมีใครไปกระทำชำเราฉวยโอกาสกับผู้หญิงแบบนี้” พี่ชายผู้เสียหาย กล่าว<br/><br/><b><a href="https://www.dailynews.co.th/crime/739567">'แก๊งเด็กช่าง'เพื่อนรักหักกันเอง โยนบาปวุ่น-รุมโทรมสาว</a></b>            </p>
    </article>
  </body>
</html>