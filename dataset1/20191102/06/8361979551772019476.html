<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/economics/investforum-v-mariupoli-pro-shcho-govoriv-zelenskiy-novini-ukrajini-50050891.html"/>
    <meta property="og:site_name" content="НВ"/>
    <meta property="article:published_time" content="2019-11-02T06:00:00+00:00"/>
    <meta property="og:title" content="Давос по-українськи. Головне зі сказаного на інвестфорумі в Маріуполі"/>
    <meta property="og:description" content="НВ публікує яскраві цитати ключових спікерів інвестфоруму в Маріуполі, проведеного новою владною командою за образом і подобою знаменитого Давосу"/>
  </head>
  <body>
    <article>
      <h1>Давос по-українськи. Головне зі сказаного на інвестфорумі в Маріуполі</h1>
      <h2>НВ публікує яскраві цитати ключових спікерів інвестфоруму в Маріуполі, проведеного новою владною командою за образом і подобою знаменитого Давосу</h2>
      <address><time datetime="2019-11-02T06:00:00+00:00">02 Nov 2019, 06:00</time> by <a rel="author">Іван Верстюк</a></address>
      <p>Р анком 29 жовтня українські військовослужбовці та поліція щільним кільцем оточили центр Маріуполя. І місто, яке пережило війну, сполошилося. Але це була не ескалація конфлікту в прифронтовому регіоні, а заходи безпеки, вжиті задля проведення тут великого інвестиційного форуму Re: think.</p>
      <p>Напередодні літаки та потяги, що рухалися з Києва на південний схід, заповнили люди в ділових костюмах — представники влади і топ-менеджери. А відремонтованою трасою Запоріжжя — Маріуполь мчали автобуси, заповнені політиками, дипломатами, інвесторами та журналістами.</p>
      <p>До Маріуполя з'їхався увесь цвіт київської політичної та фінансової еліти — до 500 статусних учасників: від президента Володимира Зеленського та прем'єра до керівників найбільших компаній та інвестфондів.</p>
      <p>На старті форуму — об одинадцятій ранку — президент країни пообіцяв Донбасу сотні мільйонів доларів інвестицій, заявивши про створення Фонду міжнародної підтримки для відновлення і реінтеграції регіону, партнером якого вже виступив Світовий банк.</p>
      <p>Парад гучних подій і резонансних заяв тривав весь день. Кабмін підписав меморандум із найбільшими телеком-операторами — Lifecell, Vodafone і Kyivstar — про покриття всієї території країни мобільним зв’язком та інтернетом. Укрзалізниця (УЗ), держкомпанія із мільярдними оборотами, заявила про підготовку до первинного розміщення своїх акцій на біржі. А харківський бізнесмен Олександр Ярославський зобов’язався вкласти $100 млн у відновлення Донецького аеропорту, тільки-но Україна отримає контроль над окупованою територією.</p>
      <p><i>НВ</i> наводить тези з виступів ключових спікерів форуму Re: think.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/025/648/big/7130d014999e92fd9674a4378c5bc7d9.png?stamp=20191031170319&amp;q=85&amp;output=jpg&amp;bg=white"/>
        <figcaption>Фото: НВ</figcaption>
      </figure>
      <p>
        <b>Володимир Зеленський</b>
      </p>
      <p>президент України:</p>
      <p><b>Україна — це Apple, який починає свій шлях в гаражі.</b> Ми — це Ленс Армстронг <i>[американський велогонщик-чемпіон, який подолав рак]</i>, якому поставили найстрашніший діагноз. Багато країн, які сьогодні процвітають, були на межі зникнення з лиця землі. Кожен знає всесвітньо відомі історії успіху. Їхня спільна риса — це успіх всупереч обставинам. У багатьох великих бізнесменів не було впливових батьків або навіть вищої освіти, проте зараз вони — лідери у своїх індустріях. Зневіра або знищує, або робить тебе сильнішим. Сьогодні Україна в дуже непростому становищі. Але ми точно знаємо, що на зміну темної ночі неодмінно приходить дуже яскравий світанок. Зараз наша країна підводиться на ноги і йде вперед, але ці кроки невпевнені, оскільки у нас є один важкий тягар.</p>
      <p>Ви точно чули про бізнесменів, які не повірили в Google або проґавили можливість придбати WhatsApp за невелику суму. Україна — країна можливостей, і сьогодні вона стукає у ваші двері. Тому не проґавте цю можливість, будь ласка. Інвестуйте.</p>
      <p><b>Війна заважає всім спробам України підвестися на ноги.</b> Всі громадяни, вся країна зачекалася того моменту, коли нарешті настане мир. Саме для цього я і пішов у політику. Мир в Україні — це безпека і стабільність всієї Європи. Мир — це можливість для економіки зростати на 5−7% і масштабно залучати інвестиції. Це дозволить нам зробити свій прорив, який суттєво покращить якість життя українців.</p>
      <aside>Україна — країна можливостей, і сьогодні вона стукає у ваші двері</aside>
      <p><b>Пріоритет моєї політики — це рівні правила гри для всіх.</b> Для мене немає різниці між великим, середнім і малим бізнесом. Між бізнесом українським і бізнесом іноземним. Всі мають користуватися однаковим ставленням держави і однаковими умовами.</p>
      <p><b>Стан українського фінансового сектора — ключова причина проблем в економіці.</b> Втрати банківського ринку за останні п’ять років — $15 млрд. Величезна цифра. З ринку пішли дуже великі банки — Надра, Фінанси і кредит, Дельта. Держава націоналізувала ПриватБанк. У справі ПриватБанку я до останнього захищатиму інтереси країни. І вирішувати проблеми банку треба не за рахунок платників податків. Приват ми не повернемо.</p>
      <p><b>Необхідно зменшити роль держави в економіці.</b> Саме для цього ми працюємо швидко, що наші критики вже встигли назвати турборежимом. Але краще вирішувати проблеми швидко і не зупинятися, ніж робити паузу після кожного кроку. Верховна Рада за два місяці ухвалила 40 важливих законів, на які чекав бізнес. Наприклад, це закон про концесію, який дозволить розвивати інфраструктуру країни. З 2021 року в Україні запрацює глибинна податкова реформа. Я обіцяю кожному іноземному інвестору персональний захист. Ми почнемо велику приватизацію. Країна на порозі економічного прориву.</p>
      <p><b>Головний ресурс України — це люди.</b> Висока якість трудових ресурсів — це та причина, через яку варто інвестувати в Україну. У нас дуже багате інвестиційне меню. Кейс України має стояти в одному ряду з кейсами Японії, Південної Кореї та Сінгапуру, які відомі всім.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/025/649/big/2316bc6628322b907156aa3f83fd2f8c.png?stamp=20191031170341&amp;q=85&amp;output=jpg&amp;bg=white"/>
        <figcaption>Фото: НВ</figcaption>
      </figure>
      <p>
        <b>Олексій Гончарук</b>
      </p>
      <p>прем'єр-міністр України:</p>
      <p><b>Для розвитку бізнесу держава має створювати умови.</b> Бізнес має забути, що таке корупція. Мені точно відомо, що зараз ніхто на найвищому державному рівні вже не вимагає хабарів від компаній. Бізнес має витрачати енергію не на заповнення папірців для держорганів, а на заробляння грошей. Але щоб перезавантажити всю систему влади — а це десятки тисяч чиновників, — нам потрібні час і допомога. Але корупція — не єдина проблема України. Необхідно перезапустити моделі цілих ринків — енергетичного, інфраструктурного. Там зараз діють монополії. Чесна конкуренція — це наша релігія.</p>
      <p><b>Ми пропонуємо вам повірити, що зараз — саме час інвестувати в Україну. </b>Добре відомі галузі української економіки, де є всі умови для успішного інвестування: це аграрний сектор, технології, енергетика та інфраструктура. Там дуже непогані прибутки, а уряд, у свою чергу, компенсуватиме і мінімізуватиме ризики інвестування. Разом із іноземними інвестиціями до країни прийдуть нові знання і технології. Сьогодні ми підпишемо меморандуми на суму $1 млрд, які надійдуть в Україну до кінця 2020 року.</p>
      <aside>Чесна конкуренція — це наша релігія</aside>
      <p><b>Україна на глобальній карті — один із найцікавіших майданчиків для інвестування.</b> У нас дуже зважена політика Національного банку, якому ми гарантували повну незалежність від політиків. Ніхто не інвестуватиме, якщо НБУ сліпо друкуватиме гроші на прохання політиків. У нас дуже давня історія стосунків із Міжнародним валютним фондом. Щоправда, вона була не завжди успішною. Але зараз ми сподіваємося, що МВФ транслюватиме довіру до України на всіх, на весь світ.</p>
      <p><b>Українські суди — ось що відлякує інвесторів.</b> Ми перебуваємо в процесі судової реформи, приділяючи їй дуже велику увагу. Чи є повернення довіри до судової системи? Ні. До того ж Верховного суду пройшли люди, які там бути не мають.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/025/647/big/e8561ded4de4c680b227b8e615972230.png?stamp=20191031165538&amp;q=85&amp;output=jpg&amp;bg=white"/>
        <figcaption>СЕРЙОЗНІ ЗБОРИ: Організатори підібрали хороший "ансамбль" учасників: глава Мінфіну Оксана Маркарова (перша ліворуч), Алан Пію, віце-президент ЄБРР (третій ліворуч), очільник посольства США в Україні Вільям Тейлор (п'ятий ліворуч), Сату Кахконен зі Світового банку (четверта праворуч) і багато інших / Фото: НВ</figcaption>
      </figure>
      <figure>
        <img src="https://images.weserv.nl/?url=https://nv.ua/system/MediaPhoto/images/000/025/650/big/933eb12db44f6f12a4663d60f80dd293.png?stamp=20191031170402&amp;q=85&amp;output=jpg&amp;bg=white"/>
        <figcaption>Фото: НВ</figcaption>
      </figure>
      <p>
        <b>Алан Пію</b>
      </p>
      <p>віце-президент Європейського банку реконструкції і розвитку (ЄБРР)</p>
      <p><b>Україні потрібна економічна макростабільність.</b> У жовтні ми сягнули позначки 13 млрд євро інвестицій у вашу країну. Подальші інвестиції вимагають, щоб політика макростабільності тривала. Україна вже багато зробила в цьому напрямку й заслуговує на похвалу.</p>
      <p><b>Допоможіть собі самі.</b> ЄБРР не працює в Україні сам по собі. Ми об'єднуємо людей, які хочуть допомагати Україні. Ми сильні тоді, коли за нами — інтереси і консенсус багатьох зацікавлених людей. Але українці й самі мають інвестувати в свою країну. У нас дуже багато активності в східноєвропейському регіоні, і ми готові робити більше.</p>
      <aside>Українці й самі повинні інвестувати в свою країну</aside>
      <p><b>Нам потрібна передбачуваність.</b> Якщо ми не бачитимемо вектор, в якому рухається Україна, то не зможемо ефективно інвестувати в локальні проекти. Дуже важливо, щоб Україна отримала нову програму співпраці з МВФ. Президент Зеленський дав дуже хороший сигнал про те, що ПриватБанк не повернеться до своїх колишніх власників. Це вкрай важливо для МВФ, і не тільки для МВФ. Але цього замало. Слід ще повернути $5,5 млрд, які випарувалися із ПриватБанку до його націоналізації. Держава має керувати цією політикою повернення грошових коштів.</p>
      <p><b>Ми хочемо бачити продовження українських реформ.</b> Наведіть, нарешті, порядок в держкомпаніях — це критично важливо. Необхідна податкова реформа і реформа митниці. Ми підтримуємо незалежність Національного банку. Земельна реформа також дуже важлива, але її метою має бути підвищення продуктивності всієї аграрної галузі. Ми очікуємо анбандлінга [розділення] НАК Нафтогаз України, щоб завершити перебудову цієї компанії. Україна стане нормальною країною, якщо тут буде верховенство права, очищення судової системи, передусім Верховного суду.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/025/651/big/bf808ffca2959bdbabed2530b567259f.png?stamp=20191031170432&amp;q=85&amp;output=jpg&amp;bg=white"/>
        <figcaption>Фото: НВ</figcaption>
      </figure>
      <p>
        <b>Жан Ерік де Загон</b>
      </p>
      <p>очільник представництва Європейського інвестиційного банку в Україні</p>
      <aside>Нас дуже турбує майбутнє економіки Донбасу</aside>
      <p><b>Українці заслуговують вищої якості життя. </b>Для цього ми виділяємо 200 млн євро на нові українські програми крім уже існуючих. Ми інвестуємо в будівництво і реконструкцію шкіл і лікарень в Східній Україні. Для банку це в своєму роді унікальні проекти. Ми хочемо, щоб жителі східного регіону жили з оптимізмом і бачили конкретні поліпшення.</p>
      <p><b>Донбас — досить далекий від Києва географічно, але вкрай важливий для всієї України.</b> Нас дуже турбує майбутнє економіки Донбасу. Для її відновлення держава має працювати спільно з міжнародними фінансовими організаціями. Дуже важливо, щоб інвестиційні проекти відбувалися не тільки на загальнодержавному рівні та рівні областей, а також на рівні міст і селищ.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/025/652/big/24aa3fed8c81ba1224d09724ad0f5780.png?stamp=20191031170451&amp;q=85&amp;output=jpg&amp;bg=white"/>
        <figcaption>Фото: НВ</figcaption>
      </figure>
      <p>
        <b>Сату Кахконен</b>
      </p>
      <p>глава представництва Світового банку в Україні, Білорусі та Молдові</p>
      <aside>Майбутнє Донбасу не має бути таким же, яким було його минуле</aside>
      <p><b>Настав час впритул зайнятися ревіталізацією Донецької і Луганської областей.</b> До цього ми все більше думали про гуманітарний аспект військового конфлікту — про внутрішньо переміщених осіб, їх працевлаштування, а також про безпеку на Донбасі. Зараз пора задуматися про економіку Східної України. Майбутнє Донбасу не має бути таким же, яким було його минуле. Донбас раніше був промисловим центром України, однак починаючи з 2014 року він жив на субсидії від українського уряду. Регіон був, по суті, приєднаний до апарату штучного дихання.</p>
      <p><b>Необхідно змінити структуру економіки Донбасу, оскільки регіон життєво важливий для України.</b> У аграрного сектора Донбасу може бути велике майбутнє, якщо інвестувати в інфраструктуру, щоб полегшити логістику для донецьких і луганських фермерів. Крім того, потрібні вельми істотні вкладення в освіту для місцевих жителів.</p>
      <p><b>Майбутнє України — в розвитку аграрної економіки.</b> Україна в прямому сенсі може бути житницею Європи, але це потребує інвестицій. Українське сільське господарство потребує підвищення продуктивності. Низька продуктивність — це та причина, через яку ВВП України вчетверо менший за ВВП Польщі. Україна має навчитися ефективно використовувати робочу силу, технології та освіту. Україна — дуже відкрита економіка, але її ключовий експорт — це сировина. А цей бізнес не заводить в країну нові технології.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/025/653/big/931f4f84e2e23dfe7ac09563ceb28c0b.png?stamp=20191031170509&amp;q=85&amp;output=jpg&amp;bg=white"/>
        <figcaption>Фото: НВ</figcaption>
      </figure>
      <p>
        <b>Вільям Тейлор</b>
      </p>
      <p>очільник посольства США в Україні</p>
      <aside>Треба ризикувати, щоб перемоги були великими</aside>
      <p><b>Росія — ключова загроза для українських реформ.</b> Ми всі на різних конференціях постійно говоримо про верховенство права, але часто забуваємо, що Росія загрожує серед іншого і верховенству права в Україні.</p>
      <p><b>Український уряд дійсно стурбований Донбасом.</b> Україна дбає про Донбас явно значно більше, ніж протилежна сторона конфлікту. Є такий принцип — треба ризикувати, щоб перемоги були великими. Президентська адміністрація зараз тим і займається, що йде на ризики, щоб врегулювати донбаський конфлікт. Це непопулярно, і з цієї причини попередня адміністрація не наважувалася на подібну політику.</p>
      <p><b>Маріуполь — це центр змін для південного сходу.</b> Нинішній форум свідчить про те, що в регіон прийшли зміни.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/025/654/big/1a4f91512f3543e17fc74a3787a2378d.png?stamp=20191031170526&amp;q=85&amp;output=jpg&amp;bg=white"/>
        <figcaption>Фото: НВ</figcaption>
      </figure>
      <p>
        <b>Тімоті Еш</b>
      </p>
      <p>стратег лондонської інвестиційної компанії BlueBay Asset Management</p>
      <p><b>Донбас чекає економічних змін і відновлення якості життя.</b> Ключове очікування людей — це, звісно, інфраструктура. ЄБРР багато вкладає в залізничні проекти на Донбасі. Але необхідно також вкладати в аеропорти. Я б з радістю прилетів до Маріуполя з Лондона на літаку, але для цього необхідна безпека. Однак мені подобається Маріуполь. Дуже дружнє і відкрите місто, до якого поки важко дістатися.</p>
      <p><b>На Донбасі потрібні інвестиції не тільки міжнародних фінансових організацій, а й приватних гравців.</b> Якщо говорити про інфраструктуру, то інфраструктурні інвестори — це дуже особливий клас інвесторів. Але платні дороги могли б привернути їхню увагу і до Донбасу, і до всієї України. У цьому сенсі велика роль у уряду, який може запропонувати інфраструктурному ринку нові моделі інвестування. У цю модель могли б вписатися і міжнародні фінансові організації, і приватні фонди.</p>
      <aside>Якщо ви за п’ять років виросте на 40%, то іноземні інвестори точно не пройдуть повз такого буму</aside>
      <p><b>Якщо економіка України зростатиме заявленими темпами, то в країну хлинуть потужним струмком іноземні інвестиції.</b> Якщо ви за п’ять років виросте на 40%, то іноземні інвестори точно не пройдуть повз такого буму. Ставити собі за мету зростати більше 5% на рік — це хороша ідея. Але якщо не знизити ризики для інвестування і вартість кредитів — ВВП просто не зможе рости такими темпами.</p>
      <p><b>Українські держкомпанії знайшли правильний час для виходу на глобальний ринок капіталу.</b> Думаю, євробонди Нафтогазу користуватимуться інтересом в США та Європі. Ставки за цими паперами не мають бути високими, оскільки зараз підвищується попит на українські активи, а ставки у всьому світу продовжують бути низькими. Вихід Укрзалізниці на біржу — це теж дуже правильний крок. Вихід на біржу зробить УЗ нормальною і зрозумілою для світу компанією, в якій всі рішення приймаються виходячи з ринкової логіки і раціональних принципів.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/025/655/big/8a9aec01b8b47e1fa8261d31defd991c.png?stamp=20191031170548&amp;q=85&amp;output=jpg&amp;bg=white"/>
        <figcaption>Фото: НВ</figcaption>
      </figure>
      <p>
        <b>Енді Гундер</b>
      </p>
      <p>президент Американської торгової палати</p>
      <aside>Окремі бізнеси в Україні зростають на 80% на рік, таке складно знайти в іншій країні</aside>
      <p><b>Україна знову з’явилася на радарах великих глобальних компаній.</b> Причиною стало те, що в деяких секторах української економіки спостерігається дуже солідне зростання. Керівництво міжнародних компаній бачить це зростання і не хоче залишатися осторонь. Окремі бізнеси в Україні зростають на 80% на рік — таке складно знайти в іншій країні. Якби ще побороти корупцію, новітня економічна історія України могла би бути досить успішною.</p>
      <p><b>Нові технології вдихнуть свіжі сили в економіку Донбасу.</b> Я певен, що цифровизация економіки принесе нові можливості для Донецької та Луганської областей. Не варто жити лише своїм вугільним і металургійним потенціалом. Тутешній аграрний ринок дуже цікавий. Є майбутнє й у донбаської IT-індустрії. А зелена енергетика спільно з IT може створити бум економіки східного регіону.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/025/646/big/8d2584bc0058e1f2d71d74d0ab20e887.png?stamp=20191031165420&amp;q=85&amp;output=jpg&amp;bg=white"/>
        <figcaption>ЧАС ЯСКРАВИХ ФРАЗ: На форумі в Маріуполі президент Володимир Зеленський ще раз довів, що заздалегідь підготовлені промови, присмачені живою реакцією на зал і слухачів, даються йому відносно легко / Фото: НВ</figcaption>
      </figure>
    </article>
  </body>
</html>