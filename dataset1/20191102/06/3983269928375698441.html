<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/trump-no-descarta-sancions-contra-espanya-pel-suposat-suport-financer-a-maduro/noticia/2960311/"/>
    <meta property="og:site_name" content="CCMA"/>
    <meta property="article:published_time" content="2019-11-02T06:39:00+00:00"/>
    <meta property="og:title" content="Trump no descarta sancions contra Espanya pel suposat suport financer a Maduro"/>
    <meta property="og:description" content="El president dels Estats Units diu que &quot;ja veurem&quot; si imposa unes mesures que s'estarien discutint a Washington i que el govern espanyol nega"/>
  </head>
  <body>
    <article>
      <h1>Trump no descarta sancions contra Espanya pel suposat suport financer a Maduro</h1>
      <h2>El president dels Estats Units diu que "ja veurem" si imposa unes mesures que s'estarien discutint a Washington i que el govern espanyol nega</h2>
      <address><time datetime="2019-11-02T06:39:00+00:00">02 Nov 2019, 06:39</time> by <a rel="author">Redacció</a></address>
      <p>Diversos <b>càrrecs del govern dels Estats Units</b> serien<b> partidaris d'imposar sancions a Espanya </b>pel suposat suport financer al govern de Veneçuela, segons l'agència Bloomberg, i estarien pressionant el president Trump en aquest sentit.</p>
      <p>En concret, consideren que el <b>Banc d'Espanya</b>, a través del compte del <b>Banc Central de Veneçuela</b>, estaria ajudant el règim presidit per Nicolás Maduro a <b>evitar les sancions econòmiques</b> imposades pels Estats Units.</p>
      <p>La informació publicada per Bloomberg aquest dijous també explica que <b>altres càrrecs s'oposen a la mesura</b> contra Espanya, perquè veuen contraproduent sancionar un aliat tradicional.</p>
      <p> </p>
      <figure>
        <img src="https://www.ccma.cat/multimedia/jpg/3/0/1572691183703.jpg"/>
      </figure>
      <p> </p>
      <p>Les fonts que han parlat amb Bloomberg ho han fet mantenint l'anonimat, amb l'argument que el <b>debat sobre les sancions</b> a Espanya és <b>confidencial</b> i encara està <b>en marxa</b>.</p>
      <p>
        <b>Espanya ho nega</b>
      </p>
      <p><b>"No hi ha res de res"</b>. Així ha reaccionat el ministre d'Afers Exteriors en funcions, <b>Josep Borrell</b>, quan ha estat preguntat per l'agència EFE sobre possibles sancions dels EUA.</p>
      <p>Borrell ha dit que la informació de Bloomberg són<b> "rumors sense cap fonament"</b> i que els EUA no han obert "cap procediment" sancionador contra Espanya.</p>
      <p>El ministre, a més, s'ha fet ressò, amb un <b>missatge a Twitter</b>, de la notícia de Bloomberg que recull la <b>reacció del govern espanyol</b> negant que hi hagi d'haver cap sanció.</p>
      <p> </p>
      <figure>
        <iframe data-src="https://twitter.com/JosepBorrellF/status/1190572936345870336?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>Des del seu compte de <b>Twitter</b>, el <b>Ministeri d'Afers Exteriors</b> ha emès un missatge en el mateix sentit:</p>
      <p> </p>
      <figure>
        <iframe data-src="https://twitter.com/MAECgob/status/1190250949803200514?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>El<b> Departament del Tresor dels EUA</b>, que seria l'organisme encarregat d'imposar les sancions, ha declinat fer c<b>ap declaració</b> sobre aquesta qüestió.</p>
      <p>Tampoc ha volgut fer <b>cap comentari </b>a EFE el <b>Banc d'Espanya</b>, que el mes de setembre ja va negar cap irregularitat en el compte del <b>Banc Central de Veneçuela</b>. Va assegurar, igualment, que hi havia una quantitat de diners modesta i que es mantenia l'activitat dels últims anys, sobretot transferències entre organitzacions multilaterals. I va remarcar que mantenia <b>"controls específics"</b> sobre els moviments bancaris.</p>
      <p>
        <b>L'ambaixada ho nega</b>
      </p>
      <p>La intenció dels EUA d'imposar sancions a Espanya també ha estat negada per l'<b>ambaixada nord-americana a Madrid</b>. Aquest divendres, un portaveu ha declarat a Bloomberg que <b>"el debat que suposadament està tenint lloc a Washington no existeix, actualmen</b>t".</p>
      <p>
        <b>Trump no ho nega</b>
      </p>
      <p>Les declaracions d'Exteriors i de l'ambaixada dels EUA a Espanya, tanmateix, es contradiuen amb les del president dels Estats Units.</p>
      <p>En la seva compareixença habitual davant dels mitjans, als jardins de la Casa Blanca, just abans d'agafar l'helicòpter, <b>Donald Trump</b> ha estat preguntat per aquesta qüestió.</p>
      <p><b>"Ja ho veurem. Ja ho veurem"</b>, ha estat la seva breu resposta, gairebé inaudible a causa del soroll de l'helicòpter a punt per enlairar-se.</p>
      <p> </p>
      <figure>
        <img src="https://www.ccma.cat/multimedia/jpg/1/2/1572690631221.jpg"/>
      </figure>
      <p>
        <i>Trum no ha desmentit que els EUA considerin imposar sancions a Espanya (Reuters/Tom Brenner)</i>
      </p>
      <p> </p>
      <p>Trump, per tant, <b>no ha desmentit que hi hagi un debat en marxa dins del govern</b> dels EUA sobre la conveniència d'aplicar sancions a Espanya.</p>
      <p>Unes sancions que, segons les fonts que han parlat amb Bloomberg, <b>no s'anunciarien, en cap cas, fins després de les eleccions</b> generals del 10 de novembre.</p>
      <p>
        <b>"Relacions sòlides"</b>
      </p>
      <p>Aquest dissabte, des del govern espanyol s'ha insistit en la<b> "solidesa de les relacions bilateral</b>s<b>"</b> entre Espanya i els Estats Units. Ho ha fet el secretari d'Estat d'Acció Exterior, <b>Fernando Valenzuela</b>, que ha intervingut en la 24a edició del fòrum anual España - Estats Units, de caràcter eminentment econòmic.</p>
      <p> </p>
      <figure>
        <iframe data-src="https://twitter.com/MAECgob/status/1190532113172484096?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>Valenzuela també ha volgut remarcar <b>presència creixent d'empreses espanyoles en els EUA</b> i que més de 30.000 empreses espanyoles exporten a aquest país.</p>
    </article>
  </body>
</html>