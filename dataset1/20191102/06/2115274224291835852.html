<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/economia/carlos_tavares_nuovo_ad_psa-6466130/news/2019-11-02/"/>
    <meta property="og:site_name" content="Agi"/>
    <meta property="article:published_time" content="2019-11-02T06:58:00+00:00"/>
    <meta property="og:title" content="Il manager pilota che raccoglierà l'eredità di Marchionne"/>
    <meta property="og:description" content="Ritratto di Carlos Tavares, numero uno di Psa Peugeot. Sarà lui a guidare il gruppo che nascerà dalla fusione con Fca"/>
  </head>
  <body>
    <article>
      <h1>Il manager pilota che raccoglierà l'eredità di Marchionne</h1>
      <h2>Ritratto di Carlos Tavares, numero uno di Psa Peugeot. Sarà lui a guidare il gruppo che nascerà dalla fusione con Fca</h2>
      <address><time datetime="2019-11-02T06:58:00+00:00">02 Nov 2019, 06:58</time> by <a rel="author">AGI - Agenzia Giornalistica Italia</a></address>
      <p><b>Carlos Tavares</b>, 61 anni, portoghese ma francese di adozione, è un pilota provetto, ama le auto da corsa e dicono che sappia riconoscere il modello di una vettura dal rumore che fa il motore. Guadagna 7,6 milioni di euro l'anno, ma veste sobrio, perfino dimesso, indossando, anche d'inverno, camice a maniche corte sotto la giacca. Non segue insomma lo stile del maglioncino blu di Sergio Marchionne, ma c'è chi scommette che possa diventarne l'erede.</p>
      <p>Riservato, magrissimo, Tavares è cresciuto in Renault, all'ombra di <b>Carlos Ghosn</b>, col quale ha lavorato in Giappone, alla Nissan. Nel 2014, sbarca in Psa Peugeot, diventa amministratore delegato e salva l'azienda dalla bancarotta, riportando i conti in nero, tanto da centrare nel 2018 uno spettacolare +47% degli utili a quasi 3 miliardi di euro.</p>
      <h3>Una dura ristrutturazione per il gruppo francese</h3>
      <p>Dietro questi risultati c'è il suo carattere preciso, puntiglioso, ma soprattutto una spiccata propensione al dimagrimento, non solo il suo, ma anche quello dell'azienda. In Psa, il manager portoghese procede a degli spietati tagli dei costi, a una riduzione dei volumi produttivi e a un restyling dei modelli.</p>
      <p>Tavares decide anche il trasloco del quartier generale dal centro di Parigi a 15 chilometri dalla capitale, in una sede più moderna ed economica. Poi vende ai cinesi la squadra di calcio del Socheaux, che gioca nella città-fabbrica dove la famiglia Peugeot aveva creato i suoi primi insediamenti industriali. Favorisce anche l'ingresso dei cinesi di Dongfeng come soci, con una quota intorno al 12%, pari a quella della famiglia Peugeot e a quella dello Stato francese.</p>
      <p>Insomma, Tavares svecchia, ristruttura, riorganizza e taglia costi, posti di lavoro e radici storiche. "Pensa solo ai profitti, non gli interessa nient'altro" dice di lui <b>Jean Louis Mercier</b>, il capo della Cgt, l'unico sindacato francese ad essersi apertamente schierato contro la fusione con Fca.</p>
      <p>In Germania Tavares sponsorizza l'integrazione con Opel, due anni fa, dove procede al taglio di un terzo degli addetti. Si consolida così la sua fama di tagliatore di teste. Il portoghese è un duro ma è anche un innovatore. Era contrario all'elettrico nell'auto, ma poi si è ricreduto e ha varato in tempi da record le versioni elettrica e ibrida di Psa. Sarà lui a gestire la futura Fca-Psa e al Lingotto tutti sperano che possa confermarsi l'erede di Sergio Marchionne.</p>
    </article>
  </body>
</html>