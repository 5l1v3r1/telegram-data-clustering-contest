<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/ascoli/cronaca/cade-chiesa-risarcimento-1.4864915"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-02T06:00:07+00:00"/>
    <meta property="og:title" content="Ascoli, cade nella chiesa di San Francesco. Chiede 52mila euro di danni"/>
    <meta property="og:description" content="Il maxi risarcimento sarebbe a carico del Comune ma pagato, nel caso, con l’assicurazione"/>
  </head>
  <body>
    <article>
      <h1>Ascoli, cade nella chiesa di San Francesco. Chiede 52mila euro di danni</h1>
      <h2>Il maxi risarcimento sarebbe a carico del Comune ma pagato, nel caso, con l’assicurazione</h2>
      <address><time datetime="2019-11-02T06:00:07+00:00">02 Nov 2019, 06:00</time> by <a rel="author">il Resto del Carlino</a></address>
      <p>Ascoli Piceno, 2 novembre 2019 - All’amministrazione comunale capita spesso di doversi difendere in tribunale per rispondere a delle richieste di risarcimento danni. Il più delle volte, si tratta di incidenti stradali a seguito dei quali i cittadini chiamano in causa l’Arengo, additando l’amministrazione come responsabile: spesso i ricorrenti fanno riferimento a una strada con un cattivo stato di manutenzione, o altri motivi comunque simili. Stavolta, invece, il caso è particolarmente curioso perché riguarda un altro tipo di incidente: in questa circostanza, infatti, il teatro del fatto non è stata una strada bensì... una chiesa.</p>
      <p>Infatti nell’ultima riunione che si è tenuta qualche giorno fa, la giunta comunale ha deciso di costituirsi nel giudizio davanti al tribunale di Ascoli, dopo un atto di citazione notificato alla <b>fine di luglio </b>di quest’anno: l’udienza ci sarà a dicembre e nell’occasione a tutelare gli interessi dell’Arengo sarà il legale designato dalla compagnia di assicurazione, che gestirà direttamente la causa. Nel documento istruttorio che accompagna la delibera di giunta viene ripercorsa la vicenda, che affonda le sue radici addirittura <b>cinque anni indietro</b>: era infatti l’estate del 2014 quando un uomo «subiva un infortunio a seguito di una <b>caduta sulla scala </b>all’interno della chiesa di San Francesco», a piazza del Popolo.</p>
      <p>Pochi giorni dopo «veniva consegnata a mano dei <b>frati del Convento di San Francesco </b>la denuncia di sinistro». Per arrivare a una svolta bisogna aspettare diversi mesi: infatti, quest’estate all’amministrazione comunale è stato notificato l’atto di citazione presso il tribunale ascolano, con una richiesta «di risarcimento danni quantificati nella misura di <b>52mila euro</b>, oltre interessi e spese di lite», come spiega l’avvocatura dell’Arengo nel documento istruttorio.</p>
      <p>A ottobre la compagnia assicurativa ha comunicato il nome dell’avvocato per la costituzione in giudizio e quindi ora la giunta ha deciso di procedere per «tutelare adeguatamente gli interessi dell’ente e far valere le proprie ragioni procedendo alla nomina del difensore». La mossa della giunta non comporta alcun onere per l’amministrazione perché spese, competenze e onorari sono a carico dell’istituto assicurativo.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>