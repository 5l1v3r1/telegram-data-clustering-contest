<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/sport/eletet-mentett-a-legendas-masszor/185722"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-02T06:15:00+00:00"/>
    <meta property="og:title" content="Életet mentett a legendás masszőr"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Életet mentett a legendás masszőr</mark>
      </h1>
      <address><time datetime="2019-11-02T06:15:00+00:00">02 Nov 2019, 06:15</time> by <a rel="author">K. B.</a></address>
      <p>
        <b>Hősies tettet hajtott végre a Halásztelek focicsapatának masszőre, az 1972-es olimpián ezüstérmes Tóth Kálmán: megmentette az Örkényt erősítő Széles László életét. </b>
        <b>Hősies tettet hajtott végre a Halásztelek focicsapatának masszőre, az 1972-es olimpián ezüstérmes Tóth Kálmán: megmentette az Örkényt erősítő Széles László életét.</b>
      </p>
      <p>Kis híján tragédiába torkollt a Pest megyei Örkényen az a másodosztályú focimeccs, amelyen a hazaiak fiatal játékosa olyan szerencsétlenül ütközött az ellenfél Halásztelek kapusával, hogy eszméletlenül terült el a gyepen. Széles László nyelve hátracsúszott, a fulladástól a segítségére siető játékvezető, Márton Lajos és az ellenfél masszőre, az olimpiai ezüstérmes exfocista Tóth Kálmán mentette meg.</p>
      <figure>
        <img src="http://media.borsonline.hu/cikk/20/191264/big-lead/650x360/2011557_hos-masszor.jpg"/>
        <figcaption>A volt újpesti masszőr, a 75 éves Tóth Kálmán hőstettet hajtott végre</figcaption>
      </figure>
      <p>– Semmire sem emlékszem, mi történt velem – mondta a Borsnak a 18 éves focista, aki hosszú percek után végül a sa­ját lábán hagyta el a pályát. – Mentő vitt be a kórházba, ahol CT-vizsgálatot végeztek. Szerencsére egy kisebb agyrázkódással megúsztam, legalább egy hétig nem mozoghatok, de ha valami komplikáció merülne fel, azonnal vissza kell mennem az orvoshoz.</p>
      <p>Széles hozzátette: amint alkalma nyílik rá, köszöntet mond hőseinek, többek között a halászteleki masszőrnek is, akinek 38 éves pályafutása során – szerencsére – most először kellett életet mentenie.</p>
      <p>– Az ütközés után, ahogy a játékvezető engedélyt adott, azonnal berohantunk a pályára, láttuk, hogy nagy a baj. Oldalra fordítottam, nehogy megfulladjon, majd amikor magához tért, próbáltuk szóval tartani – emlékezett vissza lapunknak Tóth Kálmán, a 75 éves korábbi válogatott focista, aki az 1972-es olimpián nyert ezüstérmet. Karrierje után évtizedeken át NB I-es csapatoknál és a nemzeti együttesnél dolgozott masszőrként, mielőtt Halásztelekre került, de korábban hasonlót még sosem élt át. – A lényeg, hogy az embernek legyen lélekjelenléte segíteni, hiszen egy 18 éves fiatalemberről van szó. A legfontosabb, hogy már jobban van – tette hozzá.</p>
    </article>
  </body>
</html>