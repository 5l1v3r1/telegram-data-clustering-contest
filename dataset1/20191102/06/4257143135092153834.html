<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudomany/2019/11/02/nagyobb-bajt-okoz-a-kanyaro-mint-eddig-hittek-1"/>
    <meta property="og:site_name" content="infostart"/>
    <meta property="article:published_time" content="2019-11-02T06:25:00+00:00"/>
    <meta property="og:title" content="Nagyobb bajt okoz a kanyaró, mint eddig hitték"/>
    <meta property="og:description" content="A vírus kitörli az immunrendszer emlékezetének egy részét."/>
  </head>
  <body>
    <article>
      <h1>Nagyobb bajt okoz a kanyaró, mint eddig hitték</h1>
      <address><time datetime="2019-11-02T06:25:00+00:00">02 Nov 2019, 06:25</time> by <a rel="author">Infostart / MTI</a></address>
      <h3>A vírus kitörli az immunrendszer emlékezetének egy részét.</h3>
      <p>A kanyaró vírusa kitörli az immunrendszer emlékezetének egy részét, a fertőzésen átesett személyek ezért válnak újra fogékonnyá olyan betegségekre, amelyekkel szemben pedig szervezetük már felvértezte magát - állapította meg két, egyidejűleg publikált kutatás.</p>
      <p>Az egyik nemzetközi kutatás, amelyet a Science című tudományos folyóiratban ismertettek, kimutatta, hogy a kanyaró a fertőzésekkel szemben védelmet nyújtó antitestek 11-73 százalékát tünteti el. Ezt 77 beoltatlan hollandiai gyermek antitestjeinek elemzésével állapították meg egy, a közösségükön végigsöprő kanyarójárvány után. A védőoltáson átesett gyerekek antitestjei stabilak maradtak.</p>
      <p>Az "immunológiai amnézia" azt jelenti, hogy</p>
      <blockquote>a szervezet immunrendszere nem ismeri fel azokat a kórokozókat, amelyekkel korábban már találkozott,</blockquote>
      <p>ezért nem tudja megakadályozni az újrafertőződést olyan vírusokkal és baktériumokkal, amelyek ellen pedig már védve volt.</p>
      <p>A törölt immunemlékezetű személyek védtelenné válhatnak olyan betegségekkel szemben, mint az influenza, a herpesz, a baktérium okozta tüdő- vagy bőrgyulladás.</p>
      <p>Hasonló eredményre jutott egy másik, amerikai kutatás is, amely azt vizsgálta, milyen változás következik be az immunrendszerben fontos funkciót betöltő nyiroksejtek állapotában egy kanyarófertőzés után, és amelyet a Science Immunology című szaklapban publikáltak.</p>
      <h4>Mint a kisbabák immunrendszere</h4>
      <p>A kutatók első ízben fedezték fel, hogy a kanyaró visszaröpíti az ember immunrendszerét egy olyan éretlen állapotba, mint amilyen a kisbabáké, amelyben csak kevés antitest védi szervezetet a fertőzésektől.</p>
      <p>Az új kutatások rávilágítanak arra, mennyire fontos a kanyaró elleni védőoltás. A kanyaró erősen fertőző, és bárki, aki nincs beoltva ellene, könnyen elkaphatja bármely életkorban.</p>
      <p>A kanyaró már rég eltűnhetett volna a Föld színéről, ehelyett újra terjed, 2019 első hat hónapjában háromszor több esetet jelentettek a világon, mint a múlt év hasonló időszakában.</p>
      <p>
        <i>Nyitókép: MTI Fotó: Nagy Lajos</i>
      </p>
    </article>
  </body>
</html>