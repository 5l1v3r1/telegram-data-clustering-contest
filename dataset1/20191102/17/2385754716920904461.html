<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/595442/zaef-pithani-i-allagi-stin-imerominia-prooron-eklogon"/>
    <meta property="og:site_name" content="SIGMALIVE"/>
    <meta property="article:published_time" content="2019-11-02T17:11:00+00:00"/>
    <meta property="og:title" content="Ζάεφ: Πιθανή η αλλαγή στην ημερομηνία πρόωρων εκλογών"/>
    <meta property="og:description" content="Ανοιχτό είναι το ενδεχόμενο αλλαγής της ημερομηνίας διεξαγωγής πρόωρων εκλογών στα Σκόπια και μετάθεσής τους μετά την 12η Απριλίου.   Ο λόγος που..."/>
  </head>
  <body>
    <article>
      <h1>Ζάεφ: Πιθανή η αλλαγή στην ημερομηνία πρόωρων εκλογών</h1>
      <address><time datetime="2019-11-02T17:11:00+00:00">02 Nov 2019, 17:11</time> by <a rel="author">SigmaLive</a></address>
      <p><b>Ανοιχτό είναι το ενδεχόμενο αλλαγής της ημερομηνίας διεξαγωγής πρόωρων εκλογών στα Σκόπια και μετάθεσής τους μετά την 12η Απριλίου.<br/></b> <br/>Ο λόγος που επικαλέστηκε ο Ζόραν Ζάεφ για μία τέτοια εξέλιξη είναι η επικύρωση του πρωτοκόλλου ένταξης των Σκοπίων στο ΝΑΤΟ. Αρχικά, ο πρωθυπουργός της χώρας δήλωσε ότι πιστεύει πως η 12η Απριλίου πρέπει να τηρηθεί ως ημερομηνία διεξαγωγής των βουλευτικών εκλογών, αλλά σημείωσε ότι υπάρχει περιθώριο αλλαγών.<br/> <br/>«Πρέπει να εμμείνουμε στις αποφάσεις, τουλάχιστον αυτές που έχουμε πετύχει με συναίνεση και πρέπει να τηρήσουμε την ημερομηνία της 12ης Απριλίου. Βέβαια, κάθε φορά η ευθύνη του κράτους είναι πάνω από όλα. Αφήνουμε ένα περιθώριο για όποιες αλλαγές, κυρίως λόγω της κύρωσης της ένταξης στο ΝΑΤΟ», δήλωσε ο Ζάεφ, σύμφωνα με την ιστοσελίδα Republica. Υπενθυμίζεται ότι ο πρωθυπουργός της χώρας ζήτησε τη διεξαγωγή πρόωρων εκλογών, μετά την ευρωπαϊκή απόφαση να μην ξεκινήσουν οι ενταξιακές διαπραγματεύσεις.<br/> <br/>«Οταν οι 29 χώρες μέλη έχουν επικυρώσει το πρωτόκολλο ένταξης της χώρας στο ΝΑΤΟ και μετά πρέπει να το κυρώσει η Βόρεια Μακεδονία, δεν μπορούμε να μην έχουμε κοινοβούλιο», δήλωσε ακόμη ο Ζάεφ.<br/> <br/>Βέβαια, σύμφωνα με τη Republica, αυτή δεν ήταν η μοναδική δήλωση του Ζόραν Ζάεφ που πρόδιδε διάθεση του πρωθυπουργού να αλλάξει η ημερομηνία των εκλογών. Απαντώντας σε ερώτηση βουλευτή, για το αν είναι σωστό να οριστούν πρεσβευτές πριν από τις εκλογές, ο Ζάεφ απάντησε: «Δεν θα υπάρχει νέα κυβέρνηση τον Απρίλιο, τον Μάιο ή τον Ιούνιο».<br/> <br/>Πηγή: Πρώτο Θέμα </p>
    </article>
  </body>
</html>