<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980811155.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-02T17:24:00+00:00"/>
    <meta property="og:title" content="لندن: همه ۳۹ سرنشین کامیون مرگ، ویتنامی هستند"/>
    <meta property="og:description" content=" به گزارش مهر به نقل از یورونیوز، پلیس انگلیس بر این باور است که تمامی ۳۹ سرنشین کامیونی که چهارشنبه ۲۳ اکتبر در شهر «اسکس» این کشور کشف شد، ویتنامی بودند."/>
  </head>
  <body>
    <article>
      <h1>لندن: همه ۳۹ سرنشین کامیون مرگ، ویتنامی هستند</h1>
      <address>
        <time datetime="2019-11-02T17:24:00+00:00">02 Nov 2019, 17:24</time>
      </address>
      <p>معاون پلیس شهر «اسکس» انگلیس اعلام کرد: مطمئن شدیم که همه ۳۹ سرنشین کامیون مرگ ویتنامی هستند.</p>
      <p> به گزارش مهر به نقل از یورونیوز، پلیس انگلیس بر این باور است که تمامی ۳۹ سرنشین کامیونی که چهارشنبه ۲۳ اکتبر در شهر «اسکس» این کشور کشف شد، ویتنامی بودند.</p>
      <p>گمان‌های اولیه حاکی از آن بود که قربانیان، شامل ۸ زن و ۳۱ مرد مهاجرانی چینی بوده‌اند.</p>
      <p>«تیم اسمیت» معاون پلیس شهر «اسکس» در بیانیه‌ای در این خصوص اعلام کرد: اکنون دیگر مطمئن هستیم که قربانیان همه ویتنامی هستند و بر این اساس با دولت ویتنام در تماس هستیم. ما با شماری از خانواده‌ های قربانیان در ویتنام و بریتانیا نیز تماس مستقیم داریم و خانواده‌ های برخی از قربانیان که سفرشان به فاجعه ختم شد را شناسایی کرده‌ ایم.</p>
      <p> پیش از این در اوایل هفته گذشته، معاون وزیر خارجه ویتنام اعلام کرده بود کشورش در کنار بریتانیا در تلاش برای شناسایی سریع هویت قربانیان است. کشف این کامیون، بار دیگر موضوع قاچاق انسان‌ها را در کانون توجه‌ها قرار داد. تا کنون دو نفر در این پرونده متهم به ارتکاب قتل شده‌اند. موریس رابینسون رانندۀ ۲۵ ساله کامیون که اهل ایرلند شمالی است، دوشنبه گذشته در دادگاه حاضر شد و ایمون هریسون که پلیس برای او حکم بازداشت اروپایی صادر کرده بود نیز در دادگاه دوبلین حاضر شد. پلیس همچنین به دنبال بازداشت ۲ برادر اهل ایرلند شمالی به نام‌های رونان و کریستوفر است که به اتهام قتل و قاچاق انسان تحت تعقیب هستند. پلیس از جامعه ایرلند شمالی خواسته است به مقامات برای دستگیری آنها کمک کنند.</p>
    </article>
  </body>
</html>