<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/739656"/>
    <meta property="og:site_name" content="เดลินิวส์"/>
    <meta property="article:published_time" content="2019-11-02T17:15:00+00:00"/>
    <meta property="og:title" content="ชาย58กลุ้มใจไร้อารมณ์เพศ แต่ภรรยายังมีความต้องการ"/>
    <meta property="og:description" content="ปัจจุบันผมอายุ 58 ปี ส่วนภรรยาอายุ 48 ปี เราสองคนมีลูกด้วยกัน 2 คน ปกติผมกับภรรยาจะมีเพศสัมพันธ์กันอาทิตย์ละประมาณ 3-4 ครั้ง ผมรู้สึกว่ามีความต้องการทางเพศลดลง ทำให้ผมกลุ้มใจมาก เพราะภรรยาของผมยังมีความต้องการทางเพศอยู่"/>
  </head>
  <body>
    <article>
      <h1>ชาย58กลุ้มใจไร้อารมณ์เพศ แต่ภรรยายังมีความต้องการ</h1>
      <address>
        <time datetime="2019-11-02T17:15:00+00:00">02 Nov 2019, 17:15</time>
      </address>
      <figure>
        <img src="https://www.dailynews.co.th/admin/upload/20191102/news_oYFqyiofyl155517_533.jpg?v=20191103045"/>
      </figure>
      <p>
        <b>ปัจจุบันผมอายุ 58 ปี ส่วนภรรยาอายุ 48 ปี เราสองคนมีลูกด้วยกัน 2 คน ปกติผมกับภรรยาจะมีเพศสัมพันธ์กันอาทิตย์ละประมาณ 3-4 ครั้ง ผมรู้สึกว่ามีความต้องการทางเพศลดลง ทำให้ผมกลุ้มใจมาก เพราะภรรยาของผมยังมีความต้องการทางเพศอยู่</b>
      </p>
      <p><b>เรียนคุณหมอ ดร</b><b>.</b><b>โอ สุขุมวิท </b><b>51 </b><b>ที่นับถือ</b><br/><br/>ปัจจุบันผมอายุ 58 ปี ส่วนภรรยาอายุ 48 ปี เราสองคนมีลูกด้วยกัน 2 คน ปกติผมกับภรรยาจะมีเพศสัมพันธ์กันอาทิตย์ละประมาณ 3-4 ครั้ง แต่มาช่วงหลัง ๆ นี้ผมรู้สึกว่ามีความต้องการทางเพศลดลงและอวัยวะเพศก็ไม่ค่อยแข็งตัวเวลาร่วมเพศกับภรรยา ทำให้ผมกลุ้มใจมาก เพราะภรรยาของผมยังมีความต้องการทางเพศอยู่ แต่ผมไม่สามารถให้ความสุขกับเธอได้ เพราะผมไม่มีอารมณ์เพศและอวัยวะเพศก็ไม่ค่อยแข็งตัวเต็มที่ทำให้ผมขาดความมั่นใจในตัวเองลงไปมาก ผมมีอาการแบบนี้มาได้ 6 เดือนกว่าแล้ว จนภรรยาเริ่มบ่นมากขึ้น ตอนนี้ผมเป็นกังวลและกลุ้มใจมากเลยจึงอยากถามคุณหมอว่าไม่ทราบจะมียาอะไรช่วยรักษาให้อาการเหล่านี้หายเป็นปกติได้ไหมครับ<br/><br/><i>ด้วยความนับถือ</i><br/><br/><i><b>แคน </b></i><i><b>58</b></i><br/><br/><b>ตอบ แคน </b><b>58</b><br/><br/>จากอาการของชายวัย 58 ปี ที่เล่ามาข้างต้นเป็นอาการของภาวะพร่องฮอร์โมนเพศชายเทสโทสเตอโรนพบว่าผู้ชายเมื่อย่างเข้าสู่วัย 40 ปี ระดับฮอร์โมนเพศชายจะลดลงประมาณปีละ 1% เนื่องจากอัณฑะซึ่งมีหน้าที่ผลิตฮอร์โมนเพศทำงานลดลง นอกจากนี้ฮอร์โมนเพศชายอิสระยังถูกโปรตีนในกระแสเลือดจับเพิ่มมากขึ้น ทำให้มีฮอร์โมนเพศที่ทำงานได้น้อยลง ผลที่ตามมาคือมีความรู้สึกและความต้องการทางเพศลดลง ไม่มีอารมณ์เพศ เกิดภาวะเสื่อมสมรรถภาพทางเพศ ได้แก่ อวัยวะเพศไม่แข็งตัว หรือแข็งตัวไม่นานพอที่จะทำกิจกรรมทางเพศได้<br/><br/>บางรายอาจไม่สามารถถึงจุดสุดยอดได้ ในเรื่องอวัยวะเพศไม่ค่อยแข็งตัวในปัจจุบันมียารับประทานหลายตัว เช่น กลุ่มซินเดนาฟิล(Sidenaf i l) กลุ่มทาดาลาฟิล (Tadalaf i l) เป็นต้น ยาเหล่านี้จะช่วยในเรื่องการขยายหลอดเลือด ช่วยให้เลือดไหลเข้าองคชาตได้ดีขึ้น ทำให้เกิดการแข็งตัวของอวัยวะเพศเต็มที่ แต่การใช้ยารับประทานดังกล่าวจะต้องได้รับการกระตุ้นทางเพศที่เพียงพอ การทำงานของยาอาจไม่เต็มที่ในกลุ่มชายที่มีภาวะพร่องฮอร์โมนเพศ คือ กินไปแล้วการแข็งตัวก็ไม่เกิดขึ้น เพราะไม่มีอารมณ์ทางเพศร่วม<br/><br/>ดังนั้นการรักษาอาการอีดีในผู้ที่มีภาวะพร่องฮอร์โมนเพศชายนั้นจะต้องได้รับการเสริมฮอร์โมนเพศชายร่วมด้วย การรักษาจึงจะได้ผล ซึ่งขณะนี้ก็มียารับประทานซึ่งจะช่วยเพิ่มระดับฮอร์โมนเพศชายให้สูงขึ้น เมื่อระดับฮอร์โมนเพศชายสูงขึ้นแล้ว อารมณ์ความต้องการทางเพศก็จะดีขึ้นด้วย การได้รับการเสริมฮอร์โมนเพศชายนอกจากจะช่วยในเรื่องความต้องการทางเพศและอารมณ์ทางเพศแล้ว ยังช่วยในเรื่องอื่น ๆ เช่น ช่วยชะลอการเกิดอัลไซเมอร์ การเกิดโรคหลอดเลือดและหัวใจ การสูญเสียมวลกระดูก การเหี่ยวย่นของผิวหนังได้อีกด้วย จากที่กล่าวมาจะเห็นว่าการเสริมฮอร์โมนเพศชายจะสามารถช่วยในเรื่องสุขภาพทางกาย จิตใจ และสุขภาพทางเพศอีกด้วย.</p>
    </article>
  </body>
</html>