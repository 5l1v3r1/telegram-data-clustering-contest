<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/02/galaxy-s10-note-10-patch-sicurezza-sblocchi-biometrici-677663/"/>
    <meta property="og:site_name" content="AndroidWorld"/>
    <meta property="article:published_time" content="2019-11-02T17:52:37+00:00"/>
    <meta property="og:title" content="Galaxy S10 e Note 10: gli sblocchi biometrici hanno le loro patch di sicurezza e potete controllarne la versione"/>
    <meta property="og:description" content="Da qualche anno a questa parte, la locuzione patch di sicurezza è entrata a far parte del bagaglio di nozioni..."/>
  </head>
  <body>
    <article>
      <h1>Galaxy S10 e Note 10: gli sblocchi biometrici hanno le loro patch di sicurezza e potete controllarne la versione</h1>
      <address><time datetime="2019-11-02T17:52:37+00:00">02 Nov 2019, 17:52</time> by <a rel="author" href="https://www.androidworld.it/author/tomdelly/" target="_blank">Edoardo Carlo Ceretti</a></address>
      <p>Da qualche anno a questa parte, la locuzione <i><b>patch di sicurezza</b></i> è entrata a far parte del bagaglio di nozioni base che ogni utente <a href="https://www.androidworld.it/tag/android-10/">Android</a> dovrebbe saper padroneggiare. Si tratta di quegli accorgimenti, rinnovati da Google su base mensile, chiamati a mantenere al sicuro i sempre più indispensabili smartphone. Ora però, i possessori di smartphone delle serie <a href="https://www.androidworld.it/tag/samsung-galaxy-s10/">Galaxy S10</a> e <a href="https://www.androidworld.it/tag/samsung-galaxy-note-10/">Galaxy Note 10</a> potranno associarla anche ad un comparto più specifico: i <b>sistemi di riconoscimento biometrico</b>.</p>
      <p>In altre parole, si tratta del <b>lettore di impronte digitali</b> e del sistema di<b> riconoscimento facciale</b>, di cui Samsung cura periodicamente la manutenzione, per assicurarsi che siano sempre efficienti e il meno possibile vulnerabili o aggirabili.</p>
      <p>Ecco dunque che nella sezione dedicata alla sicurezza nelle impostazioni di sistema, è ora disponibile la voce <i><b>Biometrics security patch</b></i> che, con un <i>tap</i>, vi mostrerà il <b>numero di versione</b> delle patch stesse.</p>
      <p>In particolare, nel momento in cui vi scriviamo le più recenti patch di sicurezza per lettore di impronte e riconoscimento facciale sono contrassegnate dal numero di versione <b>2.0.25.21</b>.</p>
      <p>Via: <a href="https://www.sammobile.com/news/galaxy-s10-and-note-10-now-let-you-check-biometrics-security-patch-info/">SamMobile</a></p>
    </article>
  </body>
</html>