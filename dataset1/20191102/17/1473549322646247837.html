<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/poznan,43/poznan-pijany-przejechal-pol-poznania,982393.html"/>
    <meta property="og:site_name" content="TVN24"/>
    <meta property="article:published_time" content="2019-11-02T17:37:00+00:00"/>
    <meta property="og:title" content="Pod prąd, na czerwonym, po krawężniku. Jechał pół godziny za pijanym kierowcą"/>
    <meta property="og:description" content="Przez pół godziny jeździł za nim po Poznaniu, cały czas będąc w kontakcie z policją. Dzięki Tomaszowi Matelskiemu udało się zatrzymać pijanego kierowcę. Miał on około dwóch promili alkoholu w wydyc..."/>
  </head>
  <body>
    <article>
      <h1>Pod prąd, na czerwonym, po krawężniku. Jechał pół godziny za pijanym kierowcą</h1>
      <address><time datetime="2019-11-02T17:37:00+00:00">02 Nov 2019, 17:37</time> by <a rel="author">FC/b</a></address>
      <slideshow>
        <figure>
          <img src="https://r-scale-e0.dcs.redcdn.pl/scale/o2/tvn/web-content/m/p1/i/6f2688a5fce7d48c8d19762b88c32c3b/074c842a-b06a-48bf-b4f0-18fa35b0dea8.jpg?type=1&amp;srcmode=3&amp;srcx=0/1&amp;srcy=0/1&amp;srcw=970&amp;srch=546&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/4fdf0268-c9c8-4e85-a12c-8e18c2073ed4-480p.mp4"/>
          <figcaption>Lewym pasem i wężykiem. "Jechałem za nim ze 30 minut, do...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/376021e3-2862-43f3-865f-d4cf9ba1813b-480p.mp4"/>
          <figcaption>Poznań: Pijany Ukrainiec zatrzymany dzięki pomocy kierowcy</figcaption>
        </figure>
        <figcaption>Kierowca miał dwa promile alkoholu w wydychanym powietrzu<cite>Video: TVN 24 Poznań</cite></figcaption>
      </slideshow>
      <h3>Przez pół godziny jeździł za nim po Poznaniu, cały czas będąc w kontakcie z policją. Dzięki Tomaszowi Matelskiemu udało się zatrzymać pijanego kierowcę. Miał on około dwóch promili alkoholu w wydychanym powietrzu. Nagranie przedstawiające jazdę zygzakiem otrzymaliśmy na Kontakt 24.</h3>
      <p>Wszystko zaczęło się w piątek wieczorem o godzinie 22.21. Pan Tomasz wyjeżdżał z osiedla Rusa i z ulicy Bliźniąt skręcił w prawo w ulicę Kurlandzką. Od razu zauważył jadące lewym pasem, prosto na inne samochody, BMW. Podejrzane auto niemal zderzyło się z jadącym z naprzeciwka fiatem. Kierowca wrócił na prawy pas, ale wciąż jechał wężykiem. Przejeżdżał linię na środku jezdni, wjechał na krawężnik. W pewnym momencie zdecydował się zjechać w lewo na stację paliw. Zignorował zakaz wjazdu i omal nie doprowadził do zderzenia.</p>
      <figure>
        <img src="https://r-scale-40.dcs.redcdn.pl/scale/o2/tvn/web-content/m/p1/v/6f2688a5fce7d48c8d19762b88c32c3b/77c66096-d9a9-4a37-92ee-9591c5125683/S/000.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        <figcaption>Poznań: Pijany jechał lewym pasem, omal nie doprowadził do zderzenia<cite>Wideo: Tomasz / Kontakt 24</cite></figcaption>
      </figure>
      <h3>"Cały czas byłem z policjantami na łączach"</h3>
      <p>- Od razu zauważyłem, że coś jest nie tak. Po 10-15 sekundach zadzwoniłem na policję i cały czas byłem z policjantami na łączach, informowałem ich, na jakiej jesteśmy ulicy. Przejechaliśmy pół miasta - przez Rataje, centrum aż do Górczyna, gdzie doszło do zatrzymania - relacjonuje w rozmowie z TVN24 Tomasz Matelski, autor nagrania.</p>
      <p>Jak mówi, kierowca zachowywał się bardzo dziwnie, zaczynał od prędkości 15 kilometrów na godzinę i za chwilę rozpędzał się do 120 kilometrów w centrum.</p>
      <p>Na nagraniu widać, jak 10 minut po wjeździe na stację paliw najpierw stoi na przejściu dla pieszych, po czym wyjeżdża na czerwonym świetle z osiedlowej uliczki na os. Tysiąclecia w ulicę Chartowo. Na kolejnym skrzyżowaniu - ulic Chartowo i Baraniaka - powtarza ten manewr.</p>
      <p>- Jechałem za nim ze 30 minut, aż do zatrzymania, przy którym byłem - mówi pan Tomasz.</p>
      <p>Do zatrzymania doszło o godz. 22:51 na drugim końcu miasta - na wiadukcie Kosynierów Górczyńskich na ulicy Głogowskiej, gdy kierowca BMW kierował się już w stronę wyjazdu z Poznania.</p>
      <figure>
        <img src="https://r-scale-00.dcs.redcdn.pl/scale/o2/tvn/web-content/m/p1/v/6f2688a5fce7d48c8d19762b88c32c3b/376021e3-2862-43f3-865f-d4cf9ba1813b/S/000.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        <figcaption>Poznań: Pijany Ukrainiec zatrzymany dzięki pomocy kierowcy<cite>Wideo: Tomasz / Kontakt 24</cite></figcaption>
      </figure>
      <p>- Policjanci zatrzymali kierowcę. Jest to obywatel Ukrainy, który w wydychanym powietrzu miał około dwóch promili alkoholu. Przebywa w areszcie, najprawdopodobniej usłyszy zarzut prowadzenia pojazdu pod wpływem alkoholu – przekazał Piotr Garstka z zespołu prasowego Komendy Wojewódzkiej Policji w Poznaniu.</p>
      <p>Pan Tomasz przekazał policji nagrania pokazujące niebezpieczną jazdę kierowcy oraz złożył zeznania jako świadek.</p>
      <p>I choć samą reakcję policji ocenia dobrze, to uważa, że wszystko działo się zbyt wolno. - Rozumiem, że to był 1 listopada, ale zajęło im to trochę długo. Za długo moim zdaniem - mówi Matelski.</p>
      <h3>Kierował po kokainie, zatrzymał go naczelnik drogówki</h3>
      <p>To nie jedyny nieodpowiedzialny kierowca zatrzymany we Wszystkich Świętych w Poznaniu.</p>
      <p>Policjanci zatrzymali też kierowcę będącego pod wpływem kokainy. Mężczyzna jechał ulicą Grunwaldzką, obok cmentarza na Junikowie. Jego zachowanie wzbudziło podejrzenia będącego na miejscu naczelnika poznańskiej drogówki. - Mężczyzna zwrócił na siebie uwagę dziwnym zachowaniem za kierownicą. Był dość pobudzony – powiedział Andrzej Borowiak, rzecznik prasowy wielkopolskiej policji.</p>
      <p>Policjanci zbadali kierowcę narkotestem, który wskazał, że mężczyzna był pod wypływem kokainy. 40-latek został zatrzymany. Jak przekazali policjanci, samochód, którym jechał, był w tak złym stanie technicznym, że "koła prawie odpadły".</p>
    </article>
  </body>
</html>