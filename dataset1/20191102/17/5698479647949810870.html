<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/02/italian-town-of-cammarata-offers-free-houses-to-lure-new-residents?utm_medium=Social&amp;utm_source=Facebook"/>
    <meta property="og:site_name" content="euronews"/>
    <meta property="article:published_time" content="2019-11-02T17:55:32+00:00"/>
    <meta property="og:title" content="یک شهر در ایتالیا برای جذب ساکنان جدید خانه رایگان اهدا می‌کند"/>
    <meta property="og:description" content="در طی چند سال گذشته، شماری از شهرداری‌های ایتالیا به قصد احیای شهرهای خالی شده از سکنه، اقدام به تبلیغ برای فروش خانه‌‌ها با قیمت کمی بیش از یک دلار کردند اما هم اکنون یک شهر در سیسیل یک گام فراتر رفته است و خانه‌های رایگان واگذار می‌کند."/>
  </head>
  <body>
    <article>
      <h1>یک شهر در ایتالیا برای جذب ساکنان جدید خانه رایگان اهدا می‌کند</h1>
      <address><time datetime="2019-11-02T17:55:32+00:00">02 Nov 2019, 17:55</time> by <a rel="author">یورونیوز فارسی </a></address>
      <p>در طی چند سال گذشته، شماری از شهرداری‌های ایتالیا به قصد احیای شهرهای خالی شده از سکنه، اقدام به تبلیغ برای فروش خانه‌‌ها با قیمت کمی بیش از یک دلار کردند.</p>
      <p>شهرهای تزونگولی در نزدیکی ناپل و سامبوکا دی سیچیلیا آخرین نمونه از شهرهای ایتالیا برای احیای مجدد بودند. این شهرها خانه‌های خود را با قیمت کمی بیش از یک دلار می‌فروختند. گرچه شرط هایی در پی این فروش نیز وجود داشت.</p>
      <p>اکنون، شهر کاماراتای سیسیل، یک قدم فراتر رفته است و خانه‌های خالی از سکنه خود را کاملا رایگان عرضه می‌کند.</p>
      <p>وینچنسو جامبرونه، شهردار کاماراتا در سه سال اخیر بسیار تلاش کرد تا مالکانی که سال‌ها پیش خانه پدری خود در این شهر را ترک کرده و رفته بودند متقاعد کند خانه‌های خالی از سکنه خود را به تازه واردها به‌طور رایگان واگذار کنند.</p>
      <blockquote>نمی‌توانم بایستم و ببینم که این مکان تاریخی قدیمی و زیبا، خالی و به یک ویرانه تبدیل می‌شود. این موضوع من را آزار می‌دهد<cite>وینچنسو جامبرونه <br/>شهردار کاماراتا</cite></blockquote>
      <p>جامبرونه به سی ان ان گفت: «نمی‌توانم بایستم و ببینم که این مکان تاریخی قدیمی و زیبا، خالی و به یک ویرانه تبدیل می‌شود. این موضوع من را آزار می‌دهد.»</p>
      <p>او از مالکانی که خسارت به خانه خود وارد و آن را رها کرده‌اند گلایه کرده و می‌گوید که آن‌ها از بازسازی خانه‌های قدیمی خود خودداری می‌کنند.</p>
      <p>طبق گفته جامبرونه در حال حاضر حدود ۱۲ خانه سنگی خالی موجود است و به زودی تعداد این خانه‌ها بیشتر می‌شود.</p>
      <p>از سوی دیگر دست‌کم ۱۰۰ واحد خانه متروکه و رها شده دیگر همگی در بخش قدیمی کاماراتا قرار دارند که طبق گفته شهردار این شهر با این طرح امکان احیا وجود خواهد داشت. شهردار این شهر نسبت به طرح خود امیدواری زیادی دارد.</p>
      <p>وی ابراز امیدواری می‌کند که درصورت ورود ساکنان جدید آن‌ها می‌توانند دیوارهای تخریب شده را بازسازی و منطقه تاریخی را احیا کنند.</p>
      <h3>چه پیش شرط‌ هایی وجود دارد؟</h3>
      <p>مشخص است که پیش شرط‌ هایی برای دریافت رایگان خانه در این شهر وجود دارد.</p>
      <p>ساکنان جدید باید متعهد شوند در مدت سه‌سال پس از دریافت خانه، آن را نوسازی می‌کنند و مبلغ ۵ هزار یورو نیز باید به‌عنوان بیعانه پرداخت کنند که پس از بازسازی این بیعانه برگردانده می‌شود.</p>
      <p>اولویت‌هایی نیز درنظر گرفته شده است. به‌طور مثال زوج‌های جوان با فرزند در اولویت قرار دارند. حتی زوج‌هایی که به این شهر نقل مکان می‌کنند و سپس بچه دار می‌شوند نیز یک کمک هزار یورویی دریافت خواهند کرد.</p>
      <p>مالکان جدید می‌توانند خانه‌های چند طبقه را به ویلا، هتل، فروشگاه یا حتی رستوران تبدیل کنند.</p>
      <p>دغدغه اصلی شهردار این شهر بازگشت جنب و جوش و زندگی به کاماراتا است.</p>
      <p>کاماراتا حدود ۶۰ کیلومتری جنوب شرقی شرقی پالرمو واقع شده است. طبق آمار سال ۲۰۱۷ این شهر ۶ هزار و ۲۶۹ نفر سکنه داشت.</p>
      <p>
        <b>بیشتر بخوانید:</b>
      </p>
      <p>
        <a href="https://farsi.euronews.com/2018/01/11/italian-left-wing-politician-wants-to-welcom-migrants-in-the-island-of-sardinia">این جزیره در اروپا مهاجر می‌پذیرد</a>
      </p>
    </article>
  </body>
</html>