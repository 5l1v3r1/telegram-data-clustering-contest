<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/chinmayanand-case-sit-finds-purse-of-law-student-from-drain/271220/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-02T17:37:46+00:00"/>
    <meta property="og:title" content="स्वामी चिन्मयानंद मामला: आश्रम के पास नाले से मिला पीड़िता का पर्स, चश्मे की तलाश जारी"/>
    <meta property="og:description" content="स्वामी चिन्मयानंद के खिलाफ यौन उत्पीड़न मामले की जांच कर रहे विशेष जांच दल ने मुमुक्षु आश्रम के पास एक नाले में खोज के दौरान पीड़िता का पर्स बरामद किया।"/>
  </head>
  <body>
    <article>
      <h1>स्वामी चिन्मयानंद मामला: आश्रम के पास नाले से मिला पीड़िता का पर्स, चश्मे की तलाश जारी</h1>
      <address><time datetime="2019-11-02T17:37:46+00:00">02 Nov 2019, 17:37</time> by <a rel="author">JKR Staff</a></address>
      <p>भारतीय जनता पार्टी (भाजपा) के वरिष्ठ नेता और पूर्व केंद्रीय गृह राज्यमंत्री स्वामी चिन्मयानंद के खिलाफ यौन उत्पीड़न मामले की जांच कर रहे विशेष जांच दल ने मुमुक्षु आश्रम के पास एक नाले में खोज के दौरान पीड़िता का पर्स बरामद किया।</p>
      <figure>
        <img src="http://www.jantakareporter.com/wp-content/uploads/2019/09/Swami-Chinmayanand.png"/>
        <figcaption>फाइल फोटो: स्वामी चिन्मयानंद</figcaption>
      </figure>
      <p>अब एसआईटी को उस चश्मे की तलाश है जिसमें लगे जासूसी कैमरे की मदद से पीड़िता ने पूर्व केंद्रीय मंत्री की मालिश करते हुए वीडियो बनाया था। समाचार एजेंसी भाषा की रिपोर्ट के मुताबिक, सूत्रों ने शनिवार (दो नवंबर) को यह जानकारी दी। एसआईटी सूत्रों ने बताया पीड़िता ने जिस चश्मे की मदद से वीडियो बनाया था, वह चश्मा छात्रा के हॉस्टल से नहीं मिला है।</p>
      <p>इस चश्मे को अहम सबूत मान रही एसआईटी के एक दल ने आज सुबह मुमुक्षु आश्रम के पास नाले में स्थानीय पुलिस तथा मजदूरों की मदद से खोज की। खोज के दौरान नाले में पीड़िता का पर्स मिला परंतु चश्मा अभी तक नहीं मिल पाया है। बताया जाता है कि मामले में एसआईटी ने अंतिम चरण में अपनी जांच तेज कर दी है क्योंकि चिन्मयानंद की जमानत अर्जी पर आठ नवंबर को इलाहाबाद उच्च न्यायालय में बहस होनी है। अदालत ने एसआईटी से सात नवंबर तक जवाब मांगा है। सूत्रों ने बताया कि पीड़िता के पिता और मां से कल शुक्रवार को दोपहर से देर शाम तक एसआईटी ने लंबी पूछताछ की थी।</p>
      <p>उल्लेखनीय है कि, स्वामी सुखदेवानंद विधि महाविद्यालय में पढ़ने वाली एक छात्रा ने 24 अगस्त को एक वीडियो वायरल कर पूर्व केंद्रीय मंत्री चिन्मयानंद पर गंभीर आरोप लगाए थे। इसके बाद पीड़िता लापता हो गई थी। चिन्मयानंद के अधिवक्ता ओम सिंह ने पीड़िता पर पूर्व केंद्रीय मंत्री से रंगदारी मांगने का एक मामला दर्ज कराया था। पीड़िता के पिता ने चिन्मयानंद के विरुद्ध भी एक मामला स्थानीय शहर कोतवाली में दर्ज कराया था।</p>
      <p>इन दोनों मामलों की जांच एसआईटी कर रही है। इस मामले में चिन्मयानंद, पीड़िता और तीन अन्य आरोपी जेल में बंद हैं। पूर्व केंद्रीय मंत्री से कथित तौर पर पैसे ऐंठने के आरोप में गिरफ्तार लॉ स्टूडेंट की जमानत याचिका पर 6 नवंबर को सुनवाई होगी।</p>
    </article>
  </body>
</html>