<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/lifestyle-lyubopitno/kioto-zabrani-snimki-405668.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-02T17:51:00+00:00"/>
    <meta property="og:title" content="Киото забрани снимки"/>
    <meta property="og:description" content="Който щракне гейша без да я пита, плаща глоба 10 000 йени"/>
  </head>
  <body>
    <article>
      <h1>Киото забрани снимки</h1>
      <address><time datetime="2019-11-02T17:51:00+00:00">02 Nov 2019, 17:51</time> by <a rel="author">Агенция Стандарт</a></address>
      <p>Киото предприе крути мерки срещу туристите, които искат да снимат без разрешение гейшите в древната столица на Япония, съобщават британски медии. Новите правила вече действат. Така че който иска да увековечи гейша или да си направи селфи с нея, първо трябва да й иска разрешение. Ако не – ще плати глоба от 10 000 йени. Всичко това е повече от ясно, тъй като по улиците има предупреждения и указания.  През последните години жителите на Киото нееднократно са се оплаквали от агресивното поведение на чужденци от всички континенти. Това доведе до тиражирането на специално ръководство по етикет за туристите – на английски и на китайски език, подготвено от няколко японски министерства. В него пише: да не се влиза в частна територия, да не се яде по улиците, да се съблюдават правилата за благоприличие, приети в Япония, да не се фотографират гейши без разрешение, да не се посяга към тях, за да се докосват кимоната им. По улиците в историческия квартал, където са най-многобройните тълпи от търсачи на силни туристически усещания, са монтирани десетки камери.  Засега обаче никой не коментира кой ще покрие гигантските разходи, които са необходими, за да се съблюдава поведението на чужденците в Киото. </p>
    </article>
  </body>
</html>