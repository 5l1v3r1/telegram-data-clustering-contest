<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/595445/i-anaptyksi-tis-lemesou-mexri-to-2050-se-imerida-stin-parousia-ypourgon"/>
    <meta property="og:site_name" content="SIGMALIVE"/>
    <meta property="article:published_time" content="2019-11-02T17:35:00+00:00"/>
    <meta property="og:title" content="Η ανάπτυξη της Λεμεσού μέχρι το 2050 σε ημερίδα στην παρουσία Υπουργών"/>
    <meta property="og:description" content="Με στόχο τη διαμόρφωση του μοντέλου και του χαρακτήρα της Λεμεσού που οι ίδιοι οι κάτοικοι της θέλουν  σε βάθος τριάντα χρόνων, πραγματοποιήθηκε το πρωί..."/>
  </head>
  <body>
    <article>
      <h1>Η ανάπτυξη της Λεμεσού μέχρι το 2050 σε ημερίδα στην παρουσία Υπουργών</h1>
      <address><time datetime="2019-11-02T17:35:00+00:00">02 Nov 2019, 17:35</time> by <a rel="author">SigmaLive</a></address>
      <p><b>Με στόχο τη διαμόρφωση του μοντέλου και του χαρακτήρα της Λεμεσού που οι ίδιοι οι κάτοικοι της θέλουν  σε βάθος τριάντα χρόνων, πραγματοποιήθηκε το πρωί Ημερίδα, που οργάνωσε η βουλευτής ΔΗΣΥ Λεμεσού Ελένη Σταύρου και στην οποίαν μίλησαν, μεταξύ άλλων, ο Υπουργός Οικονομικών, ο Υπουργός Παιδείας και η Υφυπουργός Ναυτιλίας.<br/></b> <br/>Στην ομιλία του, ο Υπουργός Οικονομικών, Χάρης Γεωργιάδης, υπέδειξε ότι τα  τελευταία χρόνια η Λεμεσός είναι ο πρωταγωνιστής της ανάπτυξης και πως "έχει βρεθεί στην πρώτη γραμμή της αναπτυξιακής αντεπίθεσης της χώρας μας".<br/> <br/>" Η Λεμεσός ξεχωρίζει ανάμεσα σε όλες τις παραλιακές πόλεις της Μεσογείου και μετατρέπεται σε μια δυναμική, εξωστρεφή μεσογειακή πόλη", είπε ενώ υπενθύμισε τα μεγάλα έργα υποδομής της πόλης, όπως η μαρίνα και το καζίνο, "που ήδη δημιουργούν θέσεις εργασίας και φέρνουν δημόσια έσοδα".<br/> <br/>Μεταξύ άλλων υπογράμμισε τη στήριξη του προς το ΤΕΠΑΚ και στις προοπτικές του, αφού όπως είπε, θα πρέπει " να ξανοιχτούμε σε νέους τομείς μέσω της επένδυσης στην πανεπιστημιακή εκπαίδευση, μέσω της έρευνας και καινοτομίας".<br/> <br/>Στο έργο του Υπουργείου του στη Λεμεσό, αλλά και ευρύτερα, αναφέρθηκε ο Υπουργός Παιδείας, Πολιτισμού, Αθλητισμού και Νεολαίας, Κώστας Χαμπιαούρης, σημειώνοντας ότι, υλοποιώντας το κτηριολογικό του πρόγραμμα, το Υπουργείο έχει ολοκληρώσει, στην Επαρχία Λεμεσού, 36 έργα συνολικής δαπάνης πέραν των 16 εκατομμυρίων ευρώ.<br/> <br/>Στο παρόν στάδιο, συνέχισε, υλοποιούνται άλλα οκτώ έργα συνολικής δαπάνης περίπου 8 εκατομμυρίων ευρώ, ενώ υπέδειξε πως προχωρεί κανονικά και εντός συγκεκριμένων χρονοδιαγραμμάτων, το νέο γήπεδο της Λεμεσού.<br/> <br/>Διαβεβαίωσε ακόμη, πως η κυβέρνηση εφαρμόζει μια πολυδιάστατη εκπαιδευτική μεταρρύθμιση, η οποία στοχεύει να συμβάλει στη διαμόρφωση εγγράμματων πολιτών με ολοκληρωμένη προσωπικότητα, ικανών να συμβάλουν δημιουργικά στην ανάπτυξη της κοινωνίας και στην αντιμετώπιση των προκλήσεων του μέλλοντος.<br/> <br/>Εξάλλου, η Υφυπουργός Ναυτιλίας, Νατάσα Πηλείδου, αναφέρθηκε στην σημασία της κυπριακής ναυτιλίας, λέγοντας ειδικότερα ότι η Λεμεσός αποτελεί το μεγαλύτερο κέντρο πλοιοδιαχείρησης στην Ευρώπη.<br/> <br/>Συνολικά 48 πλοιοδιαχειρίστριες εταιρείες έχουν έδρα τους τη Λεμεσό, είπε η κ. Πηλείδου, προσθέτοντας ότι οι ναυπλιακές εταιρείες στην Κύπρο ανέρχονται σε 200, προσφέροντας 9,000 θέσεις εργασίας στη ξηρά και 55,000 εργασίας στη θάλασσα (ναυτικοί).<br/> <br/>Εξέφρασε, επίσης, την αισιοδοξία της για το μέλλον, παρά τις περιβαλλοντικές προκλήσεις που έχει να αντιμετωπίσει γενικότερα η ναυτιλία, ενώ αναφερόμενη στη δράση του Υφυπουργείου της για προώθηση της κυπριακής ναυτιλίας, υπέδειξε ότι μέχρι το τέλος του έτους έχουν δρομολογηθεί αποστολές σε Χονγκ Κογκ, Αίγυπτο, Ελλάδα και Μ.Βρετανία.<br/> <br/>Ακολούθησαν ερωτήσεις των παρευρισκομένων προς τους Υπουργούς, ενώ στο πλαίσιο της Ημερίδας διαβάστηκε χαιρετισμός του Προέδρου του ΔΗΣΥ, Αβέρωφ Νεοφύτου και του Δημάρχου Λεμεσού Νίκου Νικολαΐδη. Μίλησαν, επίσης, ο Έπαρχος Λεμεσού, Μάριος Αλεξάνδρου, ο Πρόεδρος της Εταιρείας Τουριστικής Ανάπτυξης και Προβολής Λεμεσού Τώνης Αντωνίου και εκπρόσωπος του Υπουργείου Μεταφορών.<br/> </p>
    </article>
  </body>
</html>