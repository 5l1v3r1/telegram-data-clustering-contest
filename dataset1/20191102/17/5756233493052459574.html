<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619487/%D8%B3%D9%82%D9%81-%D8%AA%D8%B9%D8%B1%D9%81%D9%87-%D8%A8%D8%B1%D9%82-%D9%85%D8%B4%D8%AA%D8%B1%DA%A9%D8%A7%D9%86-%D9%BE%D8%B1%D9%85%D8%B5%D8%B1%D9%81-%DB%B1%DB%B6-%D8%AF%D8%B1%D8%B5%D8%AF-%D8%A8%D8%A7%D9%84%D8%A7-%D9%85%DB%8C%E2%80%8C%D8%B1%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-02T17:48:00+00:00"/>
    <meta property="og:title" content="سقف تعرفه برق مشترکان پرمصرف ۱۶ درصد بالا می‌رود"/>
    <meta property="og:description" content="سخنگوی صنعت برق با اشاره به اینکه بر اساس مصوبه دولت افزایش تعرفه برق مشترکان پرمصرف سالانه است و سال آینده نیز این مصوبه اجرا می‌شود، گفت: افزایش سقف تعرفه برق مشترکان پرمصرف در سال جاری ۱۶ درصد بود و برنامه‌ای برای افزایش بیشتر از آن در دستور کار نیست."/>
  </head>
  <body>
    <article>
      <h1>سقف تعرفه برق مشترکان پرمصرف ۱۶ درصد بالا می‌رود</h1>
      <address>
        <time datetime="2019-11-02T17:48:00+00:00">02 Nov 2019, 17:48</time>
      </address>
      <p>
        <i>سخنگوی صنعت برق با اشاره به اینکه بر اساس مصوبه دولت افزایش تعرفه برق مشترکان پرمصرف سالانه است و سال آینده نیز این مصوبه اجرا می‌شود، گفت: افزایش سقف تعرفه برق مشترکان پرمصرف در سال جاری ۱۶ درصد بود و برنامه‌ای برای افزایش بیشتر از آن در دستور کار نیست.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مصطفی رجبی مشهدی در حاشیه نوزدهمین نمایشگاه بین‌المللی صنعت برق در پاسخ به سؤال خبرنگار فارس که پرسید امسال تعرفه برق مشترکان پرمصرف در سه ماه تابستان ۱۶ درصد افزایش داشت آیا این برنامه در سال آینده نیز اجرا خواهد شد و آیا احتمال دارد که سال آینده تعرفه برق مشترکان پرمصرف بیشتر از ۱۶ درصد امسال باشد؟ گفت: بر اساس مصوبه دولت تعرفه برق مشترکان پرمصرف سالانه افزایش می‌یابد و این برنامه مختص به سه ماه تابستان و پیک بار است. این برنامه با هدف درآمدزایی نیست بلکه با هدف کاهش مصرف برق مشترکان پرمصرف اجرا می‌شود.</p>
      <p>سخنگوی صنعت برق افزود: افزایش سقف تعرفه برق مشترکان پرمصرف در سال جاری ۱۶ درصد بود و فعلاً برنامه‌ای برای افزایش بیشتر از این عدد در دستور کار نیست.</p>
      <p>وی در پاسخ به این سؤال که آیا این افزایش ۱۶ درصدی باعث کاهش مصرف برق شد یا خیر، گفت: افزایش ۱۶ درصدی تعرفه برق برای مشترکان پرمصرف اثرگذار بود و به هر شکل به اندازه‌ای که فرصت تبلیغات داشتیم از این برنامه بهره‌گیری لازم صورت گرفت.</p>
      <p>رجبی مشهدی ادامه داد: حدود ۷۲ درصد مشترکان زیر سقف الگوی تعیین شده برق مصرف می‌کردند اما الان این عدد به ۸۶ درصد رسیده و نشان می‌دهد که ۸۶ درصد مشترکان زیر الگوی مصرف برق هستند.</p>
      <p>سخنگوی صنعت برق خاطرنشان کرد: مشترکان خانگی کنتور لحظه‌ای ندارند که ما بخواهیم بگوییم در لحظه چه میزان کاهش مصرف برق داشته‌ایم اما به هر حال این عدد نشان می‌دهد که چه تعداد مشترکین نسبت به سال قبل الگوی مصرف را رعایت کرده‌اند.</p>
    </article>
  </body>
</html>