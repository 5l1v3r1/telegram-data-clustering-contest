<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/sandefjord-rykket-opp/71776556"/>
    <meta property="og:site_name" content="Dagbladet.no"/>
    <meta property="article:published_time" content="2019-11-02T17:44:21+00:00"/>
    <meta property="og:title" content="Sandefjord rykket opp"/>
    <meta property="og:description" content="Sikret opprykket etter 1-0-seier mot Jerv, mens Tom Nordlies Skeid rykket på dramatisk vis ned."/>
  </head>
  <body>
    <article>
      <h1>Sandefjord rykket opp</h1>
      <h2>Sikret opprykket etter 1-0-seier mot Jerv, mens Tom Nordlies Skeid rykket på dramatisk vis ned.</h2>
      <address><time datetime="2019-11-02T17:44:21+00:00">02 Nov 2019, 17:44</time> by <a rel="author">NTB I</a></address>
      <p>Laget fra hvalfangerbyen Sandefjord hadde satt seg selv i en glimrende posisjon før den nest siste runden i 1. divisjon. Ett poeng hjemme mot Jerv, som verken kunne rykke ned eller opp, ville være nok til å sikre avansementet til gode selskap.</p>
      <p>
        <b>Sandefjord skapte de største sjansene i den første omgangen, men måtte vente til 2. omgang for å få den forløsende scoringen. Spanjolen Rufo skled inn 1-0 i det 54. minutt da gjestenes keeper Benjamin Boujar ikke klarte å klarere innlegget til Vidar Ari Jonsson.</b>
      </p>
      <p>Etter scoringen kontrollerte mannskapet til Martí Cifuentes inn seieren og opprykket til Eliteserien.</p>
      <h3>Historiske Aalesund</h3>
      <p>Det sto lenge målløst på Ågotnes da Aalesund jaktet poengrekorden til Start i 1. divisjon. Seks minutter før slutt fikk laget et billig straffespark som Niklas Castro satte i mål til 1-0. Det var hans 16. mål for sesongen.</p>
      <p>
        <b>Med minst uavgjort i den siste kampen mot Sandefjord setter Aalesund poengrekord i 1. divisjon. Den innehar Start fra 2004 da laget oppnådde 74 poeng.</b>
      </p>
      <p>Nest-Sotra hadde ingenting å svare med, og må mest sannsynlig få med seg poeng borte mot HamKam i siste serierunde for å beholde den siste kvalifiseringsplassen.</p>
      <p>Kongsvinger tapte 1-2 hjemme mot Sandnes Ulf og er helt avhengig av å slå Jerv borte om laget skal ta den siste kvalifiseringsplassen fra Nest-Sotra.</p>
      <p>Sogndal slo HamKam 3-0, mens KFUM Oslo tok seg av Strømmen med 3-0 på bortebane. Lagene møtes i siste serierunde og blir begge klare for kvalifisering med uavgjort.</p>
      <h3>Rykket ned etter drama</h3>
      <p>Den avgjørende bunnkampen mellom Skeid og Notodden endte med dramatikk til siste slutt da Notodden fikk straffespark fire minutter på overtid da ballen traff armen til Ayoub Aleesami.</p>
      <p>
        <b>Straffen satte Gaston Salasiwa inn via keeper Idar Lysgård til 2-2. Dermed rykker Skeid ned til 2. divisjon, mens Notodden kan berge plassen om resultatene går deres vei i siste serierunde.</b>
      </p>
      <p>Johnny Buduson satte inn det første målet etter 20 minutter fra kloss hold. Drama startet imidlertid noen minutter før pause da dommer Sivert Amland pekte på straffemerket til Skeid for første gang etter holding i feltet. Salasiwa var sikker og satte inn 1-1.</p>
      <p>Men på overtid i første omgang banket Johannes Andres Nuñez inn 2-1 for Skeid etter at han plukket opp en klarering fra Notodden-forsvaret.</p>
      <p>Tom Nordlies mannskap må dermed ta turen ned til 2. divisjon. Med seier mot Start og Strømmen-tap mot Sandnes Ulf kan Notodden sende Strømmen ut i kvalifisering.</p>
    </article>
  </body>
</html>