<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/02/xiaomi-mi-cc9-pro-snapdragon-730g-677657/"/>
    <meta property="og:site_name" content="AndroidWorld"/>
    <meta property="article:published_time" content="2019-11-02T17:11:32+00:00"/>
    <meta property="og:title" content="Xiaomi conferma ufficialmente il chip che animerà Mi CC9 Pro (e quindi anche Mi Note 10)"/>
    <meta property="og:description" content="Il giorno di Mi CC9 Pro si avvicina e Xiaomi non vede l’ora di mostrarlo alla sua schiera di appassionati,..."/>
  </head>
  <body>
    <article>
      <h1>Xiaomi conferma ufficialmente il chip che animerà Mi CC9 Pro (e quindi anche Mi Note 10)</h1>
      <address><time datetime="2019-11-02T17:11:32+00:00">02 Nov 2019, 17:11</time> by <a rel="author" href="https://www.androidworld.it/author/tomdelly/" target="_blank">Edoardo Carlo Ceretti</a></address>
      <p>Il giorno di <b>Mi CC9 Pro</b> si avvicina e <a href="https://www.androidworld.it/tag/xiaomi/">Xiaomi</a> non vede l’ora di mostrarlo alla sua schiera di appassionati, tanto da continuare a svelarne dettagli sulla scheda tecnica e le potenzialità che saprà esprimere. L’ultima specifica che è stata appena confermata ufficialmente dal produttore cinese non è da poco: il <b>SoC</b> che ne spingerà le prestazioni.</p>
      <p>Come già vociferato negli scorsi giorni, Mi CC9 Pro sarà equipaggiato con lo <b>Snapdragon 730G</b>, ovvero il <i>chip</i> di punta per la fascia medio alta di Qualcomm, con spiccate attitudini al <i><b>gaming</b> </i>e non solo. Nell’immagine <i>teaser</i> pubblicata su Weibo, si fa riferimento all’<b>incremento prestazionale</b> rispetto alla precedente generazione di SoC e d’altronde di potenza ne avrà bisogno il nuovo Mi CC9 Pro, dovendo anche gestire la <a href="https://www.androidworld.it/2019/11/01/xiaomi-mi-note-10-tutti-dettagli-sulla-penta-cam-108-mp-foto-677411/">penta-cam posteriore da 108 megapixel</a>.</p>
      <p>Sebbene la conferma ufficiale non sia mai arrivata, è un segreto di Pulcinella che Mi CC9 Pro sarà la <b>variante cinese del nuovo Mi Note 10</b>, che Xiaomi sta parallelamente pubblicizzando in Europa e che svelerà ufficialmente il <a href="https://www.androidworld.it/2019/10/31/xiaomi-mi-note-10-14-novembre-677059/">14 novembre</a> prossimo. Per avere la conferma definitiva occorrerà attendere quel giorno, ma possiamo già abituarci all’idea.</p>
      <p>Via: <a href="https://www.gizchina.com/2019/11/02/xiaomi-cc9-pro-to-be-powered-by-snapdragon-730g/">Gizchina.com</a></p>
    </article>
  </body>
</html>