<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/902110/hazard-en-courtois-kunnen-leider-worden-na-verlies-van-barcelona.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-02T17:56:00+00:00"/>
    <meta property="og:title" content="Zeven doldwaze minuten van Levante doen mijlpaal van linkspoot Messi ondersneeuwen"/>
    <meta property="og:description" content="FC Barcelona heeft zijn koppositie in de Primera División op het spel gezet. De Catalanen leken lange tijd op een probleemloze uitoverwinning bij Levante af te koersen, maar werden in een tijdsbestek van zeven minuten overlopen door de middenmoter uit Valencia."/>
  </head>
  <body>
    <article>
      <h1>Zeven doldwaze minuten van Levante doen mijlpaal van linkspoot Messi ondersneeuwen</h1>
      <address>
        <time datetime="2019-11-02T17:56:00+00:00">02 Nov 2019, 17:56</time>
      </address>
      <p>
        <b>FC Barcelona heeft zijn koppositie in de Primera División op het spel gezet. De Catalanen leken lange tijd op een probleemloze uitoverwinning bij Levante af te koersen, maar werden in een tijdsbestek van zeven minuten overlopen door de middenmoter uit Valencia.</b>
      </p>
      <p>De Catalanen kwamen niet al te overtuigend voor de dag tijdens de eerste helft en zagen ook nog eens Luis Suárez uitvallen met een blessure, maar konden wel met een kleine voorsprong de rust in. Nélson Semedo versierde een strafschop en Lionel Messi maakte zijn vijfhonderdste doelpunt met links in zijn carrière.</p>
      <figure>
        <iframe data-src="https://twitter.com/ElevenSportsBEn/status/1190655646800039937?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Na rust ging het echter helemaal mis voor Frenkie de Jong en zijn ploeggenoten. Tussen minuut 61 en minuut 68 denderde Levante over de koploper heen en stond het plotseling 3-1. José Campaña en Borja Mayoral verrasten Marc-André ter Stegen inde verre hoek en Nemanja Radoja zorgde met een van richting veranderd schot voor nóg meer feest in het Estadi Ciutat de València. Messi leek de spanning terug te brengen, maar zijn 2-3 werd door de VAR afgekeurd wegens buitenspel van Antoine Griezmann.</p>
      <figure>
        <iframe data-src="https://twitter.com/ElevenSportsBEf/status/1190666224184614912?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Eeuwige rivaal Real Madrid kan Barça zaterdagavond aflossen aan kop, als het thuis wint van Real Betis. Ook Granada, Sevilla en Atlético Madrid kunnen nog passeren, maar hebben één wedstrijd meer gespeeld vanwege het uitstellen van <i>El Clásico</i>.</p>
    </article>
  </body>
</html>