<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/eleccionsgenerals-2019-10-pp-cayetanaalvarezdetoledo_0_2336766484.html"/>
    <meta property="og:site_name" content="Ara.cat"/>
    <meta property="article:published_time" content="2019-11-02T17:31:00+00:00"/>
    <meta property="og:title" content="Álvarez de Toledo busca aixopluc en les velles guàrdies i antics membres de Cs"/>
    <meta property="og:description" content="L'autocrítica esdevé el leitmotiv de la campanya dels populars per abanderar el constitucionalisme"/>
  </head>
  <body>
    <article>
      <h1>Álvarez de Toledo busca aixopluc en les velles guàrdies i antics membres de Cs</h1>
      <h2>L'autocrítica esdevé el leitmotiv de la campanya dels populars per abanderar el constitucionalisme</h2>
      <address>
        <time datetime="2019-11-02T17:31:00+00:00">02 Nov 2019, 17:31</time>
      </address>
      <p>És en les hores més baixes que es necessita comptar amb totes les veus disponibles per a resistir els embats. "Ens vam enfonsar perquè la gent es va sentir sola", ha reconegut el president del PP a Catalunya, Alejandro Fernández, que ja va exposar aquesta idea <a href="https://www.ara.cat/politica/populars-remuntada-Catalunya-Alvarez-Toledo_0_2335566652.html">durant l'arrencada de campanya divendres passat a Castelldefels</a>. L'autocrítica és, per ara, el leitmotiv que guia els populars en la seva cursa fins al 10-N. Per amenitzar els cops puguin derivar-se de l'autocrítica, el partit ha optat per rodejar-se de les velles guàrdies i els militants més avesats que han sacrificat un matí de dissabte per abrigar-los en la cita. </p>
      <blockquote>"No ens vam enfonsar per gestionar malament l'economia. Ens vam enfonsar perquè la gent es va sentir sola" Alejandro Fernández President del PP a Catalunya</blockquote>
      <p>"Fa 23 anys que espero sentir el que tu has dit", ha admès l'expresident del PP a Catalunya, Alejo Vidal-Quadras, sobre les paraules de Fernández. I ha ironitzat: "Et nomeno deixeble predilecte". L'exeurodiputat va decidir abandonar les files conservadores els anys inicials del Procés per fundar un projecte que, ara, es disputa part de la bossa de votants amb el partit que el va catapultar: la ultradreta de Vox. El mateix camí va emprendre l'actual candidata per Barcelona, Cayetana Álvarez de Toledo, donant-se de baixa del partit amb l'arribada a Madrid de l'expresident Mariano Rajoy, a qui considerava "tou". Ella, però, va passar simplement a l'ombra deixant la política en actiu.</p>
      <figure>
        <img src="https://www.ara.cat/2019/11/02/imatges/Cayetana-Alvarez-Toledo-arrencada-electoral_2336776526_67081267_117x66.jpg"/>
      </figure>
      <p>
        <a href="https://www.ara.cat/politica/populars-remuntada-Catalunya-Alvarez-Toledo_0_2335566652.html">El PP fia a la carta Álvarez de Toledo la remuntada a Catalunya</a>
      </p>
      <p>En qualsevol cas, el retorn a la política de l'exdiputada al Congrés el passat 28 d'abril de la mà del líder popular, Pablo Casado, ha servit per recuperar el "vot simbòlic" de Vidal-Quadras, que ha justificat la decisió "per la fermesa dels principis, trajectòria insubornable, solidesa moral i provat coratge" de la cap de llista. Tanmateix, l'expresident de la formació ha matisat que "no podrà votar-la" físicament perquè ja no vota a Catalunya. </p>
      <figure>
        <a href="https://www.ara.cat/2019/11/02/politica/PP-Barcelona-Alvarez-Toledo-Vidal-Quadras_2336776571_67084722_1500x953.jpg">
          <img src="https://www.ara.cat/2019/11/02/politica/PP-Barcelona-Alvarez-Toledo-Vidal-Quadras_2336776571_67084722_1500x953.jpg"/>
        </a>
        <figcaption>La cap de llista del PP per Barcelona, Álvarez de Toledo, acompanyada d'Arcadi Espada i Alejo Vidal-Quadras, entre altres / MARTA PÉREZ / EFE</figcaption>
      </figure>
      <h3>Autocrítica, leitmotiv de campanya</h3>
      <p>"Gràcies, perdó i compromís". Aquestes han estat les tres promeses que ha brandat la candidata durant la seva intervenció aquest dissabte al Centre Cívic del Fort Pienc i que han servit per tancar un acte amb la intervenció de força cares conegudes. Una d'elles, tot i que des de la distància, ha estat la de Francesc de Carreres, que ha agraït la crítica dels populars, ja que, "sense ella, l'actual constitucionalisme no hauria estat possible". </p>
      <blockquote>"Pocs grups humans ha sofert un desamparament més gran que els constitucionalistes a Catalunya" Cayetana Álvarez de Toledo Candidata del PP a Barcelona el 10-N</blockquote>
      <p>"Pocs grups humans ha sofert un desemparament més gran que els constitucionalistes a Catalunya", ha lamentat Álvarez de Toledo, que ha demanat perdó a "la resistència que ha mantingut viva la flameta de la llibertat a Catalunya" durant la "nit de l'abandonament espanyol". I és que l'autocrítica entre els populars no tan sols s'estén en els darrers anys de davallada del partit a Catalunya, sinó que s'estén a un període més ampli que abraça fins als mandats de Jordi Pujol al capdavant de la Generalitat. </p>
      <figure>
        <a href="https://www.ara.cat/2019/11/02/politica/del-PP-Vox-Alejo-Vidal-Quadres_2336776570_67084644_1500x1000.jpg">
          <img src="https://www.ara.cat/2019/11/02/politica/del-PP-Vox-Alejo-Vidal-Quadres_2336776570_67084644_1500x1000.jpg"/>
        </a>
        <figcaption>L'expresident del PP català i fundador de Vox, Alejo Vidal-Quadres, aquest matí en l'acte de campanya del PP / MARTA PÉREZ / EFE</figcaption>
      </figure>
      <p>"Fa molts anys que veterans com jo estem en la lluita extenuant i interminable per la llibertat a Catalunya", ha defensat Vidal-Quadras, que ha aprofitat l'esdeveniment per carregar contra l'expresident Pujol. De fet, recuperant un dels lemes històrics del catalanisme –que consideren "fracassat–, l'expresident popular ha afirmat que Catalunya "s'ha convertit en un sol poble" que comparteix "la fúria i la frustració" que, a parer seu, ha generat l'independentisme. </p>
      <figure>
        <img src="https://www.ara.cat/2019/11/02/imatges/Casado-Andalusia-Juanma-PP-Sevilla233617645867051597651x366_2336776528_67081423_117x66.jpg"/>
      </figure>
      <p>
        <a href="https://www.ara.cat/politica/generals-novembre-10-2019-eleccions-inici-campanya-pp-sevilla-pablo-casado-modera-objectiu-alternativa-psoe_0_2336166421.html">Casado es modera amb l’objectiu de ser l’alternativa al PSOE</a>
      </p>
      <p>Vidal-Quadras ha anat un pas més enllà i ha reclamat la "intervenció de l'autonomia" i la formació d'un Govern de "concentració nacional" que aplegui "totes les forces constitucionalistes, sense excepció". Malgrat les paraules de l'exeuroparlamentari, el partit aposta en el seu programa electoral per enviar, primer, un requeriment al president del Govern –pas previ per a l'aplicació del 155– i defensa l'aplicació de la llei de seguretat a Catalunya. </p>
      <h3>Abanderar el constitucionalisme</h3>
      <p>Sigui com sigui, els populars volen abanderar la defensa del constitucionalisme a Catalunya, un càrrec que, fins ara, havia encapçalat la força liderada per Albert Rivera i que suposa, <i>de facto</i>, la contrincant a les urnes: Ciutadans. Així, davant el "fracàs" de l'independentisme, Álvarez de Toledo s'ha compromès a "reclamar el vot i els drets dels constitucionalistes silenciats" perquè, ha asseverat, "albira una nova Catalunya" després de les eleccions del 10 de novembre. </p>
      <blockquote>"Els seus símbols grogament sectaris ja no ens expulsaran més. La bandera espanyola tornarà a onejar al seu lloc" Cayetana Álvarez de Toledo Candidata del PP per Barcelona el 10-N</blockquote>
      <p>"Els seus símbols grogament sectaris ja no ens expulsaran més", ha reivindicat la candidata, que ha insistit que la bandera espanyola "tornarà a onejar al seu lloc". "Tot i que Catalunya avui no és democràtica, ho tornarà a ser", ha promès, i ha sentenciat: "L'Estat tornarà a Catalunya".</p>
      <p>"Hem estat profundament anticatalans perquè hem acceptat el nacionalisme com a animal de companyia", ha apuntat la cap de llista, que ha lamentat haver "lliurat [als independentistes] el poder a les aules, els mitjans de comunicació i la legitimitat moral". "Molts van avisar i van dir que s'estava cedint massa i van ser tractats com a friquis o excèntrics", ha valorat Fernández, en sintonia amb les paraules d'Álvarez de Toledo. </p>
      <p>Sota el lema <i>Amb tu sumem</i>, que sintonitza amb l'eslògan de campanya del partit, <i>Per tot allò que ens uneix</i>, Álvarez de Toledo ha aplegat en un auditori del Fort Pienc ple a vessar de velles guàrdies del partit i intel·lectuals que van fer el salt a Cs quan van perdre la fe en la formació com a representant el constitucionalisme a Catalunya i ara, anys després, hi donen un nou vot de confiança després que els seus projectes s'hagin provat també insuficients.</p>
      <figure>
        <a href="https://www.ara.cat/2019/11/02/imatges/Cayetana-PP-Barcelona-Resistencia-Catalunya_2336776561_67083936_1500x992.jpg">
          <img src="https://www.ara.cat/2019/11/02/imatges/Cayetana-PP-Barcelona-Resistencia-Catalunya_2336776561_67083936_1500x992.jpg"/>
        </a>
        <figcaption>Cayetana Álvarez de Toledo, cap de llista del PP per Barcelona, participa tanca l'acte 'Resistència a Catalunya' . / GERARD ARTIGAS / ACN</figcaption>
      </figure>
      <h3>El perill d'un govern del PSOE</h3>
      <p>Tot i haver rebaixat subtilment les formes, l'aspirant popular ha criticat a l'independentisme perquè, segons ha dit, després del fracàs "només li queda la violència" i l'esperança que el 10 de novembre sorgeixi un govern presidit per Pedro Sánchez. Davant d'aquest perill, i en sintonia amb el què ha propugnat en precampanya, Álvarez de Toledo ha preguntat al president espanyol en funcions si "està en condicions i té la voluntat de garantir l'ordre democràtic a Catalunya". </p>
      <blockquote>"Sánchez està en condicions de garantir l'ordre democràtic a Catalunya? Que es deixi estar de viscosos càlculs icetistes" Cayetana Álvarez de Toledo Número 1 del PP per Barcelona</blockquote>
      <p>En l'instant que ha separat el focus dels independentistes i l'ha posat sobre Sánchez, la cap de llista al Congrés per Barcelona l'ha emplaçat a deixar els "viscosos càlculs icetistes", en al·lusió a la pressió del PSC per incloure la Declaració de Granada i Barcelona en el programa electoral del PSOE, i l'ha instat a donar suport a les forces i cossos de seguretat de l'Estat. </p>
      <h3>Albiol renega de les crítiques</h3>
      <p>Mentre que la candidatura dels populars al Congrés per Catalunya sembla haver-se conjurant en l'autocrítica, el regidor de la formació a Badalona i expresident de la formació, Xavier García Albiol, ha manifestat que se sent "molt orgullós" del partit i, per tant, considera que "no ha de demanar perdó per res". </p>
      <p>En els seus 28 anys de militància, l'exalcalde badaloní considera que s'han realitzat "grans gestes" i "errors". "Ho hem fet tots junts, també al costat del president portaveu del grup parlamentari", ha etzibat en declaracions a l'ACN, en al·lusió a Fernández. Així, sobre les paraules del president de la formació i de la cap de llista per Barcelona, Albiol ha respost que no pot "penedir-se de la defensa dels ideals" que van dur-lo a afiliar-se al partit ni tampoc del seu, ha dit, "amor per Catalunya i Espanya". </p>
    </article>
  </body>
</html>