<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980811160.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-02T17:42:00+00:00"/>
    <meta property="og:title" content="نامه ۲۰۰ سینماگر با تاکید بر آزادی بیان و اندیشه"/>
    <meta property="og:description" content=" به گزارش ایسنا، در ابتدای این بیانیه آمده است: «ما سینماگران، گروهی نویسنده، کارگردان، تهیه‌کننده، بازیگر و طیفی از نیروی انسانی با تخصص‌های گوناگون و دست‌اندرکار هنر و صنعت سینما هستیم که برای آفریدن یک اثر در قالب فیلم مستند، داستانی یا انیمیشن فعالیت می‌کنیم. اما سال‌ها است موقعیت حرفه‌ای ما مورد هجوم و آسیب قرار گرفته است.»"/>
  </head>
  <body>
    <article>
      <h1>نامه ۲۰۰ سینماگر با تاکید بر آزادی بیان و اندیشه</h1>
      <address>
        <time datetime="2019-11-02T17:42:00+00:00">02 Nov 2019, 17:42</time>
      </address>
      <p>جمعی از دست‌اندرکاران سینمای ایران در بیانیه‌ای نسبت به برخی مسائل روز سینما انتقاد کردند.</p>
      <p> به گزارش ایسنا، در ابتدای این بیانیه آمده است: «ما سینماگران، گروهی نویسنده، کارگردان، تهیه‌کننده، بازیگر و طیفی از نیروی انسانی با تخصص‌های گوناگون و دست‌اندرکار هنر و صنعت سینما هستیم که برای آفریدن یک اثر در قالب فیلم مستند، داستانی یا انیمیشن فعالیت می‌کنیم. اما سال‌ها است موقعیت حرفه‌ای ما مورد هجوم و آسیب قرار گرفته است.»</p>
      <p>این سینماگران در ادامه مشکلاتی را که نسبت به آن‌ها گله‌مند هستند این‌گونه برشمرده‌اند: نداشتن امنیت شغلی و بیکاری‌های طولانی‌مدت، تبعیض‌در توزیع فرصت‌ها و امکانات، نداشتن حق مالکیت فکری به دلیل نبود قانون جامع و کامل، سوءاستفاده از آثار و ایده‌ها در اینترنت، شبکه‌های ماهواره‌ای و خانگی، تعدد مراکز تصمیم‌گیری برای سینما، سختی‌ها و مشکلات پروسه دریافت مجوز و نگاه‌های سلیقه‌ای در شوراها، توقیف طولانی‌مدت برخی آثار، دراختیار قرار داشتن بیشتر سالن‌های سینمایی توسط برخی نهادها و دیدگاه سلیقه‌ای آن‌ها در اکران، تولید فیلم‌هایی با محتوای نازل در پی نوع حمایت دولت و نهادهای دیگر، سوء استفاده از ارزش‌ها به بهانه‌ فیلم ارزشی و به قصد تصاحب سرمایه‌های عمومی و ایجاد رانت‌، تخریب فیلم‌های مستقل و برهم زدن موازنه‌ اقتصاد طبیعی میان دو سوی تولید و عرضه با برخی سرمایه‌های مشکوک.</p>
      <p>نام ۲۰۰ نفر از سینماگران در پای این نامه به‌عنوان امضاگران آن آمده است.</p>
    </article>
  </body>
</html>