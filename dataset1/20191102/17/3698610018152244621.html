<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/amnistiya-ye-chastinoyu-bilsh-shirokogo-procesu-pravosuddya-perehidnogo-periodu-ayvazovska-328271_.html"/>
    <meta property="og:site_name" content="DT.ua"/>
    <meta property="article:published_time" content="2019-11-02T17:40:00+00:00"/>
    <meta property="og:title" content="Амністія є частиною більш широкого процесу правосуддя перехідного періоду — Айвазовська"/>
    <meta property="og:description" content="Навіть якби держава амністувала злочинців, котрі вбивали, катували, гвалтували, викрадали, це не може призвести до абсолютного звільнення їх від відповідальності, оскільки вони посягали на універсальні цінності, які не можуть підлягати перегляду на рівні держави."/>
  </head>
  <body>
    <article>
      <h1>Амністія є частиною більш широкого процесу правосуддя перехідного періоду — Айвазовська</h1>
      <h2>Навіть якби держава амністувала злочинців, котрі вбивали, катували, гвалтували, викрадали, це не може призвести до абсолютного звільнення їх від відповідальності, оскільки вони посягали на універсальні цінності, які не можуть підлягати перегляду на рівні держави.</h2>
      <address>
        <time datetime="2019-11-02T17:40:00+00:00">02 Nov 2019, 17:40</time>
      </address>
      <p>Принципи та правила амністії застосовуються з метою заохочення мирної поведінки, роззброєння, демобілізації, реінтеграції, реабілітації та примирення, оголошуються якомога раніше напередодні припинення бойових дій. Сама ж амністія є частиною ширшого процесу правосуддя перехідного періоду, коли не лише розслідуються злочини та виносяться вироки, а й держава розробляє політику і процедури для відшкодування шкоди жертвам конфлікту, компенсації за рахунок країни-агресора, внутрішніх ресурсів у вигляді коштів, пільг, субсидій, спеціалізованих програм, міжнародної допомоги партнерів, а також реалізації права жертв на правду.</p>
      <p>Про це у своїй статті для <a href="https://dt.ua/">DT.UA</a> пише Ольга Айвазовська, координатор Громадянської мережі ОПОРА. За її словами, колишній Генеральний секретар ООН Кофі Аннан у своїй доповіді, присвяченій верховенству права та правосуддю перехідного періоду в конфліктних і постконфліктних суспільствах, зазначив, що "правосуддя і мир — це не ворогуючі сили … вони взаємодіють і зміцнюють одне одного". </p>
      <p>"Навіть якби держава амністувала злочинців, котрі вбивали, катували, гвалтували, викрадали, це не може призвести до абсолютного звільнення їх від відповідальності, оскільки вони посягали на універсальні цінності, які не можуть підлягати перегляду на рівні держави", — підкреслює експерт.</p>
      <p>Детальніше про амністію після закінчення війни читайте в статті Ольги Айвазовської "<a href="https://dt.ua/internal/pravosuddya-a-ne-bezkarnist-328215_.html"><b>Правосуддя, а не безкарність</b></a>" у тижневику "<b>Дзеркало тижня. Україна</b>".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>