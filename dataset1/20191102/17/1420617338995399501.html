<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilcorrieredellacitta.com/ultime-notizie/halloween-da-incubo-per-i-pusher-romani-in-manette-8-persone.html"/>
    <meta property="og:site_name" content="Il Corriere della Città"/>
    <meta property="article:published_time" content="2019-11-02T17:33:21+00:00"/>
    <meta property="og:title" content="Halloween da incubo per i pusher romani: in manette 8 persone"/>
    <meta property="og:description" content="I Carabinieri del Comando Provinciale di Roma hanno fatto trascorrere un Halloween da incubo agli spacciatori che si sono messi a lavoro nella notte di Ognissanti a caccia di guadagno facile. A finire in manette, nel corso dei servizi di prevenzione messi in campo dall’Arma, sono state 8 persone, mentre una è stata denunciata a […]"/>
  </head>
  <body>
    <article>
      <h1>Halloween da incubo per i pusher romani: in manette 8 persone</h1>
      <address><time datetime="2019-11-02T17:33:21+00:00">02 Nov 2019, 17:33</time> by <a rel="author" href="https://www.ilcorrieredellacitta.com/author/redazione" target="_blank">Redazione</a></address>
      <figure>
        <img src="https://track.adform.net/adfserve/?bn=32853436;srctype=4;ord=[timestamp]"/>
      </figure>
      <p>I Carabinieri del Comando Provinciale di Roma hanno fatto trascorrere un <i>Halloween</i> da incubo agli spacciatori che si sono messi a lavoro nella notte di Ognissanti a caccia di guadagno facile.</p>
      <p>A finire in manette, nel corso dei servizi di prevenzione messi in campo dall’Arma, sono state 8 persone, mentre una è stata denunciata a piede libero, tutte con l’accusa di detenzione ai fini di spaccio di sostanze stupefacenti.</p>
      <p>In via Walter Tobagi, i Carabinieri della Stazione Roma Tor Tre Teste hanno arrestato un 20enne di Genzano, dopo essere stato sorpreso a viaggiare a bordo della sua autovettura, al cui interno aveva nascosto decine di dosi di cocaina. I militari hanno sequestrato la droga, rinvenuta nella guaina del cambio, e 175 euro in contanti ritenuti provento della sua attività illecita.</p>
      <p>In via Costanzo Guglielmi, invece, i Carabinieri della Stazione Roma Montespaccato hanno fatto scattare le manette ai polsi di un romano di 37 anni, con precedenti. L’uomo è stato controllato a bordo del suo motociclo, ed è stato sorpreso con alcune dosi di cocaina. La successiva perquisizione scattata nella sua abitazione ha consentito di sequestrare complessivamente 307 gr. di cocaina, 20 gr. di mannite e 70 euro, provento dello spaccio.</p>
      <p>A San Basilio, i Carabinieri hanno arrestato 3 persone: i primi 2, un 29enne e un 32enne entrambi romani e con precedenti, sono stati “pizzicati” in via Gigliotti mentre spacciavano dosi di cocaina ad acquirenti che sono stati identificati e segnalati all’U.T.G. I <i>pusher</i> sono stati posti agli arresti domiciliari nei rispettivi domicili in attesa del rito direttissimo. Il più piccolo, dopo qualche ora, è stato sorpreso nuovamente in strada dai Carabineiri che lo hanno anche denunciato a piede libero per evasione.</p>
      <p>Il terzo arresto, invece, è stato eseguito nei confronti di un 39enne romano, già ai domiciliari, che nel corso del controllo è stato trovato in possesso di 10 gr. di cocaina.</p>
      <p>In campo anche i Carabinieri del Nucleo Radiomobile di Roma che hanno arrestato un 47enne originario della provincia di Foggia, ma residente a Roma, trovato in zona Tiburtino con 100 gr. di hashish pronti per essere smerciati.</p>
      <p>Ancora, in via Palmiro Togliatti, i Carabinieri della Stazione Roma Tor Tre Teste hanno arrestato un cittadino egiziano di 21 anni, che a seguito di un controllo d’iniziativa è stato sorpreso con 100 gr. di hashish.</p>
      <p>Infine, a Tor Bella Monaca, i Carabinieri della locale Stazione hanno arrestato un romano di 41 anni, con precedenti e già sottoposto all’obbligo di presentazione alla P.G., notato nella piazza di spaccio di via dell’Archeologia mentre vendeva dosi di cocaina ad alcuni “clienti”.</p>
      <related>
        <h4>Articoli correlati</h4>
        <a href="https://www.ilcorrieredellacitta.com/ultime-notizie/pomezia-rapina-al-supermercato-armato-di-coltello-terrorizza-clienti-e-personale-e-svuota-la-cassa.html"/>
        <a href="https://www.ilcorrieredellacitta.com/news/estrazioni-lotto-superenalotto-e-10elotto-sabato-2-novembre-ottobre-2019-i-numeri-vincenti-jackpot-oltre-25-milioni-di-euro.html"/>
        <a href="https://www.ilcorrieredellacitta.com/ultime-notizie/198025.html"/>
        <a href="https://www.ilcorrieredellacitta.com/news/roma-a-secco-arriva-lo-sciopero-di-48-ore-dei-benzinai-ecco-quando.html"/>
        <a href="https://www.ilcorrieredellacitta.com/news/million-day-2-novembre-2019-i-numeri-vincenti-estratti-oggi.html"/>
        <a href="https://www.ilcorrieredellacitta.com/news/sport/zaniolo-e-poi-veretut-piegano-il-napoli-di-mister-ancelotti.html"/>
      </related>
    </article>
  </body>
</html>