<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/02/clash-between-police-lawyers-at-delhis-tis-hazari-court-cars-set-on-fire.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-02T17:17:00+00:00"/>
    <meta property="og:title" content="ഡൽഹിയിൽ കോടതിവളപ്പിൽ പൊലീസും അഭിഭാഷകരും ഏറ്റുമുട്ടി; വെടിവയ്പ്"/>
    <meta property="og:description" content="ന്യൂഡൽഹി∙ തീസ് ഹസാരി കോടതിവളപ്പിൽ പൊലീസും അഭിഭാഷകരും തമ്മിൽ ഏറ്റുമുട്ടൽ. പൊലീസ് വാഹനം അഭിഭാഷകന്റെ വാഹനത്തെ തട്ടിയതിൽ തുടങ്ങിയ തർക്കമാണ്.ന്യൂഡൽഹി. Delhi. Police Lawyers Clash. Malayalam News. Manorama Online. latest news.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>ഡൽഹിയിൽ കോടതിവളപ്പിൽ പൊലീസും അഭിഭാഷകരും ഏറ്റുമുട്ടി; വെടിവയ്പ്</h1>
      <address><time datetime="2019-11-02T17:17:00+00:00">02 Nov 2019, 17:17</time> by <a rel="author">മനോരമ ലേഖകൻ</a></address>
      <p>ന്യൂഡൽഹി∙ തീസ് ഹസാരി കോടതിവളപ്പിൽ പൊലീസും അഭിഭാഷകരും തമ്മിൽ ഏറ്റുമുട്ടൽ. പൊലീസ് വാഹനം അഭിഭാഷകന്റെ വാഹനത്തെ തട്ടിയതിൽ തുടങ്ങിയ തർക്കമാണു സംഘർഷത്തിലേക്കു നയിച്ചത്. പൊലീസിന്റെ വെടിവയ്പ്പിൽ ഒരു അഭിഭാഷകനു പരുക്കേറ്റു. ഇയാളെ അടുത്തുള്ള ആശുപത്രിയിൽ പ്രവേശിപ്പിച്ചു. അഭിഭാഷകർ പൊലീസ് വാൻ ഉൾപ്പെടെ നിരവധി വാഹനങ്ങൾ കത്തിച്ചു. സംഭവുമായി ബന്ധപ്പെട്ട് തിങ്കളാഴ്ച അഭിഭാഷകർ ‍‍ഡൽഹിയിലെ ജില്ലാ കോടതികൾ ബഹിഷ്കരിക്കും. </p>
      <figure>
        <iframe data-src="https://twitter.com/ANI/status/1190596005680406528?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ശനിയാഴ്ച ഉച്ചയ്ക്ക് ശേഷമാണു സംഭവം. പൊലീസ് നാലു റൗണ്ട് വെടിവച്ചെന്നാണ് അഭിഭാഷകർ പറയുന്നത്. സംഘർഷ സ്ഥലത്തേക്ക് കൂടുതൽ അഭിഭാഷകർ എത്തിക്കൊണ്ടിരിക്കുന്നു. സംഭവം റിപ്പോർട്ട് ചെയ്യാനെത്തിയ മാധ്യമപ്രവർത്തകർക്കും മർദനമേറ്റു. മാധ്യമപ്രവർത്തകരുടെ മൊബൈലുകൾ അഭിഭാഷകർ തട്ടിപ്പറിച്ചു. വാഹനം കത്തിച്ചതിൽ നിന്നു കനത്ത പുകയാണ് അന്തരീക്ഷത്തിൽ ഉയരുന്നത്.</p>
      <p>കോടതിയിലേക്കുള്ള കവാടങ്ങളെല്ലാം പൊലീസ് അടച്ചു. വാഹനം തട്ടിയതു ചോദ്യം ചെയ്യാനെത്തിയ അഭിഭാഷകനെ പൊലീസ് കസ്റ്റഡിയിലെടുത്തപ്പോൾ മറ്റ് അഭിഭാഷകർ തടയാനായി ചെന്നതാണു സംഘർഷത്തിലേക്കു നയിച്ചതെന്നാണു വിവരം. പത്തോളം അഗ്നിശമന സേന യൂണിറ്റുകൾ സ്ഥലത്തെത്തിയിട്ടുണ്ട്.</p>
      <p><b>English Summary</b> : Cops, Lawyers Clash At Delhi's Tis Hazari Court, Police Car Set On Fire</p>
    </article>
  </body>
</html>