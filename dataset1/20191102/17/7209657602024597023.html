<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/rimini/cronaca/cataratta-1.4866188"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-02T17:32:02+00:00"/>
    <meta property="og:title" content="Cataratta congenita, salvata la vista a una neonata di Riccione"/>
    <meta property="og:description" content="Il primario Andrea Mercanti: “Una patologia che raramente si riscontra in giovane età”"/>
  </head>
  <body>
    <article>
      <h1>Cataratta congenita, salvata la vista a una neonata di Riccione</h1>
      <h2>Il primario Andrea Mercanti: “Una patologia che raramente si riscontra in giovane età”</h2>
      <address><time datetime="2019-11-02T17:32:02+00:00">02 Nov 2019, 17:32</time> by <a rel="author">il Resto del Carlino</a></address>
      <p>Riccione (Rimini), 2 novembre 2019 – Aveva aperto gli occhi da appena sei settimane, rischiava di non vederci più. Colpa di una forma di <b>cataratta congenita</b> a un occhio. I medici dell'<b>ospedale di Riccione</b> sono riusciti a salvare la vista di una <b>neonata </b>grazie a un delicato <b>intervento chirurgico</b>. La bimba era affetta da una patologia che causa la perdita di trasparenza del <b>cristallino</b>: un fenomeno solitamente fisiologica dovuto all'invecchiamento dell'occhio.</p>
      <p>“Raramente si riscontra in giovane età - spiega <b>Andrea Mercanti</b>, primario di Oculistica dell'Ambito Territoriale di Rimini - ma nei bambini può verificarsi in forma congenita, alla nascita, ostacolando gravemente lo sviluppo della funzione visiva che avviene proprio a partire dai primi mesi di vita. E' pertanto necessario intervenire chirurgicamente il prima possibile”.</p>
      <p>La piccola è stata sottoposta a un intervento di <b>lensectomia</b>, una tecnica chirurgica che consiste nell'asportazione del cristallino catarattoso e della parte più anteriore del corpo vitreo. “Solitamente - precisa il dottor Mercanti - nei pazienti adulti al posto del cristallino rimosso ne viene inserito uno artificiale; in questo caso, poiché il bulbo oculare della neonata è estremamente piccolo, è stata lasciata <b>afachica</b>, cioè senza cristallino intraoculare artificiale”.</p>
      <p>Pertanto, la bimba seguirà un percorso di <b>riabilitazione </b>visiva attraverso l'uso di lente a contatto sino a quando sarà possibile sottoporla a un impianto di cristallino artificiale secondario. “Fondamentali per il buon esito dell'intervento – conclude Mercanti - risultano essere stati una <b>diagnosi precoce</b> attraverso i test di screening della funzione visiva in epoca neonatale e la stretta collaborazione multiprofessionale tra neonatologi, pediatri, oculisti ed anestesisti, tra Riccione e Rimini, riscontrabile solo in strutture sanitarie di livello”.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>