<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980811157.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-02T17:17:00+00:00"/>
    <meta property="og:title" content="احمد توکلی: عقلانی است که قالیباف سرلیست اصولگرایان شود"/>
  </head>
  <body>
    <article>
      <h1>احمد توکلی: عقلانی است که قالیباف سرلیست اصولگرایان شود</h1>
      <address>
        <time datetime="2019-11-02T17:17:00+00:00">02 Nov 2019, 17:17</time>
      </address>
      <p>احمد توکلی گفت: عقلانی است که آقای قالیباف سرلیست اصولگرایان در انتخابات مجلس شود زیرا چهره‌ای شناخته‌شده است و مردم تهران به او رأی می‌دهند.</p>
      <p>به گزارش الف ، نامه‌نیوز نوشت : حضور محمدباقر قالیباف در انتخابات اسفندماه مجلس شورای اسلامی قطعی شد و او از تهران خواهد آمد؛ چنانچه امروز یک منبع آگاه و نزدیک به قالیباف به «نامه‌نیوز» گفت: «قالیباف به‌عنوان سر لیست اصولگرایان در این انتخابات نامزد می‌شود... محمدباقر قالیباف این تصمیم را پس از جلسات متعددی که طیف‌های مختلف اصولگرا با او داشته‌اند اتخاذ کرده است. در همین حال برخی نظرسنجی‌ها که نشان دهنده وضعیت خوب او در تهران نیز هست، در اتخاذ این تصمیم موثر بوده است».</p>
      <p>با این اوصاف باید دید که حضور قالیباف تا چه حد می‌تواند بر روندهای سیاسی موجود در کشور اثربخش باشد و یا نامزدشدن این شخصیت شناخته شده در انتخابات رویکرد کلی مجلس آینده چگونه می‌شود. احمد توکلی، فعال سیاسی اصولگرا باور دارد که باتوجه به کارنامه‌ مثبت قالیباف، این شخصیت سیاسی می‌تواند می‌تواند در مجلس مؤثر عمل کند. او در تحلیل قطعیت‌یافتن حضور قالیباف در انتخابات مجلس به «نامه‌نیوز» گفت: «کارنامه آقای قالیباف مملو از نقاط درخشان است و وقتی این کارنامه را ارزیابی می‌کنیم، در می‌یابیم که در مجموع او لیاقت نمایندگی تهران را دارد. او در سطح عالی‌ترین رجال سیاسی‌مذهبی حال حاضر کشور است و به دلیل آنکه نگاهی کلان به اداره کشور دارد به شدت برای نمایندگی مجلس مناسب است و تصور می‌کنم مردم هم آقای قالیباف را مناسب ببینند و به او رأی بدهند».</p>
      <p>توکلی در پاسخ به این پرسش که آیا اصولگرایان بر سرلیستی او به اجماع می‌رسند یا خیر، اظهار کرد: «عقلانی است که سرلیست شود زیرا چهره‌ای شناخته‌شده است و مردم تهران اگر برخورد سیاسی نکنند به او رأی می‌دهند زیرا از چنین شخصیتی‌هایی خوششان می‌آید».</p>
      <p>او همچنین درباره شانس قالیباف برای ریاست مجلس آتی گفت: «اکنون زود است که درباره ریاست مجلس آینده اظهارنظر کنیم و باید دید که در مجلس چه گرایش‌هایی از اصولگرایان وارد می‌شوند و چه طیفی می‌تواند اکثریت اصولگرایان را دارا باشد اما من او را در قامت ریاست مجلس می‌بینیم زیرا کسی که می‌تواند در قامت نامزد ریاست‌جمهوری رقابت کند، حتما و به مراتب اولی می‌تواند رئیس‌مجلس هم بشود».</p>
    </article>
  </body>
</html>