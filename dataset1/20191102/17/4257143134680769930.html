<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/02/mar-biztosan-csoportelso-a-gyor"/>
    <meta property="og:site_name" content="infostart"/>
    <meta property="article:published_time" content="2019-11-02T17:55:00+00:00"/>
    <meta property="og:title" content="Már biztosan csoportelső a Győr"/>
    <meta property="og:description" content="A címvédő Győri Audi ETO KC házigazdaként 31-26-ra legyőzte a szlovén Krim Mercator Ljubljana csapatát a női kézilabda Bajnokok Ligájában, ezzel biztosította, hogy csoportelsőként jut tovább a középdöntőbe."/>
  </head>
  <body>
    <article>
      <h1>Már biztosan csoportelső a Győr</h1>
      <address><time datetime="2019-11-02T17:55:00+00:00">02 Nov 2019, 17:55</time> by <a rel="author">Infostart / MTI</a></address>
      <h3>A címvédő Győri Audi ETO KC házigazdaként 31-26-ra legyőzte a szlovén Krim Mercator Ljubljana csapatát a női kézilabda Bajnokok Ligájában, ezzel biztosította, hogy csoportelsőként jut tovább a középdöntőbe.</h3>
      <p>A hazaiak keretéből ezúttal a norvég Veronica Kristiansen és honfitársa, Kari Aalvik Grimsbö hiányzott.</p>
      <p>A brazil Eduarda Amorim vezérletével remekül kezdett az ETO, még nyolc perc sem telt el, amikor már öt góllal vezetett. Ezt követően azonban ritkán látható hullámvölgybe kerültek a győriek, minden lövésüket elrontották, és a védekezésük sem működött hatékonyan. Több mint 13 percig nem talált be az ETO, ezt kihasználva a szlovénok fordítottak (8-9), ettől még lelkesebbé váltak, és a szünetben meglepetésre döntetlen volt az állás.</p>
      <p>A második félidőben a norvég Stine Oftedal góljaival újra a hazaiaknál volt az előny, a francia Amandine Leynaud egyre jobban védett, így a hajrában már nem forgott veszélyben csapatuk sikere.</p>
      <p>A mezőny legeredményesebb játékosa Oftedal volt hét góllal, a cseh Jana Knedliková ötször talált be.</p>
      <p>A győriek egy hét múlva a svéd IK Sävehof otthonában lépnek pályára a BL csoportkörében.</p>
      <p>
        <i>Nyitókép: MTI/Krizsán Csaba</i>
      </p>
    </article>
  </body>
</html>