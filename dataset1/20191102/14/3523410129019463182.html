<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637498/%D8%A7%D8%AD%D8%AA%D9%85%D8%A7%D9%84-%D8%AA%D8%B4%DA%A9%DB%8C%D9%84-%D8%AF%D9%88%D9%84%D8%AA-%D8%A7%D9%86%D8%AA%D9%82%D8%A7%D9%84%DB%8C-%D8%AF%D8%B1-%D8%B9%D8%B1%D8%A7%D9%82-%D8%A8%D9%87-%D8%B1%DB%8C%D8%A7%D8%B3%D8%AA-%D8%B9%D8%A8%D8%AF%D8%A7%D9%84%D9%85%D9%87%D8%AF%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-02T14:17:00+00:00"/>
    <meta property="og:title" content="احتمال تشکیل دولت انتقالی در عراق به ریاست عبدالمهدی"/>
    <meta property="og:description" content="مشاور نخست‌وزیر عراق با تاکید بر شکست تلاش‌ها برای مهار تظاهرات‌ در این کشور، از احتمال تشکیل دولت انتقالی به ریاست عادل عبدالمهدی خبر داد."/>
  </head>
  <body>
    <article>
      <h1>
        <a href="https://www.bultannews.com/fa/news/637498/%D8%A7%D8%AD%D8%AA%D9%85%D8%A7%D9%84-%D8%AA%D8%B4%DA%A9%DB%8C%D9%84-%D8%AF%D9%88%D9%84%D8%AA-%D8%A7%D9%86%D8%AA%D9%82%D8%A7%D9%84%DB%8C-%D8%AF%D8%B1-%D8%B9%D8%B1%D8%A7%D9%82-%D8%A8%D9%87-%D8%B1%DB%8C%D8%A7%D8%B3%D8%AA-%D8%B9%D8%A8%D8%AF%D8%A7%D9%84%D9%85%D9%87%D8%AF%DB%8C">احتمال تشکیل دولت انتقالی در عراق به ریاست عبدالمهدی</a>
      </h1>
      <h2>مشاور نخست‌وزیر عراق با تاکید بر شکست تلاش‌ها برای مهار تظاهرات‌ در این کشور، از احتمال تشکیل دولت انتقالی به ریاست عادل عبدالمهدی خبر داد.</h2>
      <address><time datetime="2019-11-02T14:17:00+00:00">02 Nov 2019, 14:17</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از پایگاه خبری المعلومه، لیث کبه، مشاور عادل عبدالمهدی در گفت‌وگو با رادیو «NPR» آمریکا اعلام کرد: در سایه شکست تمامی تلاش‌ها برای مهار تظاهرات و افزایش یافتن اعتراض‌ها در عراق، احتمال دارد عادل عبدالمهدی، نخست وزیر دولت انتقالی شود.</p>
      <p>وی افزود: معتقدم ممکن است فشار افزایش یابد، مسئله هم اکنون مشخص کردن جزئیات است، معتقدم در نهایت، وی (عبدالمهدی) عملیات انتقالی را برعهده خواهد گرفت.</p>
      <p>مشاور نخست وزیر گفت: در حال حاضر تمام توجهات و تلاش‌ها بر ایجاد جایگزین و نجات کشور و جلوگیری از رفتن به سوی درگیری سیاسی خشن متمرکز است.</p>
      <p>وی افزود عبدالمهدی یک سال پیش به نخست وزیری رسید، زیرا گروه‌های سیاسی نتوانستند در میان خود به توافق برسند و در نهایت گزینه توافقی یعنی عادل عبدالمهدی را پیدا کردند.</p>
      <p>لیث کبه آنچه اکنون در عراق رخ داده را اعتراض جوانانی دانست که جزء هیچ حزب یا گروه سیاسی نیستند و خواسته‌های آنان بسیار ساده است.</p>
      <p>وی با اشاره به اینکه خواسته‌های تظاهرات کنندگان از بحث شغل و بهبود شرایط به تغییر دولت و نخست وزیر تغییر کرده، افزود: تظاهرات کنندگان بیشتر خواهند شد و به قوانین انتخابات نگاه و حتی بحث نفوذ خارجی در کشور را بررسی می‌کنند.</p>
      <p>برهم صالح، رئیس جمهور عراق دو روز پیش در پیامی تلویزیونی خطاب به ملت عراق گفت که عادل عبدالمهدی، نخست‌وزیر موافقت خود را با استعفا اعلام کرده و از گروه‌های سیاسی خواست در خصوص جایگزین توافق کنند. وی همچنین با برگزاری انتخابات زودهنگام موافقت کرد.</p>
    </article>
  </body>
</html>