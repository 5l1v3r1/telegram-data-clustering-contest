<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/lifestyle-lyubopitno/svetite-na-milionerite-405648.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-02T14:15:56+00:00"/>
    <meta property="og:title" content="Съветите на милионерите"/>
    <meta property="og:description" content="Не е задължително да си роден със сребърна лъжица в уста, но помага"/>
  </head>
  <body>
    <article>
      <h1>Съветите на милионерите</h1>
      <address><time datetime="2019-11-02T14:15:56+00:00">02 Nov 2019, 14:15</time> by <a rel="author">Агенция Стандарт</a></address>
      <p>Стив  Сийболд  в продължение на 35 години анализира живота и кариерата на 1200 от най-богатите хора в света. Той достига  до интересни изводи за  начина  им на мислене и философията на битието им. Сред големите теми е как милионерите и милиардерите възпитават  децата си и кои са най-важните уроци, с които ги „облъчват“?  Стив изброява някои от тях за Huffington рost, цитирани от еconomy.  </p>
      <ol>
        <li>Мисли мащабно</li>
      </ol>
      <p>Повечето хора по света са убедени, че  могат да бъдат богати, само ако са родени със сребърна лъжица в уста, ако посещават най-елитните училища и университети – или ако притежават необикновени таланти.  Всичко  това нито е задължително, нито е достатъчно, но със сигурност помага.  Първо и най-важно: Всеки, който иска да стане богат, трябва да мисли мащабно. Защото хората от масовката мразят трудностите - предпочитат илюзорната сигурност и вечния „среден“ комфорта и учат наследниците си на същото.</p>
      <ol>
        <li>Направи правилен избор – равен е на свобода</li>
      </ol>
      <p>Който има пари, има и свобода – да живее според възпитанието и мечтите си. А  това е най-важната свобода под небето. Защото да бъдеш богат, означава да правиш каквото искаш – без насилие над личността в час по омразната математика, без напъни да „запишеш“ право или икономика, когато искаш да играеш на сцена.  Милионерите интелектуалци /защото има и  други/ убеждават децата си, че само трябва да решат какво да изберат, за да си доставят удоволствие от възможността да му се отдадат. </p>
      <ol>
        <li>Не забравяй: Светът не ти е длъжен</li>
      </ol>
      <p>Но автентичните предприемачи, които знаят 2 и 2 милиона, обясняват на синовете си, че светът  не  им дължи нищо. Изненада: Всичко зависи от самия теб.  Включително и светлото ти бъдеще. Идеята, че обществото и държавата са длъжни, се базира върху заблудата, че сме родени с определени права. Обаче не сме. Научете децата си да не разчитат на когото и да било за каквото и да било, казва Сийлборд.</p>
      <ol>
        <li>Реши проблем – и ще се замогнеш</li>
      </ol>
      <p>Ако решите един или повече проблеми, със сигурност ще се замогнете. Светът има нужда от богати хора, защото пред него стоят безкрайни задачи и предизвикателства.  Ако искате да сте много богати, решете още по-голям проблем. Звучи логично и закономерно, но никак не е бързо и лесно за изпълнение.</p>
      <ol>
        <li>Мисли за себе си</li>
      </ol>
      <p>Научете се да мислите в движение, докато събитията се случват около вас и трябва да реагирате по най-адекватния начин.  Децата на богатите надават ухо само към формулираното от доказали се и добре образовани хора.  Неслучайно ги възпитават да налагат характера си, да развиват собствените си възгледи, независимо  дали ги критикуват за тях или се съмняват в умението им да ги превърнат в динамична действителност. </p>
      <ol>
        <li>Повиши очакванията</li>
      </ol>
      <p>Много психолози вярват, че хората трябва да намалят очакванията си, за да не бъдат разочаровани, ако се провалят. Според теоретиците всички ще са по-щастливи, ако имат по-минималистични цели. Но всъщност това е другата масово разпространена формула на провала. Научете децата си да живеят в смелост, вместо в страх, да са убедени в потенциала си. Оставете масовката да се радва на посредствени резултати, докато се стремите към звездите. Не забравяйте, че много от най-големите истории за успех са били подлагани на подигравки и съмнения.</p>
      <ol>
        <li>Вярвай в победата</li>
      </ol>
      <p>Пътят към световен успех обикновено е между препятствия  и разочарования. Тайната на оцеляването е много явна: Никога да не се отказваш. Независимо какво се случва, винаги трябва да вярваш в себе си и в това, че ще се справиш с всичко – дори когато всички те изоставят.</p>
      <p> </p>
    </article>
  </body>
</html>