<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-35/leo-iorga-fostul-solist-al-trupei-compact-a-murit-la-53-de-ani-152519.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-02T14:00:00+00:00"/>
    <meta property="og:title" content="Leo Iorga, fostul solist al trupei Compact, a murit. Vezi ultima sa apariție pe scenă (VIDEO)"/>
    <meta property="og:description" content="Leo Iorga, fost vocalist al Compact, a murit sâmbătă, a anunța Adrian Ordean, cel care i-a fost coleg în celebra și populara formație românească. Leo Iorga ar fi împlinit la începutul lunii viitoare 54 de ani. La ultima reprezentaţie, a urcat pe scenă în scaun cu rotile, apariția sa provocând lacrimile multor fani. "/>
  </head>
  <body>
    <article>
      <h1>Leo Iorga, fostul solist al trupei Compact, a murit. Vezi ultima sa apariție pe scenă (VIDEO)</h1>
      <address>
        <time datetime="2019-11-02T14:00:00+00:00">02 Nov 2019, 14:00</time>
      </address>
      <figure>
        <img src="https://www.ebihoreanul.ro/modules/news/files/leo-iorga-110219.jpg"/>
        <figcaption>(Sursa foto: Digi24.ro)</figcaption>
      </figure>
      <p>Leo Iorga, fost vocalist al Compact, a murit sâmbătă, a anunțat Adrian Ordean, cel care i-a fost coleg în celebra și populara formație românească. Leo Iorga ar fi împlinit la începutul lunii viitoare 54 de ani.</p>
      <p>„Acum cinci minute, colegul meu de trupă Leo Iorga a plecat spre o lume mai bună… Dumnezeu să-l ierte. Va rămâne în inimile noastre pentru totdeauna”, a scris Ordean pe Facebook.</p>
      <p>Potrivit agenției de presă Mediafax, artistul s-a luptat în ultimii ani cu cancerul, iar ultimele săptămâni de viață și le-a petrecut la Spitalul de Pneumoftiziologie "Marius Nasta" din București.</p>
      <p>Ultima apariție pe scenă a artisului a fost în 24 septembrie, când la Arenele Romane a avut loc spectacolul „După 15 ani, Teo Peter reunește Compact B și prietenii”, care comemora 15 ani de la moartea lui Teo Peter, fondatorul trupei. Cu acest prilej, Teo Iorga a urcat pe scenă în scaun cu rotile, apariția sa provocând lacrimile multor fani. </p>
      <p>“N-am vrut ca lumea să mă compătimească, dar n-am putut să-mi refuz colegii. Poate n-aș fi apărut pe scenă, dacă atâția oameni nu ar fi decis să respecte însemnătatea momentului, aducerea aminte de Teo”, a spus artistul după ce a văzut reacția fanilor. </p>
      <figure>
        <iframe src="https://www.youtube.com/embed/TFfkLxU4CUE" width="460" height="360" data-service="Youtube" scrolling="no"/>
      </figure>
      <p>În februarie, familia sa a făcut o campanie de strângere de fonduri pentru a-l ajuta să continue tratamentul la o clinică din Hamburg, după ce Iorga a primit vestea recidivării tumorii la singurul plămân rămas. În 2011, Leo a fost supus primei operații pentru extirparea unei tumori la plămâni.</p>
      <p>Leo Iorga a început să cânte la 14 ani ca toboșar în trupa liceului "Ioan Slavici". Până în 1985 a colaborat cu grupul "Pacific", iar în 1988 a fost lead vocal la grupul Cargo, lansând hiturile "Brigadierii", "Povestiri din gară"; "Erata".</p>
      <figure>
        <iframe src="https://www.youtube.com/embed/2fXtyJLhddQ" width="460" height="360" data-service="Youtube" scrolling="no"/>
      </figure>
      <p>Din toamna lui 1988 până în 1996, Iorga a fost lead vocal al grupului Compact în componența Leo Iorga, Adrian Ordean, Vlady Cnejevici, Teo Peter, Emil Laghia și Leluț Vasilescu, formație catalogată de Florian Pittiș și de mulți alții drept "formula de aur a Compactului". În această formulă a lansat hituri ca: "Singur în noapte", "Mă voi întoarce", "Să te gândeşti la mine", "Toamnă în sufletul meu", "Trenul pierdut", "Ploaia", "Cine eşti tu, oare?", ''Cine-i vinovat?'', ''Te visez mereu''.</p>
      <figure>
        <iframe src="https://www.youtube.com/embed/NflvbvM3MJs" width="460" height="360" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/ksPDvjNxgdU" width="460" height="360" data-service="Youtube" scrolling="no"/>
      </figure>
      <p>Din 1997 până în anul 2001, Leo Iorga a cântat alături de Adrian Ordean, George Patranoiu, Mario Ticlea, Bobiță Stoica, Anca Neacșu, Irina Nicolae, Paul Pampon Neacșu, Cătălin "Bibanu" Dalvarea, Andi Savastre în formația Schimbul 3. Din 2003 a performat alături de formaţia Pacifica.</p>
      <figure>
        <iframe src="https://www.youtube.com/embed/gI_wp5A_Mzo" width="460" height="360" data-service="Youtube" scrolling="no"/>
      </figure>
    </article>
  </body>
</html>