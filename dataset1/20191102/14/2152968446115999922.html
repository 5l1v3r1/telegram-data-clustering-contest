<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/mish-mash/2019/11/02/ispaniia-shte-pomogne-na-greta-tunberg-da-pristigne-v-madrid.428304"/>
    <meta property="og:site_name" content="Dnes.bg"/>
    <meta property="article:published_time" content="2019-11-02T14:00:00+00:00"/>
    <meta property="og:title" content="Испания ще помогне на Грета Тунберг да пристигне в Мадрид"/>
    <meta property="og:description" content="Активистката търси начин да прекоси Атлантика без вредни емисии | Dnes.bg"/>
  </head>
  <body>
    <article>
      <h1>Испания ще помогне на Грета Тунберг да пристигне в Мадрид</h1>
      <h2>Активистката търси начин да прекоси Атлантика без вредни емисии</h2>
      <address><time datetime="2019-11-02T14:00:00+00:00">02 Nov 2019, 14:00</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Испанските власти предложиха на 16-годишната шведска екоактивистка Грета Тунберг да се придвижи от САЩ до Мадрид, където на 2 декември започва 25-ата международна конференция за климата - COP25, предаде ТАСС.<br/>Агенцията се позовава на покана, отправена към Грета в Туитър от испанската министърка на екологичния преход Тереса Рибера Родригес.</p>
      <p>"Скъпа Грета, би било чудесно, ако пристигнеш в Мадрид. Ти измина дълъг път и помогна на всички ни да станем по-загрижени, да отворим съзнанието си и да пристъпим към действия. Ще се радваме да ти помогнем да прекосиш Атлантика. Бихме искали да се свържем с теб, за да направим това възможно", написа Родригес.</p>
      <p>В сряда чилийският президент Себастиян Пинера обяви, че Чили се отказва от домакинството на климатичната конференция на ООН поради масовите протести в страната. Ден по-късно Испания предложи да организира форума, а след това ООН потвърди, че конференцията ще се състои от 2 до 13 декември в испанската столица. Тогава Тунберг, която по екологични причини не иска да лети със самолет, помоли свои привърженици да й помогнат да прекоси Атлантика от САЩ до Мадрид.</p>
      <p>Вчера Леонардо Ди Каприо публикува в Инстаграм снимки от среща с Грета, която американският актьор определя като "Водач на нашето време". На срещата двамата обсъдили ангажиментите си в борбата с климатичните промени.</p>
    </article>
  </body>
</html>