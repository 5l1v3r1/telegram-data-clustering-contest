<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544170.html/%D8%A8%DB%8C%D8%B4%D8%AA%D8%B1-%D9%85%D8%B4%DA%A9%D9%84%D8%A7%D8%AA-%DA%A9%D8%B4%D9%88%D8%B1-%D9%86%D8%A7%D8%B4%DB%8C-%D8%A7%D8%B2-%D8%B3%DB%8C%D8%A7%D8%B3%D8%AA-%D9%87%D8%A7%DB%8C-%D8%AE%D8%B5%D9%85%D8%A7%D9%86%D9%87-%D8%A7%D9%85%D8%B1%DB%8C%DA%A9%D8%A7%D8%B3%D8%AA--%D9%86%D9%85%D8%A7%DB%8C%D8%B4-%D8%AD%D9%82%D8%A7%D8%B1%D8%AA-%D9%88-%D8%B4%DA%A9%D8%B3%D8%AA-%D9%BE%D8%B0%DB%8C%D8%B1%DB%8C-%D8%A7%D8%B3%D8%AA%DA%A9%D8%A8%D8%A7%D8%B1-%D8%A8%D8%A7-%D8%AD%D8%B6%D9%88%D8%B1-%D8%AD%D8%AF%D8%A7%DA%A9%D8%AB%D8%B1%DB%8C-%D8%AF%D8%B1---%D8%A2%D8%A8%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-02T14:43:00+00:00"/>
    <meta property="og:title" content="بیشتر مشکلات کشور ناشی از سیاست‌های خصمانه امریکاست/ نمایش حقارت و شکست‌پذیری استکبار با حضور حداکثری در ۱۳آبان"/>
    <meta property="og:description" content="نماینده مردم آوج و بوئین زهرا در مجلس گفت: امریکا دارای قدرتی پوشالی و ظاهری است اما درواقع از ضعف‌های بسیاری برخوردار است و مقاومت و ایستادگی در برابر آن شکست پذیری این کشور را برای همگان به نمایش می‌گذارد."/>
  </head>
  <body>
    <article>
      <h1>بیشتر مشکلات کشور ناشی از سیاست‌های خصمانه امریکاست/ نمایش حقارت و شکست‌پذیری استکبار با حضور حداکثری در ۱۳آبان</h1>
      <h2>نماینده مردم آوج و بوئین زهرا :</h2>
      <address>
        <time datetime="2019-11-02T14:43:00+00:00">02 Nov 2019, 14:43</time>
      </address>
      <p>نماینده مردم آوج و بوئین زهرا در مجلس گفت: امریکا دارای قدرتی پوشالی و ظاهری است اما درواقع از ضعف‌های بسیاری برخوردار است و مقاومت و ایستادگی در برابر آن شکست پذیری این کشور را برای همگان به نمایش می‌گذارد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ روح الله بابایی صالح در گفت‌وگو با <a href="https://sobheqazvin.ir/"> صبح قزوین</a>؛ درباره جنایات امریکا اظهار کرد: امریکا یکی از اصلی‌ترین دشمنان ما در دنیا به شمار می‌آید و باید با تمام قوا مقابل دشمن ایستادگی کنیم، به میزانی که ما قوی‌تر باشیم عقب نشینی آن‌ها بیشتر خواهد بود.</p>
      <p>وی ادامه داد: امریکا دارای ظاهری زیبا و قدرتمند است اما در باطن و درحقیقت اینطور نیست، اکنون کشورمان در منطقه و حتی دنیا حرف‌هایی برای گفتن دارد و دشمنان ما نیز به این موضوع واقف هستند.</p>
      <p>نماینده مردم آوج و بوئین زهرا در مجلس ابراز کرد: امروز قدرت امریکا پوشالی بوده و همچنین دارای بدهی‌های زیاد و اختلالات جبران ناپذیری است، اما با زور و تهدید برای خود ظاهری مناسب ساخته و سعی دارد خود را اینگونه معرفی کند.</p>
      <p>وی اذعان کرد: ایستادگی در مقابل امریکا کشورها را بیدار کرده و به آن‌ها آگاهی می‌دهد، اکنون برخی کشورها از امریکا رعب دارند اما این مقاومت و ایستادگی به آن‌ها کمک می‌کند.</p>
      <p>این مسئول با اشاره به ضرورت و تاثیر شعار "مرگ بر امریکا" گفت: باید مرگ بر امریکا سرلوحه برنامه ما قرار گیرد چراکه بسیاری از مشکلات ما برآمده از امریکا و صهیونیست است، از این رو حتی سردادن این شعار نیز تاثیرگذار است.</p>
      <p>
        <b>امریکا باید تاوان جنایاتش را بپردازد</b>
      </p>
      <p>وی عنوان کرد: ما می‌توانیم با عملکرد، کارکرد و تکیه بر جوانان و توان داخلی مقابل دشمنان ایستادگی کنیم، درواقع محدودیت‌ها پیشرفت را به همراه دارد و با استفاده از رسانه‌ها امکان جهانی کردن ضعف و افول امریکا و بیان آن در گروه‌ها و کشورهای مختلف نیز وجود دارد.</p>
      <p>بابایی صالح اضافه کرد: علی‌رغم ترس برخی از قدرت پوشالی امریکا انسان‌های باوجدانی وجود دارند که با آگاهی یافتن، حقیقت را می‌پذیرند و این موضوع با اراده و همت مردم و آزادی‌خواهان از هر قشر، قوم و مذهبی تحقق می‌یابد.</p>
      <p>وی با بیان پیام‌های 13 آبان امسال برای جهانیان اظهار کرد: باتوجه به اینکه هرسال مقابله و هجمه‌ها بر کشور و مسئولان افزایش می‌یابند ما نیز باید با قدرت و توان بیشتری مقابل آنان ایستادگی کرده و باحضور حداکثری این شکست پذیری امریکا را به جهان منتقل کنیم.</p>
      <p>نماینده مردم آوج و بوئین زهرا در مجلس ادامه داد: امریکا شکست پذیر بوده، شکست خورده و این اتفاق ادامه خواهد داشت و باید تاوان جنایاتش را بپردازد.</p>
      <p>وی گفت: حضور حداکثری مردم در کنار دانش آموزان و دانشجویان در روز راهپیمایی 13آبان قدرت و توان کشور و حقارت و شکست پذیری امریکا را به نمایش گذاشته و نمادی از وحدت، تبعیت از رهبر معظم انقلاب و آرمان‌های انقلاب اسلامی است.</p>
      <p>انتهای پیام/</p>
    </article>
  </body>
</html>