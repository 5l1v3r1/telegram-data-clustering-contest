<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544111.html/%D8%A7%D9%86%D9%82%D9%84%D8%A7%D8%A8-%D8%A7%D8%B3%D9%84%D8%A7%D9%85%DB%8C-%D8%B3%D8%B1%D8%A2%D8%BA%D8%A7%D8%B2-%D8%A7%D9%81%D9%88%D9%84-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D9%87%D8%A7-%D8%A8%D9%88%D8%AF--13-%D8%A2%D8%A8%D8%A7%D9%86-%D9%81%D8%B1%D8%B5%D8%AA%DB%8C-%D9%85%D9%86%D8%A7%D8%B3%D8%A8-%D8%A8%D8%B1%D8%A7%DB%8C-%D9%85%D8%B1%D9%88%D8%B1-%D9%BE%D8%B1%D9%88%D9%86%D8%AF%D9%87-%D8%AE%DB%8C%D8%A7%D9%86%D8%AA-%D8%A8%D8%A7%D8%B1-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D9%87%D8%A7-%D8%B9%D9%84%DB%8C%D9%87-%D8%A7%DB%8C%D8%B1%D8%A7%D9%86-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-02T14:23:00+00:00"/>
    <meta property="og:title" content="انقلاب اسلامی سرآغاز افول آمریکایی‌ها بود/ 13 آبان فرصتی مناسب برای مرور پرونده خیانت بار آمریکایی‌ها علیه ایران است"/>
    <meta property="og:description" content="کارشناس مسائل بین الملل گفت: 13 آبان فرصتی است تا دانشجویان و دانش آموزان به پرونده آمریکایی ها بپردازند چرا که مرور پرونده آمریکایی ها نشان می‌دهد که آنها در هیچ برهه‌ای از تاریخ قابل اعتماد نبودند که مورد اخیر هم قضیه برجام است که به صورت یک جانبه آن را لغو کردند."/>
  </head>
  <body>
    <article>
      <h1>انقلاب اسلامی سرآغاز افول آمریکایی‌ها بود/ 13 آبان فرصتی مناسب برای مرور پرونده خیانت بار آمریکایی‌ها علیه ایران است</h1>
      <h2>کارشناس مسائل بین الملل:</h2>
      <address>
        <time datetime="2019-11-02T14:23:00+00:00">02 Nov 2019, 14:23</time>
      </address>
      <p>کارشناس مسائل بین الملل گفت: 13 آبان فرصتی است تا دانشجویان و دانش آموزان به پرونده آمریکایی ها بپردازند چرا که مرور پرونده آمریکایی ها نشان می‌دهد که آنها در هیچ برهه‌ای از تاریخ قابل اعتماد نبودند که مورد اخیر هم قضیه برجام است که به صورت یک جانبه آن را لغو کردند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ جعفر قنادباشی در گفت و گو با خبرنگار <a href="http://www.armanekerman.ir/">راه آرمان</a> اظهار کرد: 13 آبان سالروز مبارزه با استکبار جهانی فرصتی است تا مردم ایران به ویژه نوجوانان و جوانان به بررسی پرونده سراسر خیانت آمریکا علیه مردم ایران بپردازند.</p>
      <p>کارشناس مسائل بین الملل افزود: آمریکایی‌ها از مرداد 1332 با کودتایی که توسط عناصر خودفروخته در ایران ایجاد شد وارد عرصه مداخله گسترده علیه ایران شدند و از آن زمان تلاش کردند رژیم شاه را به عنوان یک جاندار برای دفاع از منافع خود تبدیل کنند.</p>
      <p>قنادباشی عنوان کرد: بعد از انقلاب اسلامی توطئه‌های آمریکا علیه ایران گسترده تر شد و سعی کردند از راه‌های مختلف به ایران ضربه بزنند لذا آمریکا دو پرونده علیه ایران دارد که یکی از آنها از سال 32 تا 57 و دیگری پرونده 40 ساله از زمان پیروزی انقلاب اسلامی است.</p>
      <p>وی خاطرنشان کرد: قدرت آمریکایی ها از آغاز انقلاب اسلامی تا به امروز رو به افول بوده است و توانایی خود را در برابر انقلاب، نظام و ملت های اسلامی به تدریج از دست دادند و امروز آمریکا در عرصه اقتصادی مقروض ترین کشور جهان، در عرصه بازرگانی در برابر رقبای خود در مراتب پایین تر است و از نظر نظامی نیز در منطقه خاورمیانه جایگاه خود را از دست داده است.</p>
      <p>این کارشناس مسائل بین الملل تصریح کرد: آمریکایی ها که لانه جاسوسی آن ها در روز 13 آبان تسخیر شد تلاش کردند در منطقه ما جاسوسی کنند که برای این کار از دستگاه های شنودی که در سفارت خانه بود برای افزایش قدرت و بهره وری خود استفاده می کردند و ارتش ایران را برای حفظ منافع خود در برابر ابر قدرت شرق تحت سیطره خود قرار داده بودند.</p>
      <p>قنادباشی اضافه کرد: با تسخیر لانه جاسوسی در روز 13 آبان، آمریکا بسیاری از امکانات خود را در ایران از دست داد و می توان گفت که از دست دادن ایران یکی از عوامل مهم کاهش قدرت آمریکا است و از طرفی جمهوری اسلامی انگیزه انقلابی را در فلسطین و کشورهای منطقه ایجاد کرد که این مسئله نیز باعث کاهش قدرت آن ها شد.</p>
      <p>وی عنوان کرد: 13 آبان که سه مناسبت مهم تبعید حضرت امام خمینی (ره) در سال 43، کشتار دانش‌آموزان در سال 57 توسط رژیم شاهنشاهی در دانشگاه تهران و تسخیر لانه جاسوسی در سال 58 را در دل خود جای داده است با عنوان سالروز مبارزه با استکبار جهانی نام گرفته است.</p>
      <p>کارشناس مسائل بین‌الملل تاکید کرد: 13 آبان فرصتی است تا دانشجویان و دانش آموزان به پرونده آمریکایی ها بپردازند چرا که مرور پرونده آمریکایی‌ها نشان می‌دهد که آنها در هیچ برهه‌ای از تاریخ قابل اعتماد نبودند که مورد اخیر هم قضیه برجام است که به صورت یک جانبه آن را لغو کردند.</p>
      <p>قناد باشی با بیان اینکه آمریکا اعتبار خود را در بسیاری از کشورهای جهان از دست داده است، گفت: اعتبار آمریکایی‌ها به حدی کم شده است که بسیاری از کشورهای جهان نسبت به آنها بی اعتماد هستند و این هم سبب افول آمریکا شده است چرا که بسیاری از رفتارهای آنها موجب خشم و نفرت مردم جهان شده است.</p>
      <p>وی خاطر نشان کرد: کشورهای مصر و مکزیک مثال خوبی برای نتیجه اعتماد به آمریکا است چرا که این دو کشور با وجود دوستی با آمریکا هیچ زمانی نتوانستند به مرزهای توسعه وارد شوند و همچنان جزو کشورهای عقب مانده جهان هستند.</p>
      <p>این کارشناس مسائل بین‌الملل در پایان مطرح کرد: بنابراین کشورهایی که راه خود را از آمریکا جدا و به صورت مستقل فعالیت کردند توانستند به پیشرفت‌های قابل توجهی در همه عرصه‌های دست یابند.</p>
      <p>انتهای پیام/</p>
    </article>
  </body>
</html>