<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/02/portnov-rozgolosyv-personalni-dani-vodiya-shem-kerivnytstvo-radio-svoboda-vidreaguvalo/"/>
    <meta property="og:site_name" content="Рубрика"/>
    <meta property="article:published_time" content="2019-11-02T14:53:32+00:00"/>
    <meta property="og:title" content="Портнов розголосив персональні дані водія &quot;Схем&quot;, керівництво &quot;Радіо Свобода&quot; відреагувало"/>
    <meta property="og:description" content="Керівництво проекту Радіо Свобода засудило розголошення персональних даних співробітників програми Схеми: корупція в деталях ексзаступником глави Адміністрації президента-втікача Віктора Януковича Андрієм Портновим. Про це йдеться у заяві президента Радіо Свобода/Радіо Вільна Європа Джеймі Флая. Керівництво закликає правоохоронців притягувати до відповідальності Портнова за такі дії. «Радіо Свобода/Радіо Вільна Європа рішуче засуджує нещодавні переслідування журналістів та співробітників […]"/>
  </head>
  <body>
    <article>
      <h1>Портнов розголосив персональні дані водія "Схем", керівництво "Радіо Свобода" відреагувало</h1>
      <address><time datetime="2019-11-02T14:53:32+00:00">02 Nov 2019, 14:53</time> by <a rel="author" href="https://rubryka.com/author/editor_sandra/" target="_blank">Ольга Проскурова</a></address>
      <figure>
        <img src="https://rubryka.com/wp-content/uploads/2019/05/Portnov-620x420.jpeg"/>
      </figure>
      <p>Фото: strana.ua<br/><b><b>Керівництво проекту Радіо Свобода засудило розголошення персональних даних співробітників програми Схеми: корупція в деталях ексзаступником глави Адміністрації президента-втікача Віктора Януковича Андрієм Портновим.</b></b></p>
      <p>Про це <a href="https://www.radiosvoboda.org/a/news-schemes-reaktsiya-rferl/30249584.html">йдеться</a> у заяві президента Радіо Свобода/Радіо Вільна Європа Джеймі Флая.</p>
      <p>Керівництво закликає правоохоронців притягувати до відповідальності Портнова за такі дії.</p>
      <p>«Радіо Свобода/Радіо Вільна Європа рішуче засуджує нещодавні переслідування журналістів та співробітників відзначеної численними нагородами програми розслідувань Української служби „Схеми: корупція в деталях“. Це неприйнятно, та ще й, схоже, протизаконно — щоб будь-хто в Україні розголошував особисту інформацію, загрожував фізичною шкодою чи будь-яким іншим чином вчиняв тиск на журналістів через їхню професійну діяльність», — зазначив президент проекту.</p>
      <p>Крім того, Джеймі Флай звернувся до українських правоохоронців із закликом відреагувати належним чином на публікацію захищених законом персональних даних, погрози й тиск на журналістів-розслідувачів.</p>
      <p>«Ми закликаємо українську владу та правоохоронців притягнути до відповідальності того, хто вчиняє дії, що підривають віру громадськості в прихильність України до свободи слова та просимо гарантувати безпеку нашим журналістам та співробітникам», — додав він.</p>
      <p>Нагадаємо, <a href="https://rubryka.com/2019/11/01/redaktsiya-shem-zayavyla-pro-tysk-zi-storony-portnova-detali/">редакція “Схем” заявила про тиск зі сторони Портнова.</a></p>
      <p>Водночас Портнов на це в своєму <a href="https://t.me/s/PortnovUA">Telegram-каналі</a> написав: “Приношу одіозному ЗМІ свої вибачення за фото їх автомобіля і данних водія. Наступного разу ми зробимо його фото з відром на голові. Тисячі вибачень за недопрацювання”.</p>
    </article>
  </body>
</html>