<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/politics/v-ukrajini-potribno-reglamentuvati-vzajemodiju-masmedia-iz-krajinoju-agresorom-eksperti-637229.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-02T14:15:56+00:00"/>
    <meta property="og:title" content="В Україні потрібно регламентувати взаємодію масмедіа із країною-агресором, – експерти"/>
    <meta property="og:description" content="Досі недостатньо прописано норми, що визначають, які елементи роботи масмедіа представляють загрозу нацбезпеці"/>
  </head>
  <body>
    <article>
      <h1>В Україні потрібно регламентувати взаємодію масмедіа із країною-агресором, – експерти</h1>
      <address>
        <time datetime="2019-11-02T14:15:56+00:00">02 Nov 2019, 14:15</time>
      </address>
      <h4>Досі недостатньо прописано норми, що визначають, які елементи роботи масмедіа представляють загрозу нацбезпеці</h4>
      <p>В українському законодавстві досі недостатньо прописані норми, що визначають, які елементи роботи масмедіа представляють загрозу національній безпеці. В умовах гібридної війни Росії проти України це зробити вкрай необхідно, вирішуючи при цьому проблему – як досягти балансу між дотриманням свободи слова та захистом національної безпеки?</p>
      <p>Про це пишуть у статті для <a href="https://dt.ua/UKRAINE/v-ukrayini-potribno-reglamentuvati-vzayemodiyu-masmedia-iz-krayinoyu-agresorom-oglyadachi-328223_.html">DT.UA</a> оглядачі Володимир Кравченко і Тетяна Силіна.</p>
      <p>Як стверджують співрозмовники зі Служби безпеки України, одна з головних особливостей інформаційних операцій російських спецслужб в Україні – їх проведення, в основному, в рамках українського законодавства. Грубо порушуючи принципи демократії у власній країні, Кремль і його підручні користуються досягненнями демократії як її слабкостями в демократичних державах, де вони проводять інформаційні операції. Якщо Україна почне істотно змінювати своє законодавство, значно посилюючи його в сфері прав і свобод, існує велика небезпека скочування до авторитаризму чи навіть до диктатури, зазначають автори.</p>
      <p>Незважаючи на скандальність і неоднозначність багаторічної діяльності Національної експертної комісії України з питань захисту суспільної моралі, її ліквідацію в березні 2015 р. деякі експерти називають помилкою. Оскільки ця Комісія проводила експертизи, висновки яких використовувалися в судах, а в списку розглянутих Нацкомморалі порушень, крім порнографії і пропаганди культу насильства, були присутні також порушення територіальної цілісності і суверенітету України.</p>
      <p>Для того, щоб притягнути до відповідальності в судовому порядку будь-яких ЗМІ чи конкретного журналіста, суду необхідно спиратися на висновки експертизи висловлювань, сюжетів, публікації тощо, яку можуть проводити лише деякі сертифіковані організації. На сьогодні, наприклад, Український науково-дослідний інститут спеціальної техніки та судових експертиз СБУ, за свідченням джерела в СБУ, завалений подібними справами – черга на пів року. При цьому довести наявність кримінально караних правопорушень експертам найчастіше буває досить складно.</p>
      <p>Оглядачі підкреслюють, що держава та її правоохоронна і судова системи вже кілька разів зазнали невдачі у спробі залучити журналістів, чиї матеріали значною мірою нагадують наративи російської пропаганди, до відповідальності. Гучний процес над журналістом Р. Коцабою, незважаючи на винесений йому за заклик бойкотувати мобілізацію вирок у вигляді 3,5 років позбавлення волі з конфіскацією майна, зрештою завершився його повним виправданням. У червні 2019 р. Апеляційний суд Запоріжжя підтвердив виправдувальний вирок журналісту Павлу Волкову, якому обвинувачення інкримінувало посягання на територіальну цілісність і недоторканність України та створення терористичної групи.</p>
      <p>З великим ступенем ймовірності можна припустити, що якби головний редактор «РИА-Новости–Украина» Кирило Вишинський, заарештований у травні 2018 р. за клопотанням СБУ за звинуваченням у державній зраді, не потрапив в список на обмін затриманими між Україною і Росією і не був вивезений до Москви, то, врешті-решт, суд і його виправдав би.</p>
      <p>Автори вказують на те, що утиски журналістів в Україні, незалежно від місця їх роботи і змісту продукованого ними інформаційного продукту, погано сприймаються на Заході і негативно впливають на імідж нашої країни. Навіть одіозні Шарій та Гужва, претензії українських правоохоронних органів до яких були пов’язані аж ніяк не з їхньою журналістською професійною діяльністю, отримали статус політичних біженців у європейських країнах.</p>
      <p>Вирішити цю та інші проблеми могло б допомогти прийняття, по-перше, закону «Про колабораціонізм», в якому регламентувалася б взаємодія масмедіа з країною-агресором і було чітко прописано, що саме заборонено ЗМІ. По-друге, прийняття закону про прозорість структури власності і фінансування ЗМІ. У парламенті вже довгий час знаходяться законопроекти №6762 і №8494, які повинні забезпечити прозорість структури власності і фінансування медіа. Однак депутати попереднього скликання так і не знайшли часу для їх розгляду.</p>
      <p>Нагадаємо, <a href="https://glavcom.ua/country/incidents/do-ukrajini-z-gastroljami-jide-spivachka-jaka-osvidchuvalasja-v-kohanni-putinu-637226.html">до України з гастролями їде співачка, яка освідчувалася в коханні Путіну</a>.</p>
      <blockquote>
        <b>Читайте також: <a href="https://glavcom.ua/country/politics/sistema-pridushennja-propagandistskogo-movlennja-vikoristovujetsja-maloefektivno-eksperti-637223.html">Система придушення пропагандистського мовлення використовується малоефективно.</a></b>
      </blockquote>
      <related>
        <a href="https://glavcom.ua/country/incidents/do-ukrajini-z-gastroljami-jide-spivachka-jaka-osvidchuvalasja-v-kohanni-putinu-637226.html"/>
        <a href="https://glavcom.ua/country/politics/sistema-pridushennja-propagandistskogo-movlennja-vikoristovujetsja-maloefektivno-eksperti-637223.html"/>
        <a href="https://glavcom.ua/country/criminal/u-dvoh-regionah-ukrajini-vikrito-virobnitstvo-optovih-partij-surogatnogo-alkogolju-637216.html"/>
      </related>
    </article>
  </body>
</html>