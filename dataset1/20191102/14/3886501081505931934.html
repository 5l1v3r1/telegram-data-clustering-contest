<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/drustvo-vesti-srbija/118787-sabac-obelezena-101-godisnjica-oslobodjenja-grada-u-prvom-svetskom-ratu?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-02T14:15:04+00:00"/>
    <meta property="og:title" content="Šabac: Obeležena 101. godišnjica oslobodjenja grada u Prvom svetskom ratu"/>
    <meta property="og:description" content="Polaganjem venaca na spomenik žrtvama ratova od 1912. do 1918. godine u porti Saborne crkve svetih apostola Petra i Pavla, danas je u Šapcu obeležena 101. godišnjica oslobodjenja grada u Prvom svetskom ratu.Odajući poštu svima koji su dali svoje živote za slobodu, gradonačelnik Šapca Nebojša Zelenović rekao je da one koji su drugačiji, &quot;ne možemo gledati kao neprijatelje već tražiti zajedničke interese i načine da ih ostvarujemo&quot;.&quot;Verujem da Šabac, kao što je bio primer celoj Srbiji po junaštvu, na žalost i po stradanju, može da bude primer Srbiji i po nekim novim odgovorima. Ako budemo uspeli da ponudimo nove odgovore našim sugradjanima, možda će zaista odlučiti da nastave da žive u svom gradu. Ako toga nema, nema perspektive i niko neće hteti da živi, ne u Šapcu već ni u Srbiji ni celom regionu&quot;, naveo je Zelenović a prenela Gradska uprava.Pored predstavnika grada, vence na spomenik položile su delegacije Gradskog odbora Saveza udruženja potomaka ratnika od 1912. do 1920. godine &quot;Šesti puk&quot;, Vojske Srbije,…"/>
  </head>
  <body>
    <article>
      <h1>Šabac: Obeležena 101. godišnjica oslobodjenja grada u Prvom svetskom ratu</h1>
      <address>
        <time datetime="2019-11-02T14:15:04+00:00">02 Nov 2019, 14:15</time>
      </address>
      <p>Polaganjem venaca na spomenik žrtvama ratova od 1912. do 1918. godine u porti Saborne crkve svetih apostola Petra i Pavla, danas je u Šapcu obeležena 101. godišnjica oslobodjenja grada u Prvom svetskom ratu.Odajući poštu svima koji su dali svoje živote za slobodu, gradonačelnik Šapca Nebojša Zelenović rekao je da one koji su drugačiji, "ne možemo gledati kao neprijatelje već tražiti zajedničke interese i načine da ih ostvarujemo".<br/><br/>"Verujem da Šabac, kao što je bio primer celoj Srbiji po junaštvu, na žalost i po stradanju, može da bude primer Srbiji i po nekim novim odgovorima. Ako budemo uspeli da ponudimo nove odgovore našim sugradjanima, možda će zaista odlučiti da nastave da žive u svom gradu. Ako toga nema, nema perspektive i niko neće hteti da živi, ne u Šapcu već ni u Srbiji ni celom regionu", naveo je Zelenović a prenela Gradska uprava.<br/><br/>Pored predstavnika grada, vence na spomenik položile su delegacije Gradskog odbora Saveza udruženja potomaka ratnika od 1912. do 1920. godine "Šesti puk", Vojske Srbije, SUBNOR-a, Organizacije rezervnih vojnih starešina a parastos žrtvama služio je episkop šabački Lavrentije sa sveštenstvom Saborne crkve u Šapcu.<br/><br/>Grad je u Prvom svetskom ratu izgubio više od polovine stanovnika, 1914. godine imao je 14.500 a kraj rata je dočekao sa 6.000. Deo zarobljenih stanovnika austrougarska vojska mučila je i ubila u porti crkve, a spalila je crkvu i biblioteku sa knjižnim fondom.<br/><br/>Šabac je nakon rata, zbog masovnosti zločina nad stanovništvom koje je pružalo otpor okupaciji, prozvan "Srpski Verden", a grad je odlikovan Francuskim ratnim krstom sa palmama, Ordenom Čehoslovačke republike i Karadjordjevom zvezdom.</p>
    </article>
  </body>
</html>