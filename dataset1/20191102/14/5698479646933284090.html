<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/02/visiting-suffocated-new-delhi-merkel-urges-india-to-fight-pollution"/>
    <meta property="og:site_name" content="euronews"/>
    <meta property="article:published_time" content="2019-11-02T14:51:26+00:00"/>
    <meta property="og:title" content="سفر مرکل به هند همزمان با شدت گرفتن آلودگی هوا؛ آلمان وعده کمک داد"/>
    <meta property="og:description" content="بر اساس گزارشی که سال گذشته میلادی در نشریه علمی لانست منتشر شد، آلودگی هوا در سال ۲۰۱۷ جان بیش از یک میلیون نفر را در هند گرفته است."/>
  </head>
  <body>
    <article>
      <h1>سفر مرکل به هند همزمان با شدت گرفتن آلودگی هوا؛ آلمان وعده کمک داد</h1>
      <address><time datetime="2019-11-02T14:51:26+00:00">02 Nov 2019, 14:51</time> by <a rel="author">یورونیوز فارسی </a></address>
      <p>آنگلا مرکل، صدر اعظم آلمان در حالی روز پنجشنبه برای یک سفر رسمی وارد هند شد که دهلی نو، پایتخت این کشور شرایط ویژه‌ای را از نظر آلودگی هوا پشت سر می‌گذارد. صدر اعظم آلمان در بدو ورود خود به دهلی نو وعده داد تا کمک یک میلیارد یورویی پنج ساله‌ای را برای اجرای برنامه حمل نقل پاک در اختیار دولت هند قرار دهد.</p>
      <p>خانم مرکل که از نزدیک شاهد شدت بالای آلودگی در پایتخت کشور پرجمعیت هند بود، همچنین از مقامات این کشور خواست تا در مبارزه با این پدیده شوم که مسبب صدها هزار مورد مرگ زودرس در این کشور است مصمم و جدی باشند.</p>
      <p>صدراعظم آلمان پنجشنبه شب برای سفری با ماهیت اقتصادی وارد دهلی نو شد. این در حالیست که پایتخت هند هم اکنون به دلیل میزان بسیار بالای آلودگی در شرایط ویژه ای قرار دارد و مقامات دولتی در دهلی نو وضعیت اضطراری بهداشتی اعلام کرده‌اند.</p>
      <p>بر اساس گزارش رسانه های محلی، بخش عمده ای از این میزان بالای آلودگی از اقدام کشاورزان در آتش زدن مزارع خود ناشی می شود که با هدف پاکسازی زمین های کشاورزی از آفات و علف های هرز صورت می‌گیرد.</p>
      <p>آنگلا مرکل روز شنبه طی سخنانی در دهلی که توسط خبرگزاری های محلی هند منتشر شد، تاکید کرد که کشورش در نظر دارد به پروژه پنج ساله اجرا و راه اندازی سیستم حمل و نقل پاک در شهرهای هند کمک کند و برای اینکار بودجه ای یک میلیارد دلاری را کنار گذاشته است.</p>
      <p>صدر اعظم آلمان که به عنوان نخستین مقام بلند پایه خارجی به صورت عمومی از پدیده آلودگی هوا در هند سخن می گفت در ادامه تاکید کرد: «نخستین گام برای اجرای این پروژه این است که اتوبوس های دیزلی با نمونه های برقی جایگزین شوند. این جایگزینی باید خواست و مطالبه هر یک از شهروندان دهلی نو باشد که آلودگی هوا شرایط زیستی آن‌ها را به خطر انداخته است.»</p>
      <figure>
        <iframe data-src="https://twitter.com/euronewses/status/1190120139137536000" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>خانم مرکل روز جمعه نیز در حالی در حاشیه یک مراسم در کنار ناریندرا مودی، نخست وزیر هند ظاهر شد که هیچ یک از این دو رهبر سیاسی برغم هشدارهای بهداشتی اعلام شده در خصوص شدت آلودگی هوا ماسک به صورت نگذاشته بودند.</p>
      <p>شدت آلودگی هوا در پایتخت بیست میلیون نفری هند به حدی نگران کننده شده است که نهاد ویژه مبارزه با آلودگی ضمن هشدار نسبت به تبعات این وضعیت بر سلامت جسمانی کلیه شهروندان و به خصوص کودکان «وضعیت اضطراری بهداشتی» در این شهر اعلام کرده است.</p>
      <p>مدارس و بسیاری از عملیات ساختمانی در دهلی نو بدلیل شرایط موجود تا روز سه شنبه تعطیل اعلام شده است. پایتخت هند هر سال در ابتدای فصل زمستان به دلیل مجموعه ای از عوامل طبیعی مانند سرما، وزش خفیف باد، پدیده وارونگی و نیز برخی عوامل انسانی چون آتش زدن مزارع کشارورزی، نشت گاز های سمی از مجتمع های صنعتی و خودروها یکی از بدتری شرایط آل و هوایی در جهان را تجربه می کنند، به نحوی که رهبران هند همواره از این وضعیت به عنوان «اتاق گاز» نام می برند.</p>
      <p>بر اساس گزارشی که سال گذشته میلادی در نشریه علمی لانست منتشر شد، آلودگی هوا در سال ۲۰۱۷ جان بیش از یک میلیون نفر را در هند گرفته است.</p>
    </article>
  </body>
</html>