<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/02/kina-szigoruan-fellep-az-e-cigik-ellen"/>
    <meta property="og:site_name" content="infostart"/>
    <meta property="article:published_time" content="2019-11-02T14:25:12+00:00"/>
    <meta property="og:title" content="Kína szigorűan fellép az e-cigik ellen"/>
    <meta property="og:description" content="A kínai dohányfelügyelet felkérte az országban működő webáruházakat, hogy távolítsák el kínálatukból az elektromos cigarettákat, hogy ezzel óvja a fiatalokat az egészségkárosító terméktől."/>
  </head>
  <body>
    <article>
      <h1>Kína szigorűan fellép az e-cigik ellen</h1>
      <address><time datetime="2019-11-02T14:25:12+00:00">02 Nov 2019, 14:25</time> by <a rel="author">Infostart / MTI</a></address>
      <h3>A kínai dohányfelügyelet felkérte az országban működő webáruházakat, hogy távolítsák el kínálatukból az elektromos cigarettákat, hogy ezzel óvja a fiatalokat az egészségkárosító terméktől.</h3>
      <p>A felügyelet internetes oldalán megjelent felhívás szerint a termék gyártóinak és viszonteladóinak egyaránt fel kell függeszteniük az e-cigaretták forgalmazását webhelyeiken, a nagyobb online vásárlást kínáló platformoknak pedig szintén le kell zárniuk az e-cigarettát kínáló felületeik működését, valamint be kell szüntetniük az árucikk reklámozását is.</p>
      <p>Az intézkedést egyrészt azzal indokolják, hogy a magas egészségi kockázattal járó terméket az interneten kiskorúak is könnyedén beszerezhetik maguknak, másrészt pedig azzal, hogy az e-cigaretták minőségi kontrollja viszonylag alacsony szintű, ezért sok esetben nem zárható ki a hibás termékek okozta biztonsági kockázat sem.</p>
      <p>Az Egészségügyi Világszervezet (WHO) 2015-ben közölt adatai szerint Kína a világ legnagyobb dohánytermék-előállítója és -fogyasztója is egyben. A távol-keleti országban mintegy 300 millióan dohányoznak.</p>
      <p>Az e-cigaretták gyártására létrejött kínai start-upok jogilag szürke zónában folytatják tevékenységüket a hazai piacon, ugyanis jelenleg nincsen egységes, a teljes országra kiterjedő törvényi keret a termék biztonságos előállítására és forgalmazására vonatkozóan.</p>
    </article>
  </body>
</html>