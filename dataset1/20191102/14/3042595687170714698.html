<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/solskjaer-om-king-scoring---magisk/71775877"/>
    <meta property="og:site_name" content="Dagbladet.no"/>
    <meta property="article:published_time" content="2019-11-02T14:20:55+00:00"/>
    <meta property="og:title" content="Solskjær om King-scoring: - Magisk"/>
    <meta property="og:description" content="Scoringen til Joshua King betyr at Manchester United tangerte klubbrekorden for antall bortekamper på rad med baklengs."/>
  </head>
  <body>
    <article>
      <h1>Solskjær om King-scoring: - Magisk</h1>
      <h2>Scoringen til Joshua King betyr at Manchester United tangerte klubbrekorden for antall bortekamper på rad med baklengs.</h2>
      <address><time datetime="2019-11-02T14:20:55+00:00">02 Nov 2019, 14:20</time> by <a rel="author">Christian M. Hugsted (I England)</a></address>
      <p>
        <b>Bournemouth - Manchester United 1-0 (1-0)</b>
      </p>
      <p>BOURNEMOUTH (Dagbladet): Ole Gunnar Solskjær kunne nok ikke bedt om mer fra eget mannskap etter tre strake seire på tre bortekamper.</p>
      <p>I den fjerde bortekampen sa det stopp.</p>
      <p>Solskjær kjenner godt til Joshua King fra tiden da sistnevnte spilte på Manchester Uniteds reservelag, og like før hvilen var det nettopp King som satte en skikkelig støkk i bortelaget.</p>
      <p>- Det første målet ville bli veldig viktig i en slik kamp. Jeg syns vi startet bra, vi åpnet dem opp en del det første kvarteret, men vi klarte ikke få målet. Det ble ikke en fantastisk fotballkamp for å si det slik. Vi må hylle scoringen, det var en magisk scoring av Josh, sier Solskjær etter kampen.</p>
      <p>
        <b>Angriperen fikk tid til å ta ned ballen på brystet, vippe den elegant opp til seg selv for så å hamre ballen i nettmaskene på volley. Solskjær var kritisk til egne spilleres forsvarsspill, og mente de kunne gjort mye annerledes.</b>
      </p>
      <p>- Definitvt. Den første pasningen inn til Callum Wilson. Vi vet at det meste av spillet deres går på å spille ballen inn til angriperne, kanskje bredt via innlegg. Vi skulle skjermet ham på den første pasningen. Vi skulle skjermet Josh bedre i boksen også, han får mye tid der inne. Slik er fotballen. Vi tok ikke vare på sjansene, men det gjorde de.</p>
      <p>Det var et etterlengtet mål for Bournemouth, som ikke hadde scoret mål på tre kamper. Et mareritt-mål for United å slippe inn på tidspunktet - etter passivt forsvarsspill.</p>
      <h3>Skuffet</h3>
      <p>Og Solskjærs elever virket rystet, for de maktet aldri å mobilisere noe særlig press på vertene etter hvilen. Nå maner Solskjær til en reaksjon.</p>
      <p>- Kunne, burde, slik er fotball. Det blir bestemt av marginer så ofte. Vi hadde en god periode før denne kampen, nå må vi svare på tapet og det er jeg sikker på at vi vil gjøre, sa Solskjær.</p>
      <p>
        <b>- Kamper som dette må du vinne om du skal kjempe om topp 4. I dag er det skuffende.</b>
      </p>
      <p>Nordmannen var også kritisk til seg selv når det gjaldt laguttaket. Han stilte med samme lag som slo Norwich i ligaen sist.</p>
      <p>- Det er naturlig når du spiller onsdag kveld og så tidlig på lørdag at den fysiske delen kanskje blir berørt. Det er kanskje min feil, kanskje jeg skulle brukt andre spillere med friskere bein, men jeg mener de som spilte mot Norwich fortjente en ny sjanse, sier Solskjær.</p>
      <h3>Perlescoring</h3>
      <p>Det var til tider et ufyselig vær med kraftig vind og mye regn på Dean Court, noe som sørget for at spillet på gressmatta ikke fløt særlig bra. Kampen ble stykket opp av mange frispark.</p>
      <p>Den første omgangen var preget av få store sjanser. Begge lag sleit tidvis med å skape noe under de tøffe forholdene.</p>
      <p>Likevel kunne United fort tatt ledelsen da Daniel James, som stadig var et uromoment for Rico på backen til hjemmelaget, hamret ballen like utenfor mål i returrommet etter en corner.</p>
      <p>
        <b>Det meste bortelaget skapte skjedde på høyresiden til James, hvor angrepstrioen til de røde glimtvis viste bra samspill, med Anthony Martial og Marcus Rashford i spissen. Martial ropte blant annet på straffe da han gikk i bakken i boksen, men ble ikke hørt.</b>
      </p>
      <p>Bournemouth skapte heller ikke stort, men like før hvilen vartet Joshua King opp med et kunststykke. Nordmannen tok ballen ned på brystet, før han slo den over Aaron Wan-Bissaka rundt femmeteren og hamret ballen i mål bak David de Gea.</p>
      <figure>
        <iframe data-src="https://twitter.com/henrywinter/status/1190619181621878785?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>En strålende prestasjon, men ditto svakt forsvarsspill av Solskjærs menn, som lot ham få så mye tid og rom like foran mål. Ifølge BBC var det Kings første scoring på 358 minutter med fotball.</p>
      <p>- Det er ekstra spesielt for meg. Det er min tidligere klubb og noen av dem er tidligere lagkamerater, også har Ole vært manageren min. Det er spesielt for meg personlig, men for laget handlet det om at vi tok de tre poengene, sier King i pressesonen etter kampen.</p>
      <p>Det betyr samtidig at United har sluppet inn mål i elleve strake bortekamper i ligaen, noe som ikke har skjedd siden januar 2003. Det er tangering av klubbrekorden til de røde i Premier League.</p>
      <figure>
        <iframe data-src="https://twitter.com/GracenoteLive/status/1190618987002048515?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Stolpeskudd</h3>
      <p>United virket fortsatt rystet etter hvilen, for laget sleit med å legge press på bortelaget, som selvfølgelig var fornøyd med tingenes tilstand.</p>
      <p>I stedet skapte Bournemouth flere solide sjanser. Hjemmelaget ropte også på straffespark to ganger, uten at verken dommer eller videodommere grep inn (den ene gangen ble det frispark like utenfor 16-meterstreken).</p>
      <p>De Gea vartet også opp med en nydelig redning kvarteret før slutt, da han kastet seg ut i full strekk for å stoppe avslutningen til Harry Wilson.</p>
      <p>
        <b>United har gang på gang vist at de sliter mot etablert forsvar og særlig lavtliggende lag. Etter hvert som minuttene gikk var Bournemouth mer og mer disiplinerte og gjerrige bakover, noe som ikke ga United-spillerne noe særlig rom.</b>
      </p>
      <p>Innbytter Mason Greenwood skulle likevel få en god sjanse til å utlikne, da han sendte ballen i stolpen fra kloss hold på bakerste stolpe. Harry Maguire stanget også ballen utenfor mål to ganger i sluttminuttene.</p>
      <p>I stedet for mål ebbet kampen ut med 1-0-seier til Bournemouth etter Joshua Kings praktscoring.</p>
    </article>
  </body>
</html>