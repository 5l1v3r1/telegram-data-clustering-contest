<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/cocuklarinin-okula-gidebilmesi-icin-her-gun-sulari-asiyor-fotograflari-2216483"/>
    <meta property="og:site_name" content="Posta"/>
    <meta property="article:published_time" content="2019-11-02T14:55:29+00:00"/>
    <meta property="og:title" content="Çocuklarının okula gidebilmesi için her gün suları aşıyor"/>
    <meta property="og:description" content="Bingölün Karlıova ilçesine bağlı Kaynarpınar köyünün Aktaş mezrasında oturan Kemal Okuyucu (55), öğrenim gören 2 çocuğunu her gün servis aracına ulaştırmak için 4 kilometre yol gidiyor. Servisin mezraya ulaşabilmesi için Peri Çayı üzerine köprü kurulmasını isteyen Okuyucu, yolda zaman zaman tehlike atlattıklarını söyledi."/>
  </head>
  <body>
    <article>
      <h1>Çocuklarının okula gidebilmesi için her gün suları aşıyor</h1>
      <address>
        <time datetime="2019-11-02T14:55:29+00:00">02 Nov 2019, 14:55</time>
      </address>
      <h3>Bingöl'ün Karlıova ilçesine bağlı Kaynarpınar köyünün Aktaş mezrasında oturan Kemal Okuyucu (55), öğrenim gören 2 çocuğunu her gün servis aracına ulaştırmak için 4 kilometre yol gidiyor. Servisin mezraya ulaşabilmesi için <a href="https://www.posta.com.tr/haberler/peri-cayi">Peri Çayı</a> üzerine köprü kurulmasını isteyen Okuyucu, yolda zaman zaman tehlike atlattıklarını söyledi.</h3>
      <figure>
        <img src="https://i.pstimaj.com/img/78/700x0/5dbd980c66a97c1e59ea748b"/>
      </figure>
      <p>Kaynarpınar köyüne bağlı 20 nüfuslu, 7 haneli Aktaş mezrasında oturan Kemal Okuyucu, köydeki okulun 3 yıl önce öğrenci yetersizliği nedeniyle kapanmasının ardından oğlu Serhat (12) ile kızı Ruken'i (10), 20 kilometre uzaklıkta bulunan Yedisu ilçesindeki okullara kaydettirdi.</p>
      <figure>
        <img src="https://i.pstimaj.com/img/78/700x0/5dbd980b66a97c1e5a80832f"/>
      </figure>
      <p>Mezraya ulaşımın sağlandığı köprünün yolu uzatması ve bu yolun heyelan ve çamur nedeniyle sık sık kapanması nedeniyle servis aracı köye gelemiyor. Okuyucu, 6'ncı sınıf öğrencisi oğlu Serhat ile 3'üncü sınıf öğrencisi olan kızı Ruken'i her gün 4 kilometre yol gidip yolda belirli bir noktada bekleyen servis aracına ulaştırıyor. Dönüşte de yine aynı noktaya giden Kemal Okuyucu, çocuklarını alıp yeniden evine dönüyor. Okuyucu, güzergah üzerinde bulunan Peri Çayı'na geldiklerinde çocuklarını tek tek sırtına alıp karşıya geçiriyor.</p>
      <figure>
        <img src="https://i.pstimaj.com/img/78/700x0/5dbd980d66a97c1ebdc26b99"/>
      </figure>
      <h4>'Kızımla birlikte birçok kez ölüm tehlikesi yaşadık'</h4>
      <p>Yol güzergahındaki Peri Çayı'nı çocuklarını sırtına alarak geçtiğini anlatan Okuyucu, yıllardır sıkıntı yaşadıklarını söyledi. Okuyucu, "Muhtarımız defalarca çay üzerine köprü yapılması için çaba sarf etti ama maalesef herhangi bir sonuç alamadı.</p>
      <figure>
        <img src="https://i.pstimaj.com/img/78/700x0/5dbd980c66a97c1ebdc26b97"/>
      </figure>
      <p>Köprü yapılırsa biz bu sıkıntıları yaşamayız. Kış aylarında daha büyük sıkıntılar yaşıyoruz. Kızımla birlikte kaç kere ölüm tehlikesi yaşadık. Geçen yıl ikimiz sudan karşıya geçerken düştük. Su bizi 30 metre sürükledi. Tam umudumu kestim, boğuluyoruz dediğimde köylüler yardımımıza koşarak bizi sudan çıkardı. Yetkililer sesimizi duysun, bize köprü yapsınlar. Köprü yapılırsa araçlar mezraya kadar gelecek. Ayrıca bu yıl taşımalı sistem kalktı. Öğrencilerimizin çoğu ilçeye ve ile gitti, tek biz kaldık" dedi.</p>
      <figure>
        <img src="https://i.pstimaj.com/img/78/700x0/5dbd980cae298b6be711cbf1"/>
      </figure>
      <h4>‘Köprüye giden yol heyelan nedeniyle kapalı oluyor’</h4>
      <p>Mezraya ulaşımın sağlandığı araç köprüsünün 8 kilometre uzaklıkta olduğunu ifade eden Kaynarpınar Köyü Muhtarı Özbek Abaylı ise "Eski bir araç köprüsü var. Bu köprüyle yol 8 kilometre uzuyor. O yol genelde heyelan ve çamurdan dolayı kapalı oluyor. Mezramızın sakinleri ise yolu kısaltarak tehlikeli bölgelerden yolculuk yapıyor. Daha önceleri birkaç kez yetkililere durumu anlattım, fakat bir çözüm bulunamadı" diye konuştu.</p>
    </article>
  </body>
</html>