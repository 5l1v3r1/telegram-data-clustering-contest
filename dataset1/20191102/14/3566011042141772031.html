<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544180.html/%DA%A9%D9%88%D9%84%D8%A7%DA%A9%D9%88%D9%88%DB%8C%DA%86-%D8%A7%D8%AE%D8%B1%D8%A7%D8%AC-%D9%85%DB%8C-%D8%B4%D9%88%D8%AF-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-02T14:32:00+00:00"/>
    <meta property="og:title" content="کولاکوویچ اخراج می‌شود؟"/>
    <meta property="og:description" content="سرپرست فدراسیون والیبال اعلام کرد هر احتمالی درباره آینده ایگور کولاکوویچ وجود دارد!"/>
  </head>
  <body>
    <article>
      <h1>کولاکوویچ اخراج می‌شود؟</h1>
      <address>
        <time datetime="2019-11-02T14:32:00+00:00">02 Nov 2019, 14:32</time>
      </address>
      <p>سرپرست فدراسیون والیبال اعلام کرد هر احتمالی درباره آینده ایگور کولاکوویچ وجود دارد!</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ والیبال ایران روزهای برزخی را سپری می‌کند. یک سال از دورانی که فدراسیون با رییس اداره می‌شد، گذشته و سرپرست قبلی هم جای خود را به سرپرست جدید داده است. تیم ملی هم که سال قبل از المپیک تمرکز خود را روی کسب سهمیه المپیک گذاشته، بعد از درخشش نسبی در لیگ ملت ها در سراشیبی قرار گرفت و در جام جهانی نمایش دلچسبی نداشت.</p>
      <p>با اینکه تنها ۲ ماه تا آغاز رقابت های انتخابی المپیک در قاره آسیا باقی مانده و تنها تیم قهرمان این مسابقات به المپیک ۲۰۲۰ صعود می کند، شایعاتی در روزهای اخیر درباره احتمال قطع همکاری فدراسیون با ایگور کولاکوویچ شنیده می شود!   سرمربی مونته‌نگرویی که تا پایان المپیک ۲۰۲۰ با فدراسیون والیبال قرارداد دارد، بعد از جام جهانی ژاپن برای ساعاتی به تهران بازگشت و بعد از جلسه با فتاحی، سرپرست جدید فدراسیون والیبال به مرخصی رفت.   زمان بازگشت کولاکوویچ به ایران هم مشخص شده و گویا طبق این برنامه‌ریزی ۱۰ آذرماه قرار است سرمربی تیم ملی وارد تهران شود، اما با این حال سرپرست فدراسیون هم می‌گوید هر احتمالی وجود دارد!   علی فتاحی، سرپرست فدراسیون والیبال که در دوران سرپرستی داوری هم به عنوان دبیر با فدراسیون همکاری می‌کرد، درباره شایعات مطرح پیرامون احتمال اخراج کولاکوویچ به "ورزش‌سه" گفت: ما به دنبال حفظ منافع فدراسیون والیبال و ارتقای سطح تیم ملی هستیم چون در سال قبل از المپیک قرار داریم و مهمترین هدف ما کسب سهمیه المپیک و در نهایت موفقیت در این رقابت‌هاست. در حال برنامه ریزی هستیم و در ابتدا گزارشی از کولاکوویچ خواستیم که به ما اعلام کند چه اتفاقی برای تیم ملی در جام جهانی ژاپن رخ داد.   وی افزود: فعلا در صحبت‌هایی که داشتیم، بحثی از قطع همکاری نبوده، بلکه خواستیم شرایط را برای تیم ملی تسهیل کنیم. در مذاکره‌ای که داشتیم، ما یکسری خواسته داشتیم و کولاکوویچ نیز یکسری خواسته داشت.   سرپرست فدراسیون والیبال در پاسخ به این سوال که امکان قطع همکاری وجود دارد یا خیر، گفت: من هر امکانی را متحمل می‌دانم. ما در ۱۰ روز آینده تکلیف برنامه‌های تیم ملی را مشخص می‌کنیم. فعلا ابتدای مسابقات لیگ هستیم و کمی تمرکزمان روی برگزاری منظم و قانومند لیگ بود. این یکی، ۲ روز هم بگذرد و هفته دوم را هم برگزار کنیم، تمرکزمان را روی تیم ملی می گذاریم. کولاکوویچ طبق برنامه ریزی ما قرار است اول دسامبر به ایران بیاید.   منبع: ورزش سه</p>
    </article>
  </body>
</html>