<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/movies/movie-news/2019/11/02/mamangam-terrific-trailer-mammootty-unni-mukundan-anu-sithara-iniya-m-padmakumar.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-02T14:35:00+00:00"/>
    <meta property="og:title" content="ചുരിക ചുഴറ്റി മമ്മൂട്ടി; മാമാങ്കം ബ്രഹ്മാണ്ഡ ട്രെയിലർ"/>
    <meta property="og:description" content="മമ്മൂട്ടിയെ നായകനാക്കി എം. പത്മകുമാർ സംവിധാനം ചെയ്യുന്ന ബിഗ് ബജറ്റ് ചിത്രം മാമാങ്കത്തിന്റെ ട്രെയിലർ എത്തി. ബ്രഹ്മാണ്ഡസിനിമകളെ അനുസ്മരിപ്പിക്കുന്ന.Mamangam Trailer. Mamangam Trailer Mammootty.Mollywood Movie News. Movie News. Film News. Cinema News. Malayalam. Hindi. English. Tamil. Manorama Online"/>
  </head>
  <body>
    <article>
      <h1>ചുരിക ചുഴറ്റി മമ്മൂട്ടി; മാമാങ്കം ബ്രഹ്മാണ്ഡ ട്രെയിലർ</h1>
      <address><time datetime="2019-11-02T14:35:00+00:00">02 Nov 2019, 14:35</time> by <a rel="author">മനോരമ ലേഖകൻ</a></address>
      <p>മമ്മൂട്ടിയെ നായകനാക്കി എം. പത്മകുമാർ സംവിധാനം ചെയ്യുന്ന ബിഗ് ബജറ്റ് ചിത്രം മാമാങ്കത്തിന്റെ ട്രെയിലർ എത്തി. ബ്രഹ്മാണ്ഡസിനിമകളെ അനുസ്മരിപ്പിക്കുന്ന വിധത്തിൽ അതിഗംഭീര ട്രെയിലറാണ് ചിത്രത്തിന്റേത്. ചുരിക ചുഴറ്റിയുള്ള മമ്മൂട്ടിയുടെ അഭ്യാസ പ്രകടനം തന്നെയാണ് ട്രെയിലറിന്റെ പ്രധാന ആകർഷണം. ഉണ്ണി മുകുന്ദൻ, ബാല താരം അച്യുതൻ, നായിക പ്രാചി, സിദ്ദിഖ് എന്നിവരും ട്രെയിലറിൽ നിറഞ്ഞു നിൽക്കുന്നു.</p>
      <figure>
        <iframe src="https://www.youtube.com/embed/hCU_B_QKVR4" width="1349" height="488" data-service="Youtube" scrolling="no"/>
      </figure>
      <p>Mamangam Official Trailer - Mammootty | M Padmakumar | Venu Kunnappilly | Kavya Film Company</p>
      <p>ചിത്രത്തിന്‍റെ തിരക്കഥ ഒരുക്കിയത് ശങ്കര്‍ രാമകൃഷ്ണനാണ്. മലയാളത്തിനു പുറമേ, തമിഴ്, തെലുങ്ക്, ഹിന്ദി ഭാഷകളിലും ചിത്രം റിലീസ് ചെയ്യുന്നുണ്ട്. ഉണ്ണി മുകുന്ദന്‍, കനിഹ, അനു സിത്താര, സിദ്ദീഖ്, തരുണ്‍ അറോറ, സുദേവ് നായര്‍, സുരേഷ് കൃഷ്ണ, രതീഷ് കൃഷ്ണ, പ്രാചി തെഹ്ലാൻ, മാസ്റ്റര്‍ അച്യുതന്‍ എന്നിവരാണ് ചിത്രത്തിലെ താരങ്ങൾ.</p>
      <p>പത്തുകോടിയിലേറെ രൂപ ചെലവിട്ടു നിർമിച്ച പടുകൂറ്റൻ സെറ്റ് വിഡിയോയിൽ കാണാം. രണ്ടായിരത്തിലേറെ തൊഴിലാളികൾ മൂന്നുമാസംകൊണ്ട് നിർമിച്ച കൂറ്റൻ സെറ്റ് സിനിമയുടെ പ്രത്യേകതയാണ്. മാമാങ്കത്തിന്റെ യുദ്ധരംഗങ്ങളടക്കം ചിത്രീകരിക്കുന്നത് നെട്ടൂരിലെ 20 ഏക്കർ ഭൂമിയിലാണ്.</p>
      <p>300 വർഷം മുൻപത്തെ കാലഘട്ടം പുനഃസൃഷ്ടിക്കുന്നതിനായി മുള, പനയോല, പുല്ല്, കയർ തുടങ്ങിയവയും ടൺകണക്കിന് ഉപയോഗിച്ചിട്ടുണ്ട്. 40 ദിവസം നീണ്ടുനിൽക്കുന്ന അവസാനപാദ ചിത്രീകരണം പൂർണമായും സ്വാഭാവിക വിളക്കുകളുടെ വെളിച്ചത്തിലായിരുന്നു. ദേശാഭിമാനത്തിനുവേണ്ടി ജീവൻവെടിഞ്ഞ ധീര ചാവേറുകളുടെ ഇതിഹാസകഥ പറയുന്ന ചിത്രത്തിൽ അന്നത്തെ കാലഘട്ടം കൃത്യമായി പുനഃസൃഷ്ടിച്ചിട്ടുണ്ട്. </p>
      <p>എം. ജയചന്ദ്രന്‍ ആണ് ചിത്രത്തിന് വേണ്ടി സംഗീതം ഒരുക്കുന്നത്. കണ്ണൂര്‍,ഒറ്റപ്പാലം,കൊച്ചി, എറണാകുളം,വാഗമണ്‍ എന്നീ സ്ഥലങ്ങളിലാണ് ചിത്രീകരണം നടന്നിട്ടുള്ളത്. ചിത്രം നവംബർ അവസാനം തിയറ്ററുകളിലെത്തും.</p>
    </article>
  </body>
</html>