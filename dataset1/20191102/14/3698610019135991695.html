<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/u-profilnih-vidomstvah-vvazhayut-scho-povnovazhennya-nacradi-schodo-licenziy-povinni-buti-rozshireni-328222_.html"/>
    <meta property="og:site_name" content="DT.ua"/>
    <meta property="article:published_time" content="2019-11-02T14:55:00+00:00"/>
    <meta property="og:title" content="У профільних відомствах вважають, що повноваження Нацради щодо ліцензій повинні бути розширені"/>
    <meta property="og:description" content="Водночас медіаексперт Наталія Лігачова вважає, що відомству цілком достатньо нинішніх повноважень."/>
  </head>
  <body>
    <article>
      <h1>У профільних відомствах вважають, що повноваження Нацради щодо ліцензій повинні бути розширені</h1>
      <h2>Водночас медіаексперт Наталія Лігачова вважає, що відомству цілком достатньо нинішніх повноважень.</h2>
      <address>
        <time datetime="2019-11-02T14:55:00+00:00">02 Nov 2019, 14:55</time>
      </address>
      <p>У Нацраді з питань телебачення і радіомовлення та РНБОУ вважають, що слід розширити повноваження Нацради щодо призупинення або анулювання дії ліцензій у разі закликів до повалення конституційного ладу та розпалювання ворожнечі. Про це пишуть у статті для <a href="https://dt.ua/"><b>DT.UA</b></a> оглядачі відділу міжнародної політики Володимир Кравченко і Тетяна Силіна.</p>
      <p>Автори вказують, що наглядовий і регуляторний держорган у сфері телерадіомовлення має обмежені можливості при захисті інформаційного простору України. Часто саме йому пред'являють вимоги покласти край російській інформаційній агресії, заборонивши ті чи інші телеканали, радіостанції і сайти. Однак чинне законодавство не дозволяє Нацраді позбавляти мовників ліцензій. Це може зробити тільки суд, сам же регулятор має можливість винести лише попередження або накласти штраф.</p>
      <p>В умовах гібридної війни зазначене положення законодавства ускладнює завдання держави захистити власний інформпростір. Тому як у самій Нацраді, так і РНБОУ вважають, що слід розширити повноваження Нацради щодо призупинення або анулювання дії ліцензій у разі порушень статті 6 закону про телебачення і радіомовлення, зокрема, закликів до повалення конституційного ладу, розпалювання ворожнечі.</p>
      <p>Водночас відомий медіаексперт та шеф-редактор інтернет-видання "Детектор медіа" Наталія Лігачова вважає, що цьому відомству цілком достатньо нинішніх повноважень, а у законодавстві слід чітко прописати норми, які регулювали б діяльність масмедіа в умовах російсько-української війни. Адже розширення повноважень цього органу може використовуватися владою для боротьби з неугодними і опозиційними ЗМІ.</p>
      <p>Детальніше про проблеми інформаційної безпеки України читайте у матеріалі Володимира Кравченка і Тетяни Силіної <b>"Замість розмов із телевізором"</b> у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>