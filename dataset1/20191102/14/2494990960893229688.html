<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iltempo.it/politica/2019/11/02/news/governo-sondaggi-elettorali-pd-m5s-lega-1233983/"/>
    <meta property="og:site_name" content="Il Tempo"/>
    <meta property="article:published_time" content="2019-11-02T14:53:00+00:00"/>
    <meta property="og:title" content="&quot;Il governo? Non durerà&quot;. Pd-M5s, conto alla rovescia"/>
    <meta property="og:description" content="La direttrice di Euromedia Research Ghisleri a Il Giornale: &quot;Per sei italiani su dieci cadrà l'anno prossimo&quot;"/>
  </head>
  <body>
    <article>
      <h6 class="kicker">SONDAGGIO-BOMBA</h6>
      <h1>"Il governo? Non durerà". Pd-M5s, conto alla rovescia</h1>
      <h2>La direttrice di Euromedia Research Ghisleri a Il Giornale: "Per sei italiani su dieci cadrà l'anno prossimo"</h2>
      <address>
        <time datetime="2019-11-02T14:53:00+00:00">02 Nov 2019, 14:53</time>
      </address>
      <p>Il premier al 35% di gradimento, il governo al 28%. E per sei italiani su dieci cadrà l'anno prossimo. È questo il quadro politico che delinea Alessandra Ghisleri, direttrice di Euromedia Research, in un'intervista a "<i>Il Giornale</i>". Alla domanda se l'alleanza Pd-M5s può avere un futuro, Ghisleri sostiene che per questo "serve un progetto". "Noi abbiamo fatto un test ed è emerso che il 68,2% degli elettori a livello nazionale è convinto che questa coalizione sia più un'arma di difesa dal centrodestra che un'intesa politica vera. Ripeto, un elettore per votare deve aderire a un pensiero e a un progetto, al momento nella maggioranza Pd-M5s questo non si vede", dice la maga dei sondaggi. Circa il 60% degli italiani, sottolinea Ghisleri "pensa che il governo finirà tra la fine del 2020 e inizio il 2021. Il dato interessante è che in questo campione abbiamo un elettore su tre dei Cinque stelle e un elettore su tre del Pd. Significa che gli stessi elettori della maggioranza pensano che durerà molto. Altro dato interessante è che il giudizio sul governo equivale e si sovrappone al giudizio sulla manovra, che è positivo solo per il 28,2%. Significa che la manovra è percepita soprattutto come più tasse". E spiega: "anche imporre scelte salutistiche o eco-compatibili, come le bevande non zuccherate o gli involucri plastic free, percepite dalla maggioranza della gente come più costosi, dimostrano una scarsa sensibilità soprattutto verso i redditi più bassi. Sono piccole sfumature però sulla vita quotidiana di ciascuno hanno effetti diretti più tangibili dello spread".</p>
      <p>Il premier Conte? "La fiducia è in calo, perde ancora nella ultima settimana, il suo gradimento si attesta al 35%". Con la foto di Narni si è schierato, dice la sondaggista, ottenendo "un doppio effetto negativo: ha perso credibilità nei confronti degli elettori di altri schieramenti, ma non convince neppure gli elettori Pd e M5s che se devono avere un premier politico preferirebbero averne uno espressione diretta del loro partito di riferimento".</p>
      <p>Il governo, evidenzia poi Ghisleri, "convince poco meno di un elettore su tre, precisamente il 28,3%". Quanto al M5S "il problema è arrivato quando si è separato dal popolo per diventare classe politica. È diventato un partito come gli altri. Sono diventati anche loro parte della casta che combattevano, vengono letti così". E Renzi? "La maggior parte di cittadini ha interpretato la nascita del suo partito come un'operazione di palazzo a cui fa seguito un'operazione di territorio. Renzi deve fare un salto per riaccreditare il suo progetto politico futuro. Uso una brutta parola: deve migliorare il suo profilo etico- politico, cioè riscattare la sua immagine".</p>
      <related>
        <h4>Articoli Correlati</h4>
        <a href="https://www.iltempo.it/italpress/2019/10/31/news/sondaggio-voto-governo-1233213/"/>
        <a href="https://www.iltempo.it/politica/2019/11/01/news/sondaggi-lega-fdi-pd-m5s-mazzata-governo-giallorosso-maggioranza-effetto-umbria-salvini-meloni-renzi-zingaretti-dimaio-conte-1233795/"/>
        <a href="https://www.iltempo.it/politica/2019/11/02/news/ultimi-sondaggi-lega-umbria-oggi-centrodestra-fratelli-ditalia-youtrend-agi-1233921/"/>
        <a href="https://www.iltempo.it/economia/2019/11/02/news/manovra-stangata-raddoppia-secondo-tempo-2022-4miliardi-tasse-plastic-tax-carte-stretta-contante-auto-aziendali-batosta-governo-1234059/"/>
        <a href="https://www.iltempo.it/luigi-bisignani/2019/11/03/news/conte-vuole-dimettersi-premier-governo-crisi-ministri-1234141/"/>
        <a href="https://www.iltempo.it/politica/2019/11/03/sondaggi/governo-conte-dimissioni-sondaggio-pd-m5s-1234169/"/>
      </related>
    </article>
  </body>
</html>