<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/listopad-bude-jako-celek-teplotne-i-srazkove-spise-prumerny-20191102.html"/>
    <meta property="og:site_name" content="Deník.cz"/>
    <meta property="article:published_time" content="2019-11-02T14:37:00+00:00"/>
    <meta property="og:title" content="Listopad bude poměrně teplý. Nejvíce srážek přinese příští týden"/>
    <meta property="og:description" content="Teploty i srážky budou v listopadu celkově spíše obvyklé pro toto období, nadprůměrné teploty očekávají meteorologové v závěru měsíce. Naopak pršet, případně sněžit by mělo nejvíce v příštím týdnu. Vyplývá to z měsíčního výhledu počasí, který zveřejnil Český hydrometeorologický ústav (ČHMÚ)."/>
  </head>
  <body>
    <article>
      <h1>Listopad bude poměrně teplý. Nejvíce srážek přinese příští týden</h1>
      <address><time datetime="2019-11-02T14:37:00+00:00">02 Nov 2019, 14:37</time> by <a rel="author">ČTK</a></address>
      <p>"V následujících čtyřech týdnech se očekávají teploty většinou na horní hranici běžných hodnot pro danou roční dobu, v závěru měsíce i nad touto hranicí. Celkově budou teploty do konce listopadu slabě nadnormální nebo normální," uvedli meteorologové. Týdenní průměry denních teplot budou pro příští dva týdny kolem osmi až deseti stupňů Celsia, v dalších týdnech kolem pěti až osmi. Průměrné noční teploty klesnou nejdříve ke dvěma, ve třetím předpovědním týdnu pak k nule.</p>
      <figure>
        <img src="https://g.denik.cz/1/d2/paleni-listi-ilustracni_denik-150-3x2.jpg"/>
      </figure>
      <aside>
        <a href="https://www.denik.cz/z_domova/paleni-listi-ma-svoje-pravidla-predejdete-moznym-rizikum-20201101.html">Pálení listí má svoje pravidla. Víte, jak předcházet rizikům? Přečíst článek ›</a>
      </aside>
      <p>Dlouhodobá průměrná teplota pro období od 4. listopadu do 1. prosince je 2,8 stupně Celsia. Nejtepleji bylo podle záznamů vedených od roku 1951 v roce 2006 s průměrem 6,7 stupně, zatím nejnižší průměr minus 0,8 stupně Celsia zaznamenali meteorologové v roce 1965.</p>
      <p>Z hlediska celkového množství srážek by měl být listopad jako celek průměrný, případně slabě podprůměrný. "Relativně nejvíce srážek očekáváme v prvním předpovědním týdnu (od 4. 11.), v ostatních týdnech by se týdenní srážkové úhrny měly pohybovat na rozhraní průměrných až podprůměrných hodnot," uvedl ČHMÚ.</p>
      <h3>Rekordní rok 2010</h3>
      <p>Průměrný úhrn srážek pro následující čtyři týdny je 44 milimetrů. Zatím nejvíc napršelo a nasněžilo v roce 2010, kdy meteorologové naměřili 72 litrů na metr čtvereční. Nejméně srážek spadlo před osmi lety s úhrnem dva milimetry, tedy dva litry na metr čtvereční.</p>
      <figure>
        <img src="https://g.denik.cz/1/db/ctk-po-vikendu-se-silne-ochladi-v-listopadu-prijdou-i-srazky_denik-150-3x2.jpg"/>
      </figure>
      <aside>
        <a href="https://www.denik.cz/z_domova/po-vikendu-se-silne-ochladi-listopad-prinese-do-ceska-srazky-20191026.html">Po víkendu se silně ochladí. Listopad přinese do Česka srážky Přečíst článek ›</a>
      </aside>
      <p>Měsíční výhled vyjadřuje celkový charakter počasí, nepostihuje proto všechny možné výkyvy, upozorňuje ČHMÚ. Úspěšnost výhledu se podle meteorologů pohybuje u teplot kolem 75 procent, u srážek kolem 65 procent. Předpověď na třetí a čtvrtý týden se často blíží dlouhodobým klimatickým hodnotám pro příslušná období.</p>
    </article>
  </body>
</html>