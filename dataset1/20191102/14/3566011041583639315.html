<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544121.html/%D8%AA%DB%8C%D8%BA-%D8%BA%D9%81%D9%84%D8%AA--%D8%AE%DB%8C%D8%A7%D9%86%D8%AA-%D9%88-%DA%A9%D9%85-%DA%A9%D8%A7%D8%B1%DB%8C-%D8%A8%D8%B1-%D9%BE%DB%8C%DA%A9%D8%B1-%D9%BE%D8%AA%D8%B1%D9%88%D8%B4%DB%8C%D9%85%DB%8C-%DA%AF%D9%84%D8%B3%D8%AA%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-02T14:26:00+00:00"/>
    <meta property="og:title" content="تیغ غفلت، خیانت و کم کاری بر پیکر پتروشیمی گلستان"/>
    <meta property="og:description" content="از شبه خیانت استاندار وقت  درحوزه پتروشیمی گلستان که بگذریم ، غفلت نمایندگان استان هم بخشیدنی نیست ، عدم همدلی و انسجام باعث شد تا نمایندگان گلستان در بهارستان نیز از آن غفلت کنند ."/>
  </head>
  <body>
    <article>
      <h1>تیغ غفلت، خیانت و کم کاری بر پیکر پتروشیمی گلستان</h1>
      <h2>یادداشت؛</h2>
      <address>
        <time datetime="2019-11-02T14:26:00+00:00">02 Nov 2019, 14:26</time>
      </address>
      <p>از شبه خیانت استاندار وقت درحوزه پتروشیمی گلستان که بگذریم ، غفلت نمایندگان استان هم بخشیدنی نیست ، عدم همدلی و انسجام باعث شد تا نمایندگان گلستان در بهارستان نیز از آن غفلت کنند .</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از<a href="http://golestanema.com/"> گلستان ما،</a> پتروشیمی گلستان در سفر اول ریاست جمهوری وقت ایران در سال ۸۵ به گلستان مصوب و تایید شد و علاوه بر پیامد های احتمالی اقتصادی مثبت ، پیامدهای اجتماعی نظیر شور و نشاط مردم از رونق گرفتن و تحول منطقه ، اشتغالزایی و امید به یک زندگی بهتر برای تک تک شهروندان گلستانی را در پی داشت.</p>
      <p>در نتیجه همین رویداد نزدیک به 100 هزار نفر از مردم گرگان و استان گلستان با گرفتن وام و فروختن طلای زن و بچه و قرض و ...  سهام پتروشیمی را خریداری و بالغ بر 28 میلیارد تومان پول جمع شد تا برای اولین بار گلستان یک کار بزرگ و دسته جمعی را شروع کند.</p>
      <p>این طرح در زمان دولت احمدی نژاد در حال ایجاد ساختار و سازمان اداری و تشکیلات بود که دولت روحانی روی کار آمد ، دولتی که نه تنها رنگ و بوی دولت گذشته را نداشت بلکه با طرح های بزرگ آن نظیر مسکن مهر ، سهام عدالت ، یارانه و در مقیاس کوچکتر پتروشیمی گلستان به مقام مقابله برخاست .</p>
      <figure>
        <img src="http://newsroom.dana.ir/content/upload/8fc731f6-e4d3-4d9c-8617-f200e99e44c8.jpg"/>
      </figure>
      <p> </p>
      <p>حسن صادقلو نخستین استاندار گلستان در دولت تدبیر و امید را می توان از جمله افرادی دانست که سرسختانه در مقال پتروشیمی گلستان ایستاد و بارها عنوان کرد که حرف پتروشیمی را پیش من نزنید ، اینگونه بود که در دوران چهارساله استانداری حسن صادقلو پرونده پتروشیمی گلستان کاملا بایگانی شد.</p>
      <p>بعد از او مناف هاشمی آمد ، یکی از مهمترین کارهایی که استاندار بهشهری گلستان  در دستور کار قرار داد بحث پتروشیمی گلستان بود اما سوال مهم و البته بی پاسخ این بود : مگر چه فرقی بین دو استاندار یک دولت وجود دارد که یکی می میراند و یکی زنده می کند؟</p>
      <p>سیل سهم‌خواهی های درون دولت(جهانگیری و تیم کرمان) و البته اشتباه تاکتیکی مناف هاشمی و غیبتش در زمان سیل ، او را با خود برد تا حق شناس رشتی استاندار گلستان شود ، او هم فعلا تصمیم خاصی در خصوص پتروشیمی گلستان ندارد تا این پروژه بزرگ ۱۵ سال بعد از تصویب همچنان به چند تا میله گرد و آهن و یک انباری در جاده آق قلا ختم شود .</p>
      <p>نکته جالب توجیه کودکانه حسن صادقلو استاندار وقت گلستان بود که می گفت پتروشیمی توجیه ندارد و یک صنعت گران محسوب می‌شود و‌منابع کشور در حال حاضر کم است و نمی توان اعتبار جذب کرد ، همه این دلایل را کنار هم بگذاریم پس چرا صنایع پتروشیمی اندیمشک اسفندماه ۹۷ با اعتباری بالغ بر ۳۸۸ میلیون دلار کلنگ زنی شد ، چطور برای آنها می صرفد و منابع وجود دارد  اما برای گلستانیها توجیه ندارد ، چرا در سال 92 لردگان و زنجان صاحب صنعت پتروشیمی شدند اما گلستان نه !</p>
      <p>از شبه خیانت استاندار وقت که بگذریم ، غفلت نمایندگان استان گلستان هم بخشیدنی نیست ، عدم همدلی و انسجام در نمایندگان استان و دنبال انتصاب اقوام و آشنایان خود بودن و ترجیح منافع شخصی به منافع استان باعث شد تا نمایندگان مردم در بهارستان نیز از پتروشیمی غفلت کنند .</p>
      <figure>
        <img src="http://newsroom.dana.ir/content/upload/9ca04bee-3e10-4d46-a135-560ae2dc3a0d.jpg"/>
      </figure>
      <p> </p>
      <p>شاید توقع از امثال اسدالله قره خانی نماینده علی آباد و عضو کمیسیون انرژی بیش از بقیه باشد که چرا در این کمیسیون مهم و جایگاه سخنگویی و ارتباط خوبی که با زنگنه وزیر نفت داشت و چندین سفر خارجی با او رفت ،  قدمی برای پتروشیمی گلستان بر نداشت.</p>
      <p>آیا چون پتروشیمی در محدوده حوزه انتخابیه علی آباد کتول نبود ، این نماینده نباید برای اجرایی شدن آن پیگیری می کرد؟</p>
      <p>این روزها که نشست های محفلی کاندیداهای احتمالی مجلس برگزار می شود باز هم بحث پتروشیمی نقل مجالس است ، برخی از این کاندیداها که رقمی در استان و کشور محسوب نمی شوند از این پروژه بیشتر استفاده ابزاری می کنند و به مردم امید واهی می دهند در حالیکه می دانند هیچ کاری نمی توانند بکنند.</p>
      <p>انتخابات آینده باید به مردم بیاموزد که در انتخابشان تخصصی و با نگاه کارشناسانه فکر کنند ، اگر مشکل پتروشیمی دارند فردی را به مجلس بفرستند که در حوزه نفت و گاز کار کرده و عملگرایی و مردم داری اش ثابت شده باشد نه اینکه کارشناس الهیات را به کمیسیون نفت و انرژی بفرستیم که نتیجه اش این بشود.</p>
      <p> </p>
      <p>یادداشت: جواد عموزاد</p>
      <p> </p>
      <p>انتهای پیام /</p>
    </article>
  </body>
</html>