<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/0nq3RM/tre-nordmenn-sikret-seriegull-i-sverige-etter-ellevilt-drama-helt-u"/>
    <meta property="og:site_name" content="Bergens Tidende"/>
    <meta property="article:published_time" content="2019-11-02T14:16:03+00:00"/>
    <meta property="og:title" content="Tre nordmenn sikret seriegull i Sverige etter ellevilt drama: – Helt utrolig sykt"/>
    <meta property="og:description" content="Det så mørkt ut for Djurgården i sesongens siste kamp, etter at de tidlig havnet under 0-2 for Norrköping. Så våknet de, spilte 2-2 og vant Allsvenskan."/>
  </head>
  <body>
    <article>
      <h1>Tre nordmenn sikret seriegull i Sverige etter ellevilt drama: – Helt utrolig sykt</h1>
      <h2>Det så mørkt ut for Djurgården i sesongens siste kamp, etter at de tidlig havnet under 0-2 for Norrköping. Så våknet de, spilte 2-2 og vant Allsvenskan.</h2>
      <address><time datetime="2019-11-02T14:16:03+00:00">02 Nov 2019, 14:16</time> by <a rel="author">NTB</a></address>
      <p>
        <b>
          <i>Saken oppdateres.</i>
        </b>
      </p>
      <p>Det kunne omtrent ikke blitt jevnere i toppen av Allsvenskan før alt skulle avgjøres. Seks nordmenn kjempet om å løfte det gjeve trofeet før lørdagens siste serierunde.</p>
      <p>
        <b>Disse nordmennene var involvert i gullkampen:</b>
      </p>
      <ul>
        <li>Djurgården: Fredrik Ulvestad, Aslak Fonn Witry, Per Kristian Bråtveit</li>
        <li>Hammarby: Dennis Widgren (halvt norsk), Mats Solheim</li>
        <li>Malmö: Jo Inge Berget</li>
      </ul>
      <p>I tillegg kunne AIK-spillerne Daniel Granli og Tarik Elyounoussi ta medalje.</p>
      <details>
        <summary>Fakta<br/>Spillernes fortid:</summary>
        <p>Fredrik Ulvestad (27) slo gjennom i Aalesund. Deretter gikk turen til Brighton, før han ble klar for Djurgården i 2018.</p>
        <p>Aslak Fonn Witry (23) spilte for Rosenborg i sin ungdom. I fjor slo han gjennom i Eliteserien for Ranheim. Det gjorde Djurgården interessert.</p>
        <p>Per Kristian Bråtveit (23) er et kjent fjes for eliteseriekjennere. Den tidligere Haugesund-keeperen har over 100 kamper for klubben. Kom til Djurgården i år.</p>
        <p>Dennis Widgren (25) har en far fra Steinkjer. Han har ikke spilt fotball i Norge før. Spilte tidligere for Östersund, før han kom til Hammarby i år. Han har representert Sverige på U19-nivå.</p>
        <p>Mats Solheim (31) spilte for Sogndal fra 2006 til 2011. Deretter gikk turen til Kalmar. Ble klar for Hammarby i 2015.</p>
        <p>Jo Inge Berget (29) er en kjent profil i Fotball-Norge. Han har 20 landskamper. I år kom han til Malmö fra New York City.</p>
        <p>Daniel Granli (25) har vært fast på backen til Stabæk i en årrekke. Han kom til AIK i år.</p>
        <p>Tarik Elyounoussi (31) har 58 landskamper for Norge. Han har spilt for blant annet Rosenborg, Heerenveen, Hoffenheim og Olympiakos. Kom til AIK i 2018.</p>
      </details>
      <p>Djurgården trakk til slutt det lengste strået om gullet, men det var så vidt. De lå under 0-2 for Norrköping til pause og alt så alt annet enn lyst ut. Da ledet både Malmö og Hammarby, som gjorde at Djurgården var nummer tre. Malmö så ut til å ta sitt 24. seriegull.</p>
      <p>Så reduserte Jesper Karlström til 1-2, før Mohamed Buya Turay styrte inn utligningen etter 65 minutter. Da var det Djurgården som var på toppen av tabellen, poenget foran Malmö og Hammarby.</p>
      <p>Både Malmö og Hammarby gjorde begge jobben, men til ingen nytte. Djurgården tok det ene poenget de trengte og endte på 66 poeng.</p>
      <details>
        <summary>Fakta<br/>Nordmenn i Allsvenskan:</summary>
        <p><b>AIK:</b> Daniel Granli, Tarik Elyounoussi</p>
        <p><b>Häcken: </b>Jonathan Rasheed</p>
        <p><b>Djurgården:</b> Fredrik Ulvestad, Aslak Fonn Witry, Per Kristian Bråtveit</p>
        <p><b>Sundsvall: </b>Oliver Berg</p>
        <p><b>Hammarby:</b> Dennis Widgren, Mats Solheim</p>
        <p><b>Elfsborg:</b> Sivert Heltne Nilsen, Stian Gregersen</p>
        <p><b>Norrköping:</b> Lars Christian Krogh Gerson</p>
        <p><b>Kalmar:</b> Geir André Herrem</p>
        <p><b>Malmö: </b>Jo Inge Berget</p>
        <p><b>Östersund:</b> Eirik Haugan</p>
      </details>
      <p>
        <a href="https://www.bt.no/sport/i/K3kVqo/aatte-nordmenn-involvert-i-ellevill-gullkamp-det-er-galskap">Les også<br/>Åtte nordmenn involvert i ellevill gullkamp: – Det er galskap</a>
      </p>
      <figure>
        <img src="https://images.sacdn.no/v2/images/832e8742-12a7-4b6d-90c6-4a36a64a9569?fit=crop&amp;h=1267&amp;w=1900&amp;s=7934ba415a2460baedf5c7f5459fdbe96b5de293"/>
        <figcaption>Det ble banestorming og fullt kaos da Djurgården sikret gullet.<cite>JESPER ZERMAN / BILDBYRÅN</cite></figcaption>
      </figure>
      <p>Med det vant klubben sin ellevte Allsvenskan-tittel, og sin første siden 2005. Da dommeren blåste av ble det banestorming fra den tilreisende fansen fra Djurgården.</p>
      <p>– Det er helt utrolig sykt. Se på disse jævla spillerne, da! Jeg hadde det ikke bra i pausen, men jeg hadde tro på det. Fy søren altså, sier sportsdirektøren Bosse Andersson like etter kampen.</p>
      <p>Både Fredrik Ulvestad og Aslak Fonn Witry spilte hele kampen for Djurgården – Ulvestad som defensiv midtbane, Witry som høyreback. På Djurgården-benken satt også den norske keeperen Per Kristian Bråtveit, som har spilt én tredjedel av kampene i årets sesong.</p>
      <p>Malmö ble nummer to, mens Hammarby ble treer. AIK ble nummer fire. Disse ble medaljevinnerne. Grunnen til det er at i svensk fotball får de fire første medaljer: Gull til serievinneren, stort sølv til toeren, lite sølv til treeren og bronse til fireren.</p>
      <p>Også i bunnen av tabellen var det jevnt før den siste serierunden, med fire lag som kunne rykke ned. Sundsvall og Eskilstuna er de to lagene som må ta den tunge turen ned til Superettan. Kalmar skal ut i kvalifisering.</p>
      <ol>
        <li>
          <a href="https://www.bt.no/tag/Allsvenskan">Allsvenskan</a>
        </li>
        <li>
          <a href="https://www.bt.no/tag/Svensk_fotball">Svensk fotball</a>
        </li>
        <li>
          <a href="https://www.bt.no/tag/Fredrik_Ulvestad">Fredrik Ulvestad</a>
        </li>
        <li>
          <a href="https://www.bt.no/tag/Aslak_Fonn_Witry">Aslak Fonn Witry</a>
        </li>
      </ol>
    </article>
  </body>
</html>