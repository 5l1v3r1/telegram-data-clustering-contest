<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544146.html/%DA%A9%D9%88%D8%AA%D8%A7%D9%87-%D8%A2%D9%85%D8%AF%D9%86-%D8%AF%D8%B1-%D8%A8%D8%B1%D8%A7%D8%A8%D8%B1-%D8%A7%D9%85%D8%B1%DB%8C%DA%A9%D8%A7-%D8%AF%D8%B1%D9%85%D8%A7%D9%86-%D8%AF%D8%B1%D8%AF%D9%87%D8%A7%DB%8C-%D9%85%D9%84%D8%AA-%D8%A7%DB%8C%D8%B1%D8%A7%D9%86-%D9%86%DB%8C%D8%B3%D8%AA--%D9%87%D8%AF%D9%81-%D8%AF%D8%B4%D9%85%D9%86-%D9%81%D8%B4%D8%A7%D8%B1-%D8%AD%D8%AF%D8%A7%DA%A9%D8%AB%D8%B1%DB%8C-%D8%A8%D9%87-%D8%A7%DB%8C%D8%B1%D8%A7%D9%86-%D8%A7%D8%B2-%D8%B7%D8%B1%DB%8C%D9%82-%D8%A7%D9%81%D8%B2%D8%A7%DB%8C%D8%B4-%D8%AA%D8%AD%D8%B1%DB%8C%D9%85-%D9%87%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-02T13:39:00+00:00"/>
    <meta property="og:title" content="کوتاه آمدن در برابر امریکا درمان دردهای ملت ایران نیست/ هدف دشمن فشار حداکثری به ایران از طریق افزایش تحریم‌هاست"/>
    <meta property="og:description" content="رئیس سازمان عقیدتی سیاسی ارتش جمهوری اسلامی گفت: ما امروز نباید اجازه دهیم برخی با خود بیندیشند که کوتاه آمدن در برابر امریکا درمان همه دردهای ما خواهد بود چراکه اگر اینگونه بود در لیبی و عربستان و سوریه قطعا تاثیرگذار می‌شد."/>
  </head>
  <body>
    <article>
      <h1>کوتاه آمدن در برابر امریکا درمان دردهای ملت ایران نیست/ هدف دشمن فشار حداکثری به ایران از طریق افزایش تحریم‌هاست</h1>
      <h2>رئیس سازمان عقیدتی سیاسی ارتش جمهوری اسلامی در قزوین:</h2>
      <address>
        <time datetime="2019-11-02T13:39:00+00:00">02 Nov 2019, 13:39</time>
      </address>
      <p>رئیس سازمان عقیدتی سیاسی ارتش جمهوری اسلامی گفت: ما امروز نباید اجازه دهیم برخی با خود بیندیشند که کوتاه آمدن در برابر امریکا درمان همه دردهای ما خواهد بود چراکه اگر اینگونه بود در لیبی و عربستان و سوریه قطعا تاثیرگذار می‌شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="https://sobheqazvin.ir/">صبح قزوین</a> <a href="http://shakhesnews.com/">،</a> حجت‌الاسلام عباس محمدحسنی در همایش تکریم از روحانیون پیشکسوت ناجای استان‌های البرز، قزوین و زنجان که ظهر امروز در سالن اجتماعات ستاد فرماندهی استان قزوین برگزار شد، با اشاره به نقش سازمان عقیدتی سیاسی اظهار کرد: باتوجه به فرمایش امام(ره) عقیدتی و سیاسی‌ها آبروی اسلام هستند که این جمله نشان از تحکیم و استحکام درونی آن است که شاید کمتر به آن توجه می‌شود.</p>
      <p>وی افزود: دلیل اینکه ما همچنان در این نبرد نامتقارن چهل ساله پیروز بودیم و در آتیه هم پیروز خواهیم بود این است که دل‌های نیروهای مسلح به سمت خداست.</p>
      <p>نماینده ولی فقیه در ارتش جمهوری اسلامی تصریح کرد: روحانیون به عنوان قبله نماهایی هستند که با کارکرد سیاسی در سازمان عقیدتی سیاسی نقش تعیین کننده و سرنوشت ساز  در جامعه خواهند داشت.</p>
      <p>محمدحسنی با بیان اینکه روحانیون همواره پا در رکاب انقلاب در صحنه حضور خواهند داشت، ادامه داد: ما امروز همه داشته‌های معنوی و موفقیت‌های میدانی خود را در نیروهای مسلح مدیون هدایت‌گری‌های روحانیون هستیم که حکیمانه و مخلصانه در کنار آنان هستند.</p>
      <p>وی بیان کرد: امروز هم نیروهای مسلح در کنار سازمان عقیدتی و سیاسی موجب اجماع همه نخبگان و فرهیختگان به ویژه فر ماندهان کل قوا شده‌اند به طوری که نیروهای مسلح به این نقطه رسیدند که حاضر نیستند به ماموریت خود بدون وجود روحانیت ادامه دهند.</p>
      <p>این مقام مسئول ضمن تقدیر از روحانیون پیشکسوت اظهار کرد: اگر پیشکسوتان در گذشته خوب عمل نمی‌کردند امروز در بازنگری‌ها نگاه مثبتی به آنان نداشتند به طوری که امروز حضور روحانیت را در نیروهای مسلح را یکی از ضروریت‌های غیرقابل انکار می‌دانند.</p>
      <p>وی خاطرنشان کرد: امروز همه افتخارات ما ریشه در عملکرد صحیح پیشکسوتان دارد و هرگز نمی‌توانیم موفقیت‌های خودمان را بدون در نظر گرفتن موفقیت‌های گذشته در نظر بگیریم.</p>
      <h3>روحانیون معمار مقاوم سازی و استحکام اراده‌ها در برابر دشمن هستند</h3>
      <p>محمدحسنی ابراز کرد: متاسفانه امروز سیاست زدگی موجب شده تا سنت حسنه تفسیر حکم شرعی به فراموشی سپرده شود لذا با روحانیون هم پیمان شدیم که قبل از سخنرانی یک حکم شرعی ارائه دهیم تا موجب ترویج احکام شویم.</p>
      <p>رئیس سازمان عقیدتی سیاسی ارتش جمهوری اسلامی ضمن تبیین مولفه‌ها و قواعد مقاوم سازی اراده‌ها در برابر دشمن بیان کرد: امروز دشمن در پی فشار حداکثری است به طوری که روز گذشته ترامپ حتی مصالح مربوط به ساختمان سازی را تحریم کرد در حالی که هیچ ارتباطی به انرژی هسته‌ای ندارد.</p>
      <p>وی افزود: در همه کشورها شغل و مسکن جزو نیازهای اساسی به شمار می‌رود و قابل تحریم نیست اما چون آقای ترامپ شخص منطقی نیست هرکاری را انجام می‌دهد و  هرگونه انتقال مصالح ساختمانی را به ایران مشمول تحریم کرده است.</p>
      <p>این مقام مسئول با اشاره به نقش گسترده سپاه پاسداران در تامین امنیت گفت: از آنجایی که سپاه در سازندگی نقش دارد لذا امریکا در نظر دارد مصالح ساختمانی را هم مشمول تحریم کند.</p>
      <p>محمدحسنی تصریح کرد: علی رغم تمام تحریم‌های دشمن از آنجایی که ما تربیت یافته مکتب عاشورا هستیم هرگز تسلیم نخواهیم شد و مقاومت تنها گزینه ملت ایران در برابر امریکا است که خوشبختانه تاکنون پاسخ محکمی در برابر دشمن بوده است.</p>
      <p>وی با تصریح بر اینکه روحانیون معمار مقاوم سازی و استحکام اراده‌ها در برابر دشمن هستند، بیان کرد: در این مقاومت حداکثری هر نهاد و سازمانی از قبیل آموزش و پرورش نقش دارد اما روحانیون نقش ویژه‌ای دارند.</p>
      <p>رئیس سازمان عقیدتی سیاسی ارتش جمهوری اسلامی تصریح کرد: با توجه به فرمایش امام صادق(ع) اگر کسی نان و استقلال می‌خواهد باید از آهن سخت‌تر باشد لذا ایران تنها با اراده آهنین می‌تواند حرف خود را به دشمن تحمیل کند.</p>
      <p>وی عنوان کرد: قواعد مستحکم سازی ارداه‌ها در نبرد اراده‌ها بر عهده روحانیت است به طوری که امروز نبرد نظامی به حاشیه رفته و نبرد اراده‌ها به میان آمده است؛ برای مقابله با دشمنی مثل آمریکا باید اراده‌ها را آهنین کنیم و برای برخوردار سازی مخاطبین از ایمان صادق و عمقی در جهت حفظ کشور تلاش کنیم.</p>
      <h3>باید از سرنوشت ذلت آفرین سازش کاران تاریخ عبرت بگیریم</h3>
      <p>محمدحسنی با بیان اینکه باید از سرنوشت ذلت آفرین سازش کاران تاریخ عبرت بگیریم، گفت: ما امروز نباید اجازه دهیم برخی با خود بیندیشند که کوتاه آمدن در برابر امریکا درمان همه دردهای ما خواهد بود چراکه اگر اینگونه بود در لیبی و عربستان و سوریه قطعا تاثیرگذار می‌شد.</p>
      <p>این مقام مسئول با اشاره به اینکه الگو پذیری از سرنوست سازش ناپذیران تاریخ باید سرلوحه قرار گیرد، افزود: احترام عملی به رهنمودهای علمدار مقاومت یعنی مقام معظم رهبری در تمام مقاطع باید در دستور کار قرار گیرد و روحانیت با تمام ظرفیت پای کار باشند تا بتوانیم برای حفظ ارزش‌های انقلاب تلاش کنیم.</p>
      <p>وی با اشاره به محاسبه درست از رهاوردهای سازش ناپذیری به عنوان یکی از مولفه‌های دیگر گفت: با توجه به پیام مقام معظم رهبری دشمن در پی نفوذ در دستگاه‌های محاسباتی ما است و کار ما روحانیون تببین این است که افکاری را که می‌اندیشند تا در برابر دشمن کوتاه بیاییم را ویروس‌زدایی کنیم.</p>
      <p>رئیس سازمان عقیدتی سیاسی ارتش جمهوری اسلامی با بیان اینکه باید به نقاط قوت و ضعف دشمن توجه کنیم، اظهار کرد: امروز رسالت روحانیت یک رسالت تاریخی و همان مقاوم سازی اراده‌ها در برابر جنگ نرم دشمن است و ما با بصریت افزایی می‌توانیم این زمینه را فراهم کنیم که امریکا آرزوی محقق نشدنی خود را که همان بالا بردن دست‌های تسلیم ملت ایران است را به گور برد.</p>
      <p>گفتنی است که همایش دو سالانه تکریم از روحانیون پیشکسوت نیروهای مسلح همواره در تهران برگزار می‎شد اما به جهت استفاده از همه روحانیون از این برنامه این تقسیم بندی انجام شد که این برنامه به صورت استانی برگزار شود لذا امسال استان قزوین میزبان برگزاری این برنامه قرار گرفت.</p>
      <p>انتهای پیام/</p>
    </article>
  </body>
</html>