<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980811107.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-02T13:48:00+00:00"/>
    <meta property="og:title" content="دیدار جهانگیری با نخست‌وزیر ازبکستان"/>
    <meta property="og:description" content="به گزارش الف به نقل از پایگاه اطلاع‌رسانی معاون اول رییس‌جمهور،‌ اسحاق جهانگیری ظهر امروز (شنبه) در دیدار عبداله عارف اف نخست وزیر ازبکستان که در هتل محل اقامت معاون اول رییس جمهور کشورمان برگزار شد، با قدردانی از برگزاری خوب هجدهمین اجلاس نخست وزیران سازمان همکاری شانگهای و نیز استقبال گرم از هیأت ایرانی، ترانزیت و حمل و نقل را یکی از زمینه های همکاری مشترک برشمرد و با اشاره به اینکه حمل و نقل تاثیر فراوانی در هزینه کالا دارد، از آمادگی جمهوری اسلامی ایران برای همکاری با ازبکستان در بخش حمل و نقل و ترانزیت خبر داد."/>
  </head>
  <body>
    <article>
      <h1>دیدار جهانگیری با نخست‌وزیر ازبکستان</h1>
      <address>
        <time datetime="2019-11-02T13:48:00+00:00">02 Nov 2019, 13:48</time>
      </address>
      <p>معاون اول رییس جمهور با تاکید بر ضرورت گسترش روابط و مناسبات تجاری ایران و ازبکستان گفت: وجود زمینه‌های همکاری متعدد و اراده کافی در مسئولین دو کشور ایجاب می‌کند سطح مناسبات تجاری و روابط اقتصادی تهران ـ. تاشکند ارتقاء پیدا کند.</p>
      <p>به گزارش الف به نقل از پایگاه اطلاع‌رسانی معاون اول رییس‌جمهور،‌ اسحاق جهانگیری ظهر امروز (شنبه) در دیدار عبداله عارف اف نخست وزیر ازبکستان که در هتل محل اقامت معاون اول رییس جمهور کشورمان برگزار شد، با قدردانی از برگزاری خوب هجدهمین اجلاس نخست وزیران سازمان همکاری شانگهای و نیز استقبال گرم از هیأت ایرانی، ترانزیت و حمل و نقل را یکی از زمینه های همکاری مشترک برشمرد و با اشاره به اینکه حمل و نقل تاثیر فراوانی در هزینه کالا دارد، از آمادگی جمهوری اسلامی ایران برای همکاری با ازبکستان در بخش حمل و نقل و ترانزیت خبر داد.</p>
      <p>معاون اول رییس‌جمهور افزود: ایران علاقمند است برخی اقلام و کالاهای مورد نیاز خود را از کشور دوست و برادر ازبکستان تامین کند که در این زمینه می توانیم از طریق ارز ملی دو کشور و تهاتر همکاری و مبادلات تجاری خود را که در حال حاضر 300 میلیون دلار است به رقم های بالاتر افزایش دهیم.</p>
      <p>وی همچنین با اشاره به کمیسیون مشترک همکاری های دو کشور که آذر ماه در تاشکند برگزار خواهد شد، تصریح کرد: امیدوارم در این کمیسیون همه موضوعات مورد علاقه طرفین و زمینه های همکاری میان دو کشور مورد بررسی قرار گرفته و موانع پیش روی گسترش مناسبات تجاری و اقتصادی شناسایی و برطرف شود.</p>
      <p>جهانگیری یکی از پیش نیازهای همکاری تجاری و اقتصادی فیمابین را تسهیل در صدور روادید برای تجار و گردشگران دو کشور دانست و گفت: اگر صدور روادید برای اتباع دو کشور تسهیل شود علاوه بر آسان شدن رفت و آمد متقابل تجار و بخش خصوصی دو کشور، زمینه حضور گردشگران ایرانی برای بازدید از اماکن تاریخی و باستانی ازبکستان نیز فراهم خواهد شد.</p>
      <p>معاون اول رییس جمهور گسترش همکاری های بانکی را از دیگر پیش نیازها برای افزایش حجم مبادلات تجاری عنوان کرد و گفت: با رفع موانع پیش رو و اقداماتی نظیر برقراری پرواز مستقیم میان دو کشور می توانیم سطح روابط اقتصادی و میزان مبادلات تجاری فیمابین را ارتقا دهیم.</p>
      <p>نخست وزیر ازبکستان نیز در این دیدار با قدردانی از حضور هیأت ایرانی در اجلاس نخست وزیران سازمان همکاری شانگهای از علاقمندی این کشور برای استفاده از مسیرهای ترانزیتی ایران خبر داد و گفت: ازبکستان علاقمند است از کریدورهای حمل و نقل و مسیرهای ترانزیتی ایران برای حمل و نقل و صادرات کالا به اقصی نقاط جهان استفاد ه کند.</p>
      <p>عبداله عارف اف با بیان اینکه بیش از 1000 شرکت و بخش خصوصی ایرانی در ازبکستان فعالیت دارند خاطر نشان کرد: تاشکند برای گسترش مناسبات اقتصادی و تجاری خود با تهران، درها را به روی بخش خصوصی و تجار ایرانی باز کرده است و از حضور و فعالیت شرکت های ایرانی در ازبکستان استقبال می کند.</p>
      <p>وی بر ضرورت تلاش دو کشور در جهت رشد و توسعه مناسبات و روابط تجاری فیمابین تاکید و اظهار امیدواری کرد در کمیسیون مشترک همکاری های دو کشور که بزودی برگزار خواهد شد دو طرف بتوانند در خصوص زمینه های همکاری مشترک به تصمیمات و توافقات خوبی دست پیدا کنند.</p>
    </article>
  </body>
</html>