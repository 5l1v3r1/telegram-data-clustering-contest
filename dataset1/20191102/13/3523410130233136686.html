<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637486/%D8%AA%D8%B1%D8%A7%D9%85%D9%BE-%D8%A7%D9%88%D8%A8%D8%A7%D9%85%D8%A7-%D8%AF%D8%A7%D8%B9%D8%B4-%D8%B1%D8%A7-%D8%B3%D8%A7%D8%AE%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-02T13:53:00+00:00"/>
    <meta property="og:title" content="ترامپ: اوباما «داعش» را ساخت"/>
    <meta property="og:description" content="دونالد ترامپ رئیس‌جمهور آمریکا در تجمع بامداد امروز شنبه در جمع حامیانش در ایالت «می‌سی‌سی‌پی» بار دیگر اذعان کرد که رئیس‌جمهور..."/>
  </head>
  <body>
    <article>
      <h1>
        <a href="https://www.bultannews.com/fa/news/637486/%D8%AA%D8%B1%D8%A7%D9%85%D9%BE-%D8%A7%D9%88%D8%A8%D8%A7%D9%85%D8%A7-%D8%AF%D8%A7%D8%B9%D8%B4-%D8%B1%D8%A7-%D8%B3%D8%A7%D8%AE%D8%AA">ترامپ: اوباما «داعش» را ساخت</a>
      </h1>
      <h2>دونالد ترامپ رئیس‌جمهور آمریکا در تجمع بامداد امروز شنبه در جمع حامیانش در ایالت «می‌سی‌سی‌پی» بار دیگر اذعان کرد که رئیس‌جمهور...</h2>
      <address><time datetime="2019-11-02T13:53:00+00:00">02 Nov 2019, 13:53</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>،  رئیس‌جمهور آمریکا در سخنرانی در جمع حامیان جمهوری‌خواه خود در شهر «توپلو» آمریکا با اشاره به ادعای مرگ «ابوبکر البغدادی» در حمله نیروهای آمریکایی باز هم اذعان کرد که که باراک اوباما گروه تروریستی داعش را ساخته بود.</p>
      <p>ترامپ در این سخنرانی، ابتدا به مخالفان دموکرات خود و همچنین رسانه‌های آمریکایی وابسته به مخالفانش حملات تندی کرد و به مواضع آنها در قبال پرونده «اوکراین گیت» و استیضاح رئیس‌جمهور آمریکا تاخت.</p>
      <p>رئیس‌جمهور آمریکا با متهم کردن رسانه‌های مخالف به دروغگویی، فساد و وابستگی‌شان به «خاندان‌های کلینتون، بوش و اوباما» گفت: «ما به صداقت در رسانه‌هایمان نیاز داریم ما به صداقت نیاز داریم».</p>
      <p>او با دفاع از اقدام دولتش در لغو مجوز حضور خبرنگاران روزنامه‌های نیویورک تایمز و واشنگتن پست در کاخ سفید گفت: «شما احتمالا این خبر را شنیدید که ما آنها را از کاخ سفید بیرون کردیم».</p>
      <p>ترامپ تصریح کرد: «من در تعجب هستم که کدام یک از این دو تا بدتر از دیگری است، آنها به شدت در رقابت برای در صدر گرفتن رسانه‌های بد هستند، آنها به شدت جعلی هستند و به نظر من، آنها فاسد هستند».</p>
      <p>رئیس‌جمهور آمریکا در رد مواضع نیویورک تایمز و واشگتن پست علیه دولتش به ادعای واشنگتن درباره کشتن سرکرده داعش اشاره کرد و افزود: «شما هیچ وقت گزارش و روایت خوبی (درباره دولت ترامپ) را شاهد نیستید حتی وقتی که ما البغدادی را گرفتیم و واشنگتن پست گزارشی منتشر کرد و نوشت که او مانند یک روحانی مذهبی فوق العاده بود. این حرف از کجا درآمده است؟».</p>
      <p>ترامپ گفت: «ببنید اگر اوباما این کار (عملیات ادعایی کشتن البغدادی) را کرده بود، خوب ببینید این فرد (اوباما) خلافت داعش را ساخت».</p>
      <p>رئیس‌جمهور آمریکا با انتقاد از برجسته نبودن خبر ادعایی مرگ سرکرده داعش در رسانه‌های آمریکایی افزود: «اگر من دموکرات بودم، آنها برای هفته‌ها درباره این داستان حرف می‌زدند اما چون پای من در میان است، آنها حتی تلاش کردند از اهمیت این موضوع بکاهند».</p>
      <p>وی تصریح کرد: «اگر اوباما چنین داستانی را در اختیار داشت، آنها (رسانه‌های آمریکایی) برای هفت ماه درباره آن صحبت می‌کردند، درباره شجاعت او حرف می‌زدند».</p>
      <p>ترامپ آگوست ۲۰۱۶ (مردادماه ۱۳۹۵) زمانی که نامزد جمهوری‌خواه انتخابات ریاست جمهوری بود، رئیس‌جمهور این کشور به همراه هیلاری کلینتون وزیر خارجه سابق و رقیب دموکراتش را موسس داعش خوانده بود.</p>
      <p>او در سخنرانی آن زمان خودش در میان حامیان جمهوری‌خواه در شهر «فورت لادردال» گفته بود: «داعش دارد به رئیس‌جمهور اوباما احترام و ارج می‌نهد. او موسس داعش است و به داعش کمک مالی کرد. من این را هم می‌گویم که هیلاری کلینتون حقه‌باز، هم (به همراه اوباما) موسس داعش بوده است».</p>
    </article>
  </body>
</html>