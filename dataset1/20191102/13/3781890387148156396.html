<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/739698"/>
    <meta property="og:site_name" content="เดลินิวส์"/>
    <meta property="article:published_time" content="2019-11-02T13:14:00+00:00"/>
    <meta property="og:title" content="กลุ่ม'ก่อการร้าย'บุกโจมตี สังหารหมู่ทหารมาลีตาย53ศพ"/>
    <meta property="og:description" content="กลุ่มติดอาวุธหัวรุนแรงบุกโจมตีฐานทหารกองทัพมาลี ประเทศทางตะวันตกเฉียงเหนือของแอฟริกา ใกล้เขตแดนไนเจอร์ ทหารตายเกลื่อนอย่างน้อย 53 นาย และพลเรือนอีก 1 ศพ นับเป็นการโจมตีกองทัพมาลีครั้งใหญ่ทางภาคเหนือ เป็นครั้งที่ 2 ภายในเวลา 1 เดือน"/>
  </head>
  <body>
    <article>
      <h1>กลุ่ม'ก่อการร้าย'บุกโจมตี สังหารหมู่ทหารมาลีตาย53ศพ</h1>
      <address>
        <time datetime="2019-11-02T13:14:00+00:00">02 Nov 2019, 13:14</time>
      </address>
      <p>
        <b>กลุ่มติดอาวุธหัวรุนแรงบุกโจมตีฐานทหารกองทัพมาลี ประเทศทางตะวันตกเฉียงเหนือของแอฟริกา ใกล้เขตแดนไนเจอร์ ทหารตายเกลื่อนอย่างน้อย 53 นาย และพลเรือนอีก 1 ศพ นับเป็นการโจมตีกองทัพมาลีครั้งใหญ่ทางภาคเหนือ เป็นครั้งที่ 2 ภายในเวลา 1 เดือน</b>
      </p>
      <p>สำนักข่าวเอพีรายงานจากกรุงบามาโก ประเทศมาลี เมื่อวันที่ 2 พ.ย. ว่า นายยายา ซันกาเร่ รัฐมนตรีกระทรวงการสื่อสาร และโฆษกรัฐบาลมาลี เผยเมื่อวันเสาร์ ว่า "การโจมตีก่อการร้าย" เกิดขึ้นที่ฐานทหารกองทัพมาลี ในเมืองอินเดลิมาเน ในเขตมีนากา ทางภาคเหนือ ใกล้เขตแดนประเทศไนเจอร์ เมื่อวันศุกร์ การยิงปะทะกับกลุ่มติดอาวุธ ทำให้ทหารเสียชีวิตอย่างน้อย 53 นาย พลเรือน 1 คน มีทหารรอดชีวิต 10 นาย บาดเจ็บ "จำนวนหนึ่ง"และฐานประจำการพังเสียหายยับ<br/><br/>กองทัพส่วนกลางส่งกำลังไปช่วยเหลือ แต่กลุ่มติดอาวุธล่าถอยไปก่อนเดินทางไปถึง โดยไม่ทราบตัวเลขความสูญเสีย เบื้องต้นยังไม่มีกลุ่มใดออกประกาศอ้างความรับผิดชอบ แต่พื้นที่ดังกล่าวเป็นเขตอิทธิพลของกลุ่มติดอาวุธ แนวร่วมของกลุ่มไอเอส <br/> </p>
      <figure>
        <img src="https://www.dailynews.co.th/admin/upload/20191102/news_FWSudLktSg202553_533.jpg?v=20191103064?v=1361"/>
      </figure>
      <p> <br/>ความรุนแรงครั้งใหม่คาดว่าจะเพิ่มความตึงเครียดในเมืองหลวงกรุงบามาโก ที่ซึ่งครอบครัวทหารเดินขบวนบนท้องถนน ประท้วงรัฐบาลไม่จัดสรรทรัพยากรแก่ทหาร ตามที่จำเป็นในการต่อสู้กับการก่อความไม่สงบภายในประเทศ<br/><br/>เหตุการณ์ล่าสุดเกิดขึ้น 1 เดือน หลังจากกลุ่มติดอาวุธบุกโจมตีฐานทหารมาลี 2 จุด บริเวณใกล้เขตแดนบูร์กินาฟาโซ ทำให้ทหารเสียชีวิต 41 นาย และสูญหาย ซึ่งคาดว่าถูกจับกุมเป็นตัวประกัน 20 นาย.<br/> </p>
      <figure>
        <iframe src="https://www.youtube.com/embed/ind8t1UVUh0" width="640" height="360" data-service="Youtube" scrolling="no"/>
      </figure>
      <p>ภาพ - AFP<br/>คลิป - ETV Telangana<br/><br/> </p>
    </article>
  </body>
</html>