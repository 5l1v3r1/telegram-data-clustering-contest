<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/mat/vibeke-avslorer-supersunt-pastatriks/71772489"/>
    <meta property="og:site_name" content="Dagbladet.no"/>
    <meta property="article:published_time" content="2019-11-02T13:34:20+00:00"/>
    <meta property="og:title" content="Vibeke: Avslører supersunt «pastatriks»"/>
    <meta property="og:description" content="Spagetti, lasagne og ravioli er absolutt ikke nei-mat, mener pastaelskeren Vibeke Klemetsen."/>
  </head>
  <body>
    <article>
      <h1>Vibeke: Avslører supersunt «pastatriks»</h1>
      <h2>Spagetti, lasagne og ravioli er absolutt ikke nei-mat, mener pastaelskeren Vibeke Klemetsen.</h2>
      <address><time datetime="2019-11-02T13:34:20+00:00">02 Nov 2019, 13:34</time> by <a rel="author">Stine Okkelmo Thorp Foto: Mats Dreyer</a></address>
      <p>- Vi spiser pasta 2-3 ganger i uka.</p>
      <p>Ja, du leste riktig. Vibeke Klemetsen, yogainstruktør og gründer og PR- og markedssjef for klesmerket Run &amp; Relax – av sine 37 000 Insta-følgere sett på som et forbilde for en sunn og sprek livsstil – spiser altså pasta flere ganger i uka.</p>
      <p>- Pasta er slett ikke usunn mat. Det går fint an å lage sunne og næringsrike pastaretter. Jeg elsker pasta, og barna mine er også glade i det. Dessuten er pasta enkelt og raskt å lage. Derfor har vi det til middag ganske ofte.</p>
      <h3>80 prosent sunn, 20 prosent usunn</h3>
      <p>- Alle som kjenner meg vet at jeg absolutt ikke er noen asket i matveien. Jeg spiser sunt 80 prosent av tiden, resten er ganske usunt. Jeg sier ikke nei takk til sjokolade, smågodt og snacks. Jeg er opptatt av å ha en god balanse, det er ikke bra å bli for streng, heller, sier Klemetsen.</p>
      <figure>
        <img src="https://dbstatic.no/71772522.jpg?imageId=71772522&amp;x=0&amp;y=0&amp;cropw=100&amp;croph=100&amp;width=322&amp;height=430"/>
        <figcaption><b>SOSIALT:</b> Det er ingenting i veien med å bruke butikkjøpt, tørket pasta. Men Vibeke Klemetsen anbefaler gjerne egenlaget pasta som sosial aktivitet. Foto: Mats Dreyer Vis mer</figcaption>
      </figure>
      <p>Hun er såpass glad i pasta at hun nettopp har gitt ut en kokebok full av pastaoppskrifter, «Sunn pasta, helt enkelt!». Vinneren av Masterchef kjendis i 2013 er en habil kokk, og har også laget tv-serien «Bare Pasta» for Matkanalen. Dermed var hun ikke fremmed for tanken da forlaget Gyldendal spurte om hun ville lage en kokebok om pasta.</p>
      <p>- Jeg lurte litt på om jeg hadde noe nytt å tilføre sjangeren, for det finnes allerede mange pastabøker på markedet.</p>
      <h3>Pastatrikset: Ny vri på «pastaen»</h3>
      <p>Men det har Klemetsen klart. Kokeboken inneholder 65 oppskrifter, hvorav bare ni er klassiske pastaretter. Resten er en spennende samling av pastamiddager og -salater med stort potensial til å bli nye favoritter for alle pastaelskere der ute.</p>
      <p>Noen er med sjømat, andre med kjøtt, mange er vegetariske, men felles for dem alle er at de inneholder mye grønt, og gjerne i overraskende varianter og former. Et par eksempler: Pasta med reker, tomat og vårløk, eller gulrotpasta med ruccolapesto og appelsin.</p>
      <p>
        <b>- Jeg har kanskje tøyd sjangeren ved å ha med oppskrifter som ikke består av pasta, men av spiraliserte grønnsaker, men jeg håper det inspirerer til å tenke nytt om pasta. Så går det alltids an å bytte ut spiraliserte grønnsaker med vanlig spagetti, sier Klemetsen.</b>
      </p>
      <p>Oppskriftene er dels egne, og dels oppskrifter på retter hun har blitt servert av andre. Tre av oppskriftene har hun fått av stjernekokk Roberto Bassi, som jobber for pastaprodusenten Barilla: Casio e pepe, en enkel pastarett med bare fire ingredienser, penne med blåskjell og kikertsaus, og scampipasta med selleri og pesto.</p>
      <p>
        <i>- Hvilke oppskrifter er favoritter hjemme hos deg?</i>
      </p>
      <p>- Pølsegryten er populær hos barna. I boka brukes vegetarpølser, men når jeg lager den til dem bruker jeg vanlige pølser. Jeg er glad i pasta carbonara. Og pestolasagnen, som jeg fikk servert av mannen min Thomas - og ble helt hekta på. Den inneholder så mye ost at den nok ikke kan kategoriseres som sunn, men som helgekos er den fantastisk. Så går det an å redusere ostebruken, da.</p>
      <h3>Lurer inn grønnsaker</h3>
      <p>Selv er Klemetsen fleksitarianer, det vil si at hun for det meste spiser vegetarisk, men ikke avstår helt fra kjøtt, fisk og meieriprodukter.</p>
      <p>- Jeg trener to timer om dagen, og kroppen min fungerer bedre om jeg har et hovedsakelig grønt kosthold. Jeg er som alle andre opptatt av at barna mine skal ha et variert kosthold, men de er som barn flest; ikke spesielt glade i grønnsaker. Da er pasta genialt, for det er så lett å lure inn grønnsaker ved å finhakke eller rive dem og ha dem i sausen.</p>
      <h3>Ikke feil med tørket pasta</h3>
      <p>Klemetsens pasjon for pasta startet på nittitallet, da hun som mange andre anskaffet seg en pastamaskin og lagde mye pasta selv.</p>
      <p>- Pastamaskinen står i en eske et sted nå. Som regel bruker jeg tørket pasta. Det er det italienere selv spiser mest av, og i hverdagen gjelder det jo å få middagen raskt på bordet. I helgene kan vi godt lage pasta selv, og gjerne ravioli. Det ikke vanskelig, og du trenger ikke pastamaskin. Det er en morsom aktivitet for barna, også, sier hun.</p>
      <p>Det skal nevnes at Klemetsen har en italiensk oldefar, og dermed er en åttendedels italiensk.</p>
      <p>- Men det er ikke slik at jeg vokste opp med pasta, altså. Vi hadde et vanlig, norsk kosthold hjemme, men begge foreldrene mine er glade i å lage mat. Pappa brukte mange timer på å kokkelere i helgene, og jeg har sittet mye på kjøkkenbenken og fulgt med. Han lagde sild, og kokte tunge til jul, vi hadde egen grønnsakshage og en liten potetåker.</p>
      <p>- Jeg må gi pappa kreden for at jeg er over gjennomsnittet glad i å lage mat. Skulle jeg valgt karriere på nytt, hadde jeg blitt kokk!</p>
      <h3>En racer på oppskrifter</h3>
      <p>
        <i>- Improviserer du, eller følger du helst oppskrifter?</i>
      </p>
      <p>- Jeg kan godt åpne kjøleskapet og lage noe utfra det vi har, men jeg er en systematiker, og ekstremt god til å lage mat etter oppskrift. Det oppdaget jeg da jeg deltok i Masterchef. Der skjønte jeg at cluet var å lese oppskriften nøye og følge den.</p>
      <p>- Der er samboeren min annerledes. Han liker helst å bare smelle sammen noe. Han bruker kanskje litt mye salt, og det er fri flyt av sukker på pannekakene. Likevel samarbeider vi godt på kjøkkenet. Når vi skal ha middagsgjester setter vi på musikk og lager mat sammen.</p>
      <p>- Thomas er veldig god på kjøtt, så da lager han ofte hovedretten, mens jeg lager forrett og dessert. Han har absolutt ikke i bakhodet at det skal være sunt, og pøser på med fløte og smør, men han må få gjøre det på sin måte. Og det blir alltid veldig godt!</p>
      <h4>Vibekes beste pastatips</h4>
      <ul>
        <li>En gyllen pastaregel er at det per 100 g tørket pasta skal brukes 7 g salt og 1 liter vann. Pastaen skal fosskoke uten lokk. Sjekk pastaen 1-2 min før anbefalt koketid, slik at den ikke overkokes. Når pastaen er al dente, holder den deg mett lenger, og du unngår rask blodsukkerstigning. Pastaen skal serveres straks den er ferdig, ikke la den stå og vente.</li>
        <li>Du kan godt bruke fullkornspasta, om du vil ha det litt sunnere.</li>
        <li>Jeg sluttet med gluten for et par år siden, og synes glutenfri pasta fungerer helt fint. Det har kommet bønnepasta og linsepasta som også er veldig gode.</li>
        <li>Jeg synes det er viktig å bruke god olivenolje.Den skal være extra virgin, og gjerne økologisk. Jeg går ikke nødvendigvis til en spesialforretning, men kjøper den beste i dagligvarebutikken.</li>
        <li>Jeg bruker hermetiske tomater, og velger helst økologiske, og aller helst et italiensk merke. Jeg synes de har bedre smak, men finner jeg det ikke, er det ikke krise. Men jeg styrer unna de aller billigste variantene.</li>
        <li>Nykvernet pepper er et must.</li>
        <li>Jeg er glad i parmesan, og synes den bør være lagret i 12 mnd. Det hever retten. Men dette er en smakssak. Jeg har et barn som ikke liker parmesan, og heller vil ha vanlig hvitost. Så man får bruke den osten man liker.</li>
      </ul>
      <h3>OPPSKRIFTER:</h3>
      <p><b>Pestolasagne</b> (4 porsjoner)</p>
      <p>· 12 lasagneplater</p>
      <p>· Pesto</p>
      <figure>
        <img src="https://dbstatic.no/71772515.jpg?imageId=71772515&amp;x=0&amp;y=0&amp;cropw=100&amp;croph=100&amp;width=322&amp;height=430"/>
      </figure>
      <p>· 2–3 dl friske basilikumblader</p>
      <p>· 120 g revet parmesan</p>
      <p>· 60 g pinjekjerner</p>
      <p>· 1 hvitløksfedd, skrelt</p>
      <p>· 1 dl extra virgin olivenolje</p>
      <p>· 500 g ricotta</p>
      <p>· 1 egg</p>
      <p>· litt salt og pepper</p>
      <p>· 1/2 dl vann</p>
      <p>· 2 mozzarella, revet</p>
      <p>
        <i>
          <b>Fremgangsmåte:</b>
        </i>
      </p>
      <p>• Sett ovnen på 225 °C.</p>
      <p>• Kok lasagneplatene i en stor kjele i 6 minutter. Avkjøl dem under rennende vann og legg til side.</p>
      <p>• Lag pesto ved å ha basilikum, parmesan, pinjekjerner, hvitløk og olivenolje i en blender eller foodprosessor og kjør til den er jevn.</p>
      <p>• Bland sammen ricotta, egg, salt, pepper og vann. Legg ricottablandingen, lasagneplater og pesto lagvis i en ildfast form. Topp med mozzarellaosten og litt parmesan. Dekk formen med aluminiumsfolie og stek i 35 minutter midt i ovnen.</p>
      <p>• Sett så ovnen på grill, ta av folien og stek videre i 5–10 minutter til toppen blir gyllenbrun. La formen hvile i 5 minutter før servering.</p>
      <p>Grønn vri: Server med en tomatsalat av grovhakkede tomater, frisk basilikum, balsamico, olivenolje, salt og pepper.</p>
      <p><b>Pasta med reker, tomat og vårløk</b> (4 porsjoner)</p>
      <figure>
        <img src="https://dbstatic.no/71772516.jpg?imageId=71772516&amp;x=0&amp;y=7.2261072261072&amp;cropw=100&amp;croph=85.547785547786&amp;width=322&amp;height=367"/>
      </figure>
      <p>· 400 g fusili (gjerne laget av bønner)</p>
      <p>· 2 løk, i skiver</p>
      <p>· 2 hvitløksfedd, finhakket</p>
      <p>· 2 ss rapsolje</p>
      <p>· 10 cm sitrongress</p>
      <p>· 2 bokser hermetiske tomater</p>
      <p>· 1/2 sitron, saften av</p>
      <p>· salt og pepper</p>
      <p>· 200 g pillede reker</p>
      <p>
        <i>
          <b>Fremgangsmåte</b>
        </i>
      </p>
      <p>• Fres løk og hvitløk i oljen i 2 minutter.</p>
      <p>• Bank sitrongresset med et knivblad. Ha sitrongresset i pannen sammen med løken. Tilsett de hermetiske tomatene og la koke i 15 minutter. Ta ut sitrongresset. Smak til med sitronsaft, salt og pepper.</p>
      <p>• Kok pastaen etter anvisningen på pakken. Løft pastaen ut av kokevannet og vend den inn i tomatsausen.</p>
      <p>• Anrett pastaen på tallerkener eller i boller og topp med rekene.</p>
      <p>Grønn vri: Bland inn grovhakket spinat før servering for ekstra smak og næring.</p>
      <p><b>Gulrotspagetti med ruccolapesto og appelsin</b> (4 porsjoner)</p>
      <figure>
        <img src="https://dbstatic.no/71772517.jpg?imageId=71772517&amp;x=0&amp;y=0&amp;cropw=100&amp;croph=100&amp;width=322&amp;height=430"/>
      </figure>
      <p>· 8 gulrøtter</p>
      <p>· 2 pakker ruccola</p>
      <p>· 2 dl extra virgin olivenolje</p>
      <p>· 100 g parmesan</p>
      <p>· 1/2 sitron, saften av</p>
      <p>· salt og pepper</p>
      <p>· 2 appelsiner</p>
      <p>
        <b>
          <i>Fremgangsmåte</i>
        </b>
      </p>
      <p>• Kutt gulrøttene i strimler med en spiralkutter.</p>
      <p>• Ha 1 pakke ruccola, olivenolje, parmesan og sitronsaft i en foodprosessor. Kjør til en jevn pesto.</p>
      <p>• Vend gulrøttene inn i pestoen og bland med ruccolaen i den andre pakken.</p>
      <p>• Skjær ut filetene av appelsinene og vend dem inn i gulrotspagettien.</p>
      <p>Grønn vri: Topp retten med spirer eller friske urter før servering. Hvis du bytter ut parmesanen med en vegansk variant, har du en helt vegansk rett</p>
    </article>
  </body>
</html>