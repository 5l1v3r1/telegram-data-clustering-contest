<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619419/%D9%85%D8%AF%DB%8C%D8%B1%D8%B9%D8%A7%D9%85%D9%84-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%A8%D8%B1%D8%A7%D9%86%DA%A9%D9%88-%D8%B4%DA%A9%D8%A7%DB%8C%D8%AA-%DA%A9%D9%86%D8%AF-%D9%85%D8%A7-%D9%87%D9%85-%D8%B4%DA%A9%D8%A7%DB%8C%D8%AA-%D9%85%DB%8C%E2%80%8C%DA%A9%D9%86%DB%8C%D9%85-%D8%AF%D8%B1-%DA%A9%D8%A7%D8%B1-%DA%A9%D8%A7%D9%84%D8%AF%D8%B1%D9%88%D9%86-%D8%AF%D8%AE%D8%A7%D9%84%D8%AA-%D9%86%D9%85%DB%8C%E2%80%8C%DA%A9%D9%86%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-02T13:09:00+00:00"/>
    <meta property="og:title" content="مدیرعامل پرسپولیس: برانکو شکایت کند ما هم شکایت می‌کنیم/ در کار کالدرون دخالت نمی‌کنم"/>
    <meta property="og:description" content="مدیرعامل پرسپولیس در ادامه صحبت های خود به این موضوع هم اشاره کرد که اگر کار به شکایت از سوی برانکو کشیده شود این باشگاه هم براساس مستندات همین طور قراردادی که برانکو داشت از این مربی شکایت خواهد کرد."/>
  </head>
  <body>
    <article>
      <h1>مدیرعامل پرسپولیس: برانکو شکایت کند ما هم شکایت می‌کنیم/ در کار کالدرون دخالت نمی‌کنم</h1>
      <address>
        <time datetime="2019-11-02T13:09:00+00:00">02 Nov 2019, 13:09</time>
      </address>
      <p>
        <i>مدیرعامل پرسپولیس در ادامه صحبت های خود به این موضوع هم اشاره کرد که اگر کار به شکایت از سوی برانکو کشیده شود این باشگاه هم براساس مستندات همین طور قراردادی که برانکو داشت از این مربی شکایت خواهد کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مدیرعامل پرسپولیس در مورد وضعیت بدهی برانکو و شرایط این باشگاه صحبت کرد.</p>
      <p>برانکو ایوانکوویچ و پرسپولیس هنوز بر سر توافق و تسویه حساب با هم به نتیجه ای نرسیده اند. مربی کروات تابستان در شرایطی با فسخ یکطرفه قراردادش راهی عربستان شد که مطالبات زیادی از باشگاه ایرانی داشت و در این چند ماه نیز شایعات زیادی در خصوص شکایت این مربی و پیگیری مطالبات از طریق فیفا نقل محافل داخلی و خارجی شده است.</p>
      <p>در واکنش به آخرین شرایط پرونده پرسپولیس و برانکو، محمدحسن انصاری فرد در برنامه ورزش از نگاه دو گفت: تمام سعی ما این است در یک فضای دوستانه و با تعامل بتوانیم با آقای برانکو بر سر تسویه حساب به توافق برسیم تا کار به شکایت نکشد. این موضوع اگر به پروسه شکایت کشیده شود نزدیک به دو تا سه سال طول خواهد کشید که ما علاقه ای به این موضوع نداریم.</p>
      <p>مدیرعامل پرسپولیس در ادامه صحبت های خود به این موضوع هم اشاره کرد که اگر کار به شکایت از سوی برانکو کشیده شود این باشگاه هم براساس مستندات همین طور قراردادی که برانکو داشت از این مربی شکایت خواهد کرد.</p>
      <p>محمدحسن انصاری فرد در خصوص انتقاد کالدرون از بازیکنان پرسپولیس هم گفت: ما زیاد نمی توانیم راجع به سرمربی صحبت کنیم چون ایشان از نزدیک با بازیکنان در ارتباط است و ما مستطیل سبز و بحث های فنی را به او سپردیم. ما کارهای بیرون از مستطیل سبز را در اختیار داریم از همین رو چون نمی خواهم دخالتی در امور فنی داشته باشم در حدود اختیارات من نیست که به این انتقادات واکنشی نشان بدهم چون خود آقای کالدرون باید پاسخگوی مباحث فنی و بازیکنان باشند.</p>
    </article>
  </body>
</html>