<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/v-ukrayini-situaciya-z-difteriyeyu-pid-kontrolem-skalecka-328263_.html"/>
    <meta property="og:site_name" content="DT.ua"/>
    <meta property="article:published_time" content="2019-11-02T13:03:00+00:00"/>
    <meta property="og:title" content="В Україні ситуація з дифтерією під контролем – Скалецька"/>
    <meta property="og:description" content="За словами міністерки охорони здоров'я, країні вистачить протидифтерійної сироватки."/>
  </head>
  <body>
    <article>
      <h1>В Україні ситуація з дифтерією під контролем – Скалецька</h1>
      <h2>За словами міністерки охорони здоров'я, країні вистачить протидифтерійної сироватки.</h2>
      <address>
        <time datetime="2019-11-02T13:03:00+00:00">02 Nov 2019, 13:03</time>
      </address>
      <p>В Україні ситуація із <a href="https://dt.ua/UKRAINE/difteriya-v-kiyevi-troye-hvorih-i-sirovatki-vzhe-nemaye-327660_.html"><b>дифтерією</b></a> перебуває під контролем, про серйозну епідемію у країні не йдеться, заявила міністерка охорони здоров'я Зоряна Скалецька в інтервью <a href="https://www.bbc.com/ukrainian/features-50260591">ВВС News Україна</a>.</p>
      <p>"Ми ще не говоримо про серйозну епідемію, ситуація з дифтерією під контролем. Минулого року було 10 хворих, а використали 141 дозу сироватки. Кілька сотень списали, бо закінчився термін придатності. Тобто 141 флакон – це і була потреба України у сироватці", - відповіла вона на питання про те, чи вистачить 190 ампул протидифтерійної сироватки у разі збільшення кількості хворих.</p>
      <p>За словами Скалецької, цього року Україна має 200 флаконів сироватки, ще додатково 150-170 передадуть міжнародні організації у якості гумдопомоги.</p>
      <p>"Ще 100 теж у якості допомоги нададуть посольства, у разі, якщо буде така необхідність. Тобто насправді ми можемо розраховувати на 450 флаконів сироватки і цієї кількості ліків достатньо. Якщо вакцинуватись потрібно кожному, то сироватки застосовують тільки для тих, хто захворів", - зазначила очільница МОЗ.</p>
      <p>Також вона каже, що зараз змінюється рівень вакцинації у країні, зокрема, на Закарпатті за минулі вихідні вакцинувалися 3,5 тисячі людей.</p>
      <p>"Кількості вакцин достатньо, щоб підняти рівень вакцинації… Якщо у вашого сімейного лікаря немає вакцин, це значить, що десь не спрацювала місцева влада – обласна державна адміністрація, департаменти охорони здоров'я. По регіонах вакцини розвезли, області мали передати далі на заклади", - заявила Скалецька.</p>
      <p>В Україні станом на 28 жовтня зареєстрували <a href="https://dt.ua/UKRAINE/na-kinec-zhovtnya-v-ukrayini-zareyestrovano-20-vipadkiv-difteriyi-moz-327716_.html"><b>20 випадків дифтерії</b></a>, з яких 18 – протягом минулого місяця. 1 листопада у Харківській області зафіксували <a href="https://dt.ua/UKRAINE/u-harkivskiy-oblasti-zafiksuvali-vipadok-difteriyi-moz-328191_.html"><b>ще один випадок захворювання на дифтерію</b></a>.</p>
      <p>Дифтерія – гостре інфекційне захворювання, яке передається повітряно-крапельним шляхом, інколи через предмети побуту, і може мати летальні наслідки через утворення на слизовій у ротоглотці фібринозних плівок, що ускладнюють ковтання та дихання.</p>
      <p>Щеплення – єдиний спосіб захисту від дифтерії, адже навіть перенесене захворювання вже за рік-півтора не забезпечує захист від інфікування. Багато українців вважають захворювання на дифтерію після щеплення проявом неефективності вакцини, однак у правильно щеплених захворювання протікає набагато легше, що дозволяє уникнути серйозних ускладнень.</p>
      <footer>За матеріалами: <a href="https://dt.ua/go/d3d3LmJiYy5jb20vdWtyYWluaWFu">ВВС Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>