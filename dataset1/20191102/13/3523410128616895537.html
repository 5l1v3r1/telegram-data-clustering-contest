<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637480/%D8%A2%D8%B2%D8%A7%D8%AF%D8%B1%D8%A7%D9%87-%D8%A8%D8%A7%DA%A9%D9%88-%D8%A8%D9%87-%D8%B1%D8%B4%D8%AA-%D9%88-%D8%A7%D8%B1%D8%AF%D8%A8%DB%8C%D9%84-%D8%A7%D8%AD%D8%AF%D8%A7%D8%AB-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-02T13:33:00+00:00"/>
    <meta property="og:title" content="آزادراه باکو به رشت و اردبیل احداث می‌شود"/>
    <meta property="og:description" content="وزیر راه و شهرسازی گفت: قرار است اتوبان باکو-آستارا به رشت و اردبیل متصل شود."/>
  </head>
  <body>
    <article>
      <h1>
        <a href="https://www.bultannews.com/fa/news/637480/%D8%A2%D8%B2%D8%A7%D8%AF%D8%B1%D8%A7%D9%87-%D8%A8%D8%A7%DA%A9%D9%88-%D8%A8%D9%87-%D8%B1%D8%B4%D8%AA-%D9%88-%D8%A7%D8%B1%D8%AF%D8%A8%DB%8C%D9%84-%D8%A7%D8%AD%D8%AF%D8%A7%D8%AB-%D9%85%DB%8C%E2%80%8C%D8%B4%D9%88%D8%AF">آزادراه باکو به رشت و اردبیل احداث می‌شود</a>
      </h1>
      <h2>وزیر راه و شهرسازی گفت: قرار است اتوبان باکو-آستارا به رشت و اردبیل متصل شود.</h2>
      <address><time datetime="2019-11-02T13:33:00+00:00">02 Nov 2019, 13:33</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، محمد اسلامی درخصوص<b> دستاوردهای اجلاس</b> کشورهای غیرمتعهد در کشور آذربایجان اظهار داشت: در حاشیه اجلاس کشورهای غیرمتعهد که رئیس جمهوری ایران نیز در آن حضور داشت، مذاکراتی با همتایان خود در آن کشورها داشته‌ایم.</p>
      <p>وی افزود: به نظر می‌رسد سطح ارتباطات ایران با کشور آذربایجان به بهترین سطح خود رسیده و این جزو پیشرفت‌های دیپلماسی کشور است. سطح تعاملات ارتقا یافته و تفاهمات و توافقات دو کشور در حیطه همکاری‌های فضایی بهتر و صمیمی‌تر شده است.</p>
      <p>وزیر راه و شهرسازی تصریح کرد: جمهوری اسلامی ایران در سه فصل با کشور آذربایجان گفت و گو کرد که یکی از موارد موضوع تعاملات ریلی است که آستارا ایران به کشور آذربایجان متصل شود. این مسیر تا رشت ادامه یافته و در حال حاضر آنها خواهان تداوم این خط ریلی از رشت به آستارا هستند و اینکه سریع‌تر انجام گیرد.</p>
      <p>وی ادامه داد: در این زمینه روی ترمینالی به نام آستارا – آستارا کار شده بود که بار تا آستارا ایران رسانده شود و از آنجا توسط قطارهای کشور آذربایجان حمل شود. در حاشیه ای اجلاس بر گسترش این ترمینال توافق شد که یکی از پروژه های مشترک ما با کشور آذربایجان به شمار می‌آید.</p>
      <p>محمد اسلامی در خصوص دیگر پروژه‌های مشترک اظهار داشت: کشور آذربایجان یک اتوبان از باکو به آستارا احداث کرده است که به وسیله آن مسیری ۵ ساعته به ۲.۵ ساعت کاهش یافت. قرار است این اتوبان به جاده اردبیل و رشت متصل شود و در مسیر آن برای ساخت یک پل روی رودخانه توافق شده و یکی از اقدامات مشترک دو کشور ساخت پل است.</p>
      <p>وی افزود: در زمینه حجم تبادلات و همکاری‌ها با کشور آذربایجان، رشد قابل ملاحظه‌ای را شاهد هستیم. حجم باری که در آستارا جا به جا شده نسبت به سال گذشته ۷۰ درصد رشد نشان می‌دهد. در این اجلاس بر سر این سه موضوع توافق شده تا با سرعت بخشی، اقدامات گسترده تری بین دو کشور انجام گیرد.</p>
    </article>
  </body>
</html>