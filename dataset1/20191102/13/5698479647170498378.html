<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/02/turkey-says-will-send-isis-prisoners-to-home-countries"/>
    <meta property="og:site_name" content="euronews"/>
    <meta property="article:published_time" content="2019-11-02T13:28:43+00:00"/>
    <meta property="og:title" content="ترکیه: اعضای دستگیرشده داعش را به کشورهای زادگاهشان بر می‌‌گردانیم"/>
    <meta property="og:description" content="ترکیه به دنبال عملیات ۹ روزه این کشور در شمال سوریه شماری از اعضای گروه داعش را بازداشت کرده است."/>
  </head>
  <body>
    <article>
      <h1>ترکیه: اعضای دستگیرشده داعش را به کشورهای زادگاهشان بر می‌‌گردانیم</h1>
      <address><time datetime="2019-11-02T13:28:43+00:00">02 Nov 2019, 13:28</time> by <a rel="author">یورونیوز فارسی </a></address>
      <p>سلیمان سویلو، وزیر کشور ترکیه می گوید که آنکارا اعضای دستگیرشده گروه داعش را به کشورهای زادگاهشان باز می گرداند.</p>
      <p>وزیر کشور ترکیه ضمن انتقاد از «انفعال» کشورهای اروپایی در این زمینه گفت: «این برای ما قابل قبول نیست. غیرمسئولانه نیز هست.»</p>
      <p>وی افزود: «ما اعضای دستگیرشده گروه داعش را به کشورهایشان باز می گردانیم.»</p>
      <p>ترکیه به دنبال عملیات ۹ روزه این کشور در شمال سوریه شماری از اعضای گروه داعش را بازداشت کرده است. این در حالی است که همزمان با عملیات نظامی ترکیه در خاک سوریه گزارش هایی مبنی بر فرار افراد مظنون به ارتباط با داعش از اردوگاه های تحت کنترل «نیروهای دموکراتیک سوریه» منتشر شده بود.</p>
      <p>گروه داعش در آخرین روز عملیات نظامی ترکیه در خاک سوریه و پیش از برقراری آتش بس موقت اعلام کرده بود که موفق شده است «تعدادی از زنان مسلمان ربوده شده» توسط نیروهای کرد را نجات دهد.</p>
      <p>ترکیه در حالی کشورهای اروپایی را به «انفعال» در مورد سرنوشت افراد مظنون به ارتباط با داعش متهم می کند که ناتاشا برتو، سخنگوی امنیت و مهاجرت اتحادیه اروپا اخیرا گفته بود این اتحادیه تدابیر ویژه ای برای ورود نیروهای «تروریست» احتمالی به خاک کشورهای عضو در نظر گرفته است.</p>
      <p>کردهای سوریه پیش از این ادعا کرده بودند که از میان ۱۲ هزار مظنونی که متهم به همکاری با داعش هستند حدود ۸۰۰ نفر تبعه کشورهای اروپایی هستند.</p>
    </article>
  </body>
</html>