<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637483/%D8%AF%D8%A7%D8%B3%D8%AA%D8%A7%D9%86-%D8%AA%D8%B1%D8%A7%D9%85%D9%BE-%D8%AF%D8%B1%D8%A8%D8%A7%D8%B1%D9%87-%D9%86%D8%AD%D9%88%D9%87-%DA%A9%D8%B4%D8%AA%D9%87-%D8%B4%D8%AF%D9%86-%D8%A8%D8%BA%D8%AF%D8%A7%D8%AF%DB%8C-%D8%B3%D8%A7%D8%AE%D8%AA%D9%87-%D8%B0%D9%87%D9%86-%D8%A7%D9%88%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-02T13:43:00+00:00"/>
    <meta property="og:title" content="داستان ترامپ درباره نحوه کشته شدن بغدادی ساخته ذهن اوست"/>
    <meta property="og:description" content="با توجه به اینکه هیچ مقامی سخنان ترامپ درباره نحوه مرگ سرکرده داعش را تایید نکرده است، به نظر می‌رسد که روایت او درباره این قضیه ساخته ذهن اوست."/>
  </head>
  <body>
    <article>
      <h1>
        <a href="https://www.bultannews.com/fa/news/637483/%D8%AF%D8%A7%D8%B3%D8%AA%D8%A7%D9%86-%D8%AA%D8%B1%D8%A7%D9%85%D9%BE-%D8%AF%D8%B1%D8%A8%D8%A7%D8%B1%D9%87-%D9%86%D8%AD%D9%88%D9%87-%DA%A9%D8%B4%D8%AA%D9%87-%D8%B4%D8%AF%D9%86-%D8%A8%D8%BA%D8%AF%D8%A7%D8%AF%DB%8C-%D8%B3%D8%A7%D8%AE%D8%AA%D9%87-%D8%B0%D9%87%D9%86-%D8%A7%D9%88%D8%B3%D8%AA">داستان ترامپ درباره نحوه کشته شدن بغدادی ساخته ذهن اوست</a>
      </h1>
      <h2>با توجه به اینکه هیچ مقامی سخنان ترامپ درباره نحوه مرگ سرکرده داعش را تایید نکرده است، به نظر می‌رسد که روایت او درباره این قضیه ساخته ذهن اوست.</h2>
      <address><time datetime="2019-11-02T13:43:00+00:00">02 Nov 2019, 13:43</time> by <a rel="author">بولتن نیوز | bultannews.com</a></address>
      <p>روزنامه نیویورک تایمز در گزارشی نوشت: ترامپ تصویر واضحی از «گریه و فریاد» ابوبکر بغدادی در واپسین لحظات پیش از کشته شدنش ارائه کرد. روایت او تصویری از مغز متفکر یک گروه تروریستی بی‌رحم را ارائه کرد که بیشتر به متن یک نمایش نامه می‌ماند و در حقیقت، هیچ کس نمی‌داند او از چه سخن می‌گوید.</p>
      <p>از آن زمان تاکنون هیچ کس نتوانسته است برای اثبات سخنان او شواهدی ارائه کند. وزیر دفاع، رئیس ستاد مشترک و فرمانده نیرو‌های آمریکایی در منطقه که همگی ناظر بر عملیاتی که منجر به کشته شدن بغدادی شد بودند، هیچ یک نظری درباره آنچه ترامپ می‌گوید، ندارند.</p>
      <p>چهار مقام دیگر در وزارت دفاع نیز که به دلیل اجازه نداشتن برای صحبت در خصوص جزئیات عملیات، به شرط فاش نشدن نامشان سخن گفتند، اعلام کردند هیچ گزارش موقعیتی یا پس از عملیات یا هرگونه خبر دیگری که ادعای ترامپ را تایید کند، دریافت نکرده‌اند. همچنین به گفته آنان، هیچ شواهدی مبنی بر گفت‌وگوی ترامپ با کماندو‌های نیروی دلتا یا فرماندهان زمینی در زمانی بین حمله و سخنرانی او، وجود ندارد.</p>
      <p>یکی از مقامات آمریکایی که در جریان جزئیات عملیات انجام شده، بود، روایت ترامپ از وقایع رخ داده را خودنماییِ صرف خوانده است. یک مقام ارشد نیز ضمن ارائه گزارشی مفصل در خصوص این عملیات گفت، «به نظر می‌رسد این (سخنان) ساخته وی است.» ویدئوی ارسالی پهپاد جاسوسی نیز حاوی صدای زنده نبود (و هیچ صدایی از لحظه عملیات یا پس از آن ضبط نشده است). هیچ یک از مقامات کاخ سفید نیز سخنان ترامپ را تایید یا تکذیب نکرده‌اند.</p>
      <p>نیویورک تایمز در ادامه باش اشاره به دروغ‌گویی‌های پی‌درپی رئیس‌جمهور آمریکا نوشت: اگرچه ممکن است ساختگی بودن این روایت از جهتی تکان‌دهنده باشد، اما نه برای رئیس جمهوری که همواره عادت داشته در ذهن خود انسان‌ها و وقایعی را بسازد که هرگز وجود نداشته‌اند. این امر موجب شده امروز اغلب مردم آمریکا حتی حامیان ترامپ، روی گفته‌های او زیاد حساب نکنند.</p>
      <p>در انتهای این مطلب آمده است: در گذشته سخنان رئیس جمهور آمریکا به دقت موشکافی می‌شد و هر انحرافی از گفته‌های پیشین، آسیب سیاسی به همراه داشت که مدت‌ها پابرجا بود. اما در عهد حقیقت ترامپی، هر داستان، دروغ‌ها و اظهارات غلط پیشین را پاک می‌کند و پینوکیو را از حقیقت‌یابان و سرزنش دموکرات‌ها رهایی می‌بخشد.</p>
      <p>پنجم آبان ترامپ در نشستی خبری درباره تایید خبر کشته شدن بغدادی اعلام کرد که او به گریه و زاری زیاد مثل یک «سگ» به هلاکت رسید.</p>
    </article>
  </body>
</html>