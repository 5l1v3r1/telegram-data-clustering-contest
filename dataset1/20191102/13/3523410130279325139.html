<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637478/%D9%BE%D8%B1%D8%AF%D8%A7%D8%AE%D8%AA-%DB%B2%DB%B5-%D9%85%DB%8C%D9%84%DB%8C%D9%88%D9%86-%D8%AA%D9%88%D9%85%D8%A7%D9%86-%DA%A9%D9%85%DA%A9-%D8%A8%D9%84%D8%A7%D8%B9%D9%88%D8%B6-%D8%A8%D9%87-%D8%B3%D8%A7%D8%AE%D8%AA-%D9%85%D8%B3%DA%A9%D9%86-%D9%85%D8%AD%D8%B1%D9%88%D9%85%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-02T13:31:00+00:00"/>
    <meta property="og:title" content="پرداخت ۲۵ میلیون تومان کمک بلاعوض به ساخت مسکن محرومان"/>
    <meta property="og:description" content="مدیرکل مسکن روستایی بنیاد مسکن گفت: تا کنون حدود ۲۲۰ میلیارد تومان تسهیلات بلاعوض از محل حساب ۱۰۰ امام خمینی (ره) به هر خانواده محروم پرداخت شده است."/>
  </head>
  <body>
    <article>
      <h1>
        <a href="https://www.bultannews.com/fa/news/637478/%D9%BE%D8%B1%D8%AF%D8%A7%D8%AE%D8%AA-%DB%B2%DB%B5-%D9%85%DB%8C%D9%84%DB%8C%D9%88%D9%86-%D8%AA%D9%88%D9%85%D8%A7%D9%86-%DA%A9%D9%85%DA%A9-%D8%A8%D9%84%D8%A7%D8%B9%D9%88%D8%B6-%D8%A8%D9%87-%D8%B3%D8%A7%D8%AE%D8%AA-%D9%85%D8%B3%DA%A9%D9%86-%D9%85%D8%AD%D8%B1%D9%88%D9%85%D8%A7%D9%86">پرداخت ۲۵ میلیون تومان کمک بلاعوض به ساخت مسکن محرومان</a>
      </h1>
      <h2>مدیرکل مسکن روستایی بنیاد مسکن گفت: تا کنون حدود ۲۲۰ میلیارد تومان تسهیلات بلاعوض از محل حساب ۱۰۰ امام خمینی (ره) به هر خانواده محروم پرداخت شده است.</h2>
      <address><time datetime="2019-11-02T13:31:00+00:00">02 Nov 2019, 13:31</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، حمیدرضا سهرابی در خصوص مسکن محرومان و اقدامات<b> بنیاد مسکن،</b> گفت: در ۴ سال گذشته نزدیک به ۲۲۰ میلیارد تومان تسهیلات بلاعوض و حدود ۱۱۵ میلیارد تومان قرض‌الحسنه از محل حساب ۱۰۰ به خانوارهای معلول تعلق گرفته است.</p>
      <p>به گفته وی، از سال ۹۴ تاکنون حدود ۱۰۵ هزار خانوار روستایی مشمول دریافت بلاعوض و قرض‌الحسنه از حساب ۱۰۰ امام‌خمینی (ره) شدند.</p>
      <p>مدیرکل مسکن روستایی بنیاد مسکن انقلاب اسلامی یادآور شد: تاکنون برای پنج استان محروم در خصوص مسکن روستایی از جمله جنوب کرمان، سیستان‌ و بلوچستان، خراسان‌جنوبی، چهارمحال‌ و بختیاری و لرستان با سازمان برنامه و بودجه تفاهم شده است که رقم بلاعوض ۲۵ میلیون تومان بلاعوض و ۴۰ میلیون تومان تسهیلات ۴۰ میلیون تومانی با سود ۵ درصد و ۱۵ ساله پرداخت می‌شود.</p>
      <p>پرداخت ۲۵ میلیون تومان بلاعوض به خانوارهای محروم</p>
      <p>سهرابی اعلام کرد: در مناطق محروم روستایی که واحدهای فرسوده دارند و خود توان و آورده‌ای ندارند مقرر شده تا به هر واحد واجد شرایط ۲۵ میلیون تومان به مالکان به صورت بلاعوض پرداخت شود تا واحدهای نیمه تمام خود را به اتمام برسانند.</p>
      <p>وی خاطرنشان کرد: تاکنون ارایه تسهیلات بلاعوض ۲۵ میلیون تومان برای تکمیل واحدهای مسکونی روستایی در بافت‌های فرسوده برای ۲۰هزار و ۴۴۰ خانوار روستایی در قالب تفاهم نامه مشترک بین بنیاد مسکن، کمیته امداد و بهزیستی انجام شده است که نزدیک به ۱۶ هزار واحد آغاز شده است. از این ۱۶ هزار واحد نزدیک به ۱۱هزار واحد فوندانسیون‌ها پی‌ریزی شده و شروع به کار کرده‌اند و نزدیک به ۵ هزار واحد اسکلت انجام شده است.</p>
      <p>به گفته مدیرکل مسکن روستایی بنیاد مسکن انقلاب اسلامی در دو ماه آتی نیز استان‌های ایلام، هرمزگان و آذربایجان‌غربی به پنج استان نامبرده شده اضافه می‌شوند.</p>
      <p>وی اعلام کرد: بنیاد مسکن به صورت مستمر از کمیته امداد و بهزیستی آمار محرومان را دریافت می‌کند و بر اساس شاخص‌هایی که وجود دارد محرومان در اولویت فعالیت‌های بنیاد هستند.</p>
      <p>سهرابی توضیح داد: تاکنون حدود ۲۲۰ میلیاردتومان بلاعوض از حساب ۱۰۰ امام پرداخت شده که بیشترین بلاعوض و تسهیلاتی که پرداخت شده است به استان‌های سیستان و بلوچستان، کرمان، هرمزگان و خوزستان بوده است.</p>
    </article>
  </body>
</html>