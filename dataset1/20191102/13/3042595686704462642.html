<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/etterlyser-10-000-kroner-til-barnekreftforeningen/71775127"/>
    <meta property="og:site_name" content="Dagbladet.no"/>
    <meta property="article:published_time" content="2019-11-02T13:34:38+00:00"/>
    <meta property="og:title" content="Etterlyser 10 000 kroner til Barnekreftforeningen"/>
    <meta property="og:description" content="Pål André Helland etterlyser nok en gang de 10 000 kronene Muhamed Keita skylder Barnekreftforeningen etter et tapt veddemål for to år siden."/>
  </head>
  <body>
    <article>
      <h1>Etterlyser 10 000 kroner til Barnekreftforeningen</h1>
      <h2>Pål André Helland etterlyser nok en gang de 10 000 kronene Muhamed Keita skylder Barnekreftforeningen etter et tapt veddemål for to år siden.</h2>
      <address><time datetime="2019-11-02T13:34:38+00:00">02 Nov 2019, 13:34</time> by <a rel="author">Daniel Nerli Gussiås</a></address>
      <ul>
        <li>
          <b>Strømsgodset - Rosenborg 3-3 (1-1)</b>
        </li>
      </ul>
      <p>Pål André Helland og resten av Rosenborg-laget måtte skuffet innse at de tre poengene ble til bare ett da Lars Sætra dukket opp og sikret 3-3 og poengdeling på Marienlyst fredag kveld.</p>
      <p>Etter kampen var Helland kritisk til eget lag, men fikk også et spørsmål fra Eurosport om hvordan det ligger an med veddemålet mellom ham selv og Muhamed Keita fra foran 2017-sesongen.</p>
      <h3>To år gammel konflikt</h3>
      <p>Den gangen veddemålet ble inngått var Keita Vålerenga-spiller, og gikk ut med at han trodde deres angrepsrekke kom til å score flere mål enn Rosenborgs i 2017-sesongen.</p>
      <p>
        <b>Helland svarte med å være med veddemålet, og foreslo at taperen skulle betale 10 000 kroner til et veldedig formål.</b>
      </p>
      <p>RBKs seks mestscorende angripere scoret 44 mål. Vålerengas seks beste endte med bare 23 den sesongen. Dermed vant Helland veddemålet ganske suverent.</p>
      <p>I snart to år har Helland etterlyst pengene. Før kampen fikk Keita spørsmål om han skulle unngå Helland. Da svarte han følgende:</p>
      <p>
        <b>- Jeg og Helland unngår hverandre fint vi. Han sitter på benken og jeg spiller, svarte Keita sedvanlig arrogant til Eurosport.</b>
      </p>
      <p>Helland kom inn og noterte seg for en assist, mens Keita satte inn Godsets andre scoring.</p>
      <h3>- Vet ikke hva som er viktigere</h3>
      <p>Nå mener Helland det er på tide at Keita gjør opp for seg.</p>
      <p>- Jeg vet ikke om det har kommet noen utbetaling. Det er det Barnekreftforeningen som vet. Men jeg forsto det sånn at det ikke har kommet noe. Da er det vel sånn at han har viktigere ting å bruke pengene sine på enn Barnekreftforeningen. Jeg er spent på hva det er, sier Helland litt oppgitt til Eurosport.</p>
      <p>
        <b>Trønderen synes det er hårreisende at Godset-spilleren «nekter» å gi pengene til det veldedige formålet.</b>
      </p>
      <p>- Jeg hadde i alle fall kommet til og gjort opp for meg om jeg hadde tapt. Det får han stå for. Men om han mener at de 10 000 kronene er viktigere å bruke på seg selv enn på barnekreftforeninga, får det stå for hans regning, la Helland til.</p>
    </article>
  </body>
</html>