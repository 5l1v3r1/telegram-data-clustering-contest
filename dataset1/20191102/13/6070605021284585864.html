<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Cau-criminal-MEUR-taller-Barcelona_0_2336766481.html"/>
    <meta property="og:site_name" content="Ara.cat"/>
    <meta property="article:published_time" content="2019-11-02T13:17:39+00:00"/>
    <meta property="og:title" content="Cau un grup criminal que havia robat més de 2 M€ en joies d'un taller de Barcelona"/>
    <meta property="og:description" content="S'han detingut set persones a Madrid en una operació conjunta de Mossos i Policia Nacional"/>
  </head>
  <body>
    <article>
      <h1>Cau un grup criminal que havia robat més de 2 M€ en joies d'un taller de Barcelona</h1>
      <h2>S'han detingut set persones a Madrid en una operació conjunta de Mossos i Policia Nacional</h2>
      <address>
        <time datetime="2019-11-02T13:17:39+00:00">02 Nov 2019, 13:17</time>
      </address>
      <p>Una operació conjunta de Mossos d'Esquadra i Policia Nacional ha permès desarticular un grup criminal que havia robat més de 2 milions d'euros en joies d'un taller de Barcelona al mes de febrer. Els agents han detingut un total de set persones a Madrid –sis de nacionalitat espanyola i una de marroquina–, tots especialitzats en els robatoris en tallers de joieria pel mètode del butró.</p>
      <p>Els lladres van violentar la cambra cuirassada de l'establiment –de deu centímetres de formigó– amb un trepant especial i després van accedir al contingut de les dues caixes fortes amb l'ús d'un bufador. L'operació delictiva va durar prop de 14 hores i els autors del robatori es van endur peces de joieria, rellotges i diners per valor d'aquests 2 milions d'euros. Els arrestats van passar a disposició judicial l'11 d'octubre i el jutge va decretar la seva llibertat amb càrrecs.</p>
      <p>Segons la policia catalana, els autors del robatori disposaven d'informació privilegiada sobre el taller de joieria: tant de la seva distribució com dels elements de seguretat disponibles i el material de gran valor que contenia el seu interior. Els lladres van manipular el sistema d'alarma, van desactivar els sensors d'algunes zones del local i van dur a terme un butró per poder accedir al taller.</p>
      <p>Els membres del grup criminal tenien un alt grau d'expertesa pel que fa a la desactivació remota d'alarmes i en el maneig de bufadors d'oxitall, llances tèrmiques i inhibidors de freqüència. L'envergadura del robatori i el grau d'especialització del grup criminal van comportar que la investigació l'assumís la Unitat Central de Robatoris amb Força (UCROF) de la Divisió d'Investigació Criminal (DIC) dels Mossos. </p>
      <h3>Set detinguts a Madrid i Toledo</h3>
      <p>Es tractava de persones especialitzades en els robatoris amb força en tallers de joieria i empreses. Aquests delinqüents estaven establerts a la zona de Madrid i alguns tenien antecedents per robatoris anteriors de característiques similars. Fins i tot havien assaltat un dipòsit judicial de drogues per sostreure les substàncies estupefaents que hi havia emmagatzemades.</p>
      <p>El 9 d'octubre el jutjat d'instrucció 9 de Barcelona va autoritzar les entrades i escorcolls als domicilis dels investigats. L'operatiu es va dur a terme a Madrid i va comportar la detenció de set persones i la intervenció de material, que actualment s'està analitzant. <br/><br/>El botí sostret de moment no s'ha pogut recuperar. El resultat de l'operatiu va concloure amb la detenció de set persones –que duien un alt ritme de vida com a conseqüència de la seva activitat delinqüent– i set escorcolls realitzats, sis en localitats de la comunitat de Madrid i un altre a Toledo. Els policies van intervenir 2.600 euros en efectiu i diversos rellotges de luxe.</p>
    </article>
  </body>
</html>