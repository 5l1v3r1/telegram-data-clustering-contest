<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/681804/pavlopoulos-chreos-mas-na-egeiroume-os-tin-teliki-dikaiosi-tis-no"/>
    <meta property="og:site_name" content="enikos.gr"/>
    <meta property="article:published_time" content="2019-11-02T13:06:00+00:00"/>
    <meta property="og:title" content="Παυλόπουλος: Χρέος μας να εγείρουμε ως την τελική δικαίωση τις νόμιμες αξιώσεις μας για το κατοχικό δάνειο"/>
    <meta property="og:description" content="Το μήνυμα, “ποτέ ξανά ναζιστική θηριωδία”, έστειλε από το μαρτυρικό χωριό Καταρράκτης των Τζουμέρκων, ο Πρόεδρος της Δημοκρατίας Προκόπης Παυλόπουλος..."/>
  </head>
  <body>
    <article>
      <h1>Παυλόπουλος: Χρέος μας να εγείρουμε ως την τελική δικαίωση τις νόμιμες αξιώσεις μας για το κατοχικό δάνειο</h1>
      <address>
        <time datetime="2019-11-02T13:06:00+00:00">02 Nov 2019, 13:06</time>
      </address>
      <p>Το μήνυμα, “ποτέ ξανά ναζιστική θηριωδία”, έστειλε από το μαρτυρικό χωριό Καταρράκτης των Τζουμέρκων, ο Πρόεδρος της Δημοκρατίας <a href="http://www.enikos.gr/politics/681511/synantisi-tou-prokopi-pavlopoulou-me-ton-ypourgo-exoterikon-tou-i">Προκόπης Παυλόπουλος</a>, ενώ παράλληλα τόνισε, πως για λόγους δικαιοσύνης, η Ελλάδα θα συνεχίσει να εγείρει τις νόμιμες αξιώσεις για το κατοχικό δάνειο και τις εν γένει αποζημιώσεις της εποχής της ναζιστικής κατοχής, ως την τελική δικαίωση.</p>
      <p>Ο Πρόεδρος της Δημοκρατίας, ο οποίος τιμά με την παρουσία του, τις εκδηλώσεις μνήμης των θυμάτων της ναζιστικής θηριωδίας τον Οκτώβριο του 1943, μετά την κατάθεση στεφάνου στο Μνημείο των Εκτελεσθέντων Καταρρακτινών δήλωσε:</p>
      <p>“Τιμούμε σήμερα την Ιερή Μνήμη των τραγικών Θυμάτων της ναζιστικής θηριωδίας στο Μαρτυρικό Χωριό του Καταρράκτη, εκείνο τον σκληρό Οκτώβριο του 1943. Και δεσμευόμαστε, τιμώντας και με τον τρόπο αυτόν την θυσία τους, ότι εμείς, οι Έλληνες, θα αγωνιζόμαστε πάντα, και μόνοι αλλά και ως μέλη της Διεθνούς Κοινότητας και της Μεγάλης Ευρωπαϊκής μας Οικογένειας, της Ευρωπαϊκής Ένωσης, για να μην συμβεί, ποτέ ξανά, παρόμοια θηριωδία, η οποία πλήττει βάναυσα τον άνθρωπο και τον πολιτισμό μας.</p>
      <p>Είναι δε ακριβώς το χρέος μας έναντι των τραγικών θυμάτων της ναζιστικής θηριωδίας το οποίο, μακριά από κάθε έννοια αντεκδίκησης και αποκλειστικώς και μόνο για λόγους Δικαιοσύνης, μας υποχρεώνει να εγείρουμε, ως την τελική δικαίωση, τις νόμιμες αξιώσεις μας για το κατοχικό δάνειο και τις εν γένει αποζημιώσεις της εποχής της ναζιστικής κατοχής. Όπως έχω επανειλημμένως τονίσει, οι ως άνω αξιώσεις μας, για τις οποίες ουδένα ζήτημα παραίτησης ή παραγραφής τίθεται, είναι πάντοτε νομικώς ενεργές και δικαστικώς επιδιώξιμες. Και ο κοινός μας Ευρωπαϊκός Νομικός Πολιτισμός επιβάλλει την σχετική απόφαση να την λάβει αρμόδιο Δικαστικό Forum, με βάση το σύνολο του εφαρμοζόμενου εν προκειμένω Διεθνούς Δικαίου, όπως άλλωστε αποφάνθηκε προσφάτως και η Ομοσπονδιακή Υπηρεσία Εμπειρογνωμόνων του Γερμανικού Κοινοβουλίου (Bundestag). Κατά τούτο δε, η από 18.10.2019 απόρριψη της πλήρως τεκμηριωμένης ρηματικής διακοίνωσης της Ελλάδας από την πλευρά της Γερμανικής Κυβέρνησης εμφανίζεται παντελώς αναιτιολόγητη. Υπό τα δεδομένα αυτά η Ελλάδα δεν αποδέχεται την ως άνω άρνηση και θα επανέλθει στο δίκαιο αίτημά της, επικαιροποιώντας και ενισχύοντας τα επιχειρήματά της.</p>
      <p>Αιωνία η Μνήμη των τραγικών Θυμάτων της ναζιστικής θηριωδίας στο Μαρτυρικό Χωριό του Καταρράκτη”.</p>
      <related>
        <h4>σχετικά άρθρα</h4>
        <a href="http://www.enikos.gr/politics/681238/pavlopoulos-den-tha-anechtoume-apo-merous-tis-tourkias-paraviasei%0A%20%20%20%20%0A"/>
        <a href="http://www.enikos.gr/politics/680790/episkepsi-pavlopoulou-sto-424-geniko-stratiotiko-nosokomeio-ekpai%0A%20%20%20%20%0A"/>
        <a href="http://www.enikos.gr/politics/680684/pavlopoulos-den-borei-na-amfisvitisei-kaneis-tin-ellinikotita-tis%0A%20%20%20%20%0A"/>
        <a href="http://www.enikos.gr/politics/680666/episkepsi-tou-proedrou-tis-dimokratias-stin-edra-tou-syllogou-syn%0A%20%20%20%20%0A"/>
        <a href="http://www.enikos.gr/politics/679614/o-prokopis-pavlopoulos-egkainiase-ekthesi-me-prosopika-antikeimen%0A%20%20%20%20%0A"/>
        <a href="http://www.enikos.gr/politics/679326/pavlopoulos-oi-ellinikes-enoples-dynameis-einai-fylakes-tis-eirin%0A%20%20%20%20%0A"/>
        <a href="http://www.enikos.gr/politics/679323/pavlopoulos-otan-prokeitai-gia-tin-yperaspisi-tis-eirinis-kai-tis%0A%20%20%20%20%0A"/>
        <a href="http://www.enikos.gr/politics/679127/pavlopoulos-i-dikaii-diki-katochyromeni-apo-to-ethniko-to-evropai%0A%20%20%20%20%0A"/>
        <a href="http://www.enikos.gr/politics/678479/pavlopoulos-i-ellada-paramenei-ena-eidos-akraiou-oriou-tis-dysis-%0A%20%20%20%20%0A"/>
      </related>
    </article>
  </body>
</html>