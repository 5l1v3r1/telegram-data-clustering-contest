<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619428/%DB%B6%DB%B0-%D8%AF%D8%B1%D8%B5%D8%AF-%D8%B2%D9%86%D8%A7%D9%86-%D8%A7%DB%8C%D8%B1%D8%A7%D9%86%DB%8C-%D9%85%D8%A8%D8%AA%D9%84%D8%A7-%D8%A8%D9%87-%DA%86%D8%A7%D9%82%DB%8C-%D8%B4%DA%A9%D9%85%DB%8C-%D9%87%D8%B3%D8%AA%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-02T13:44:00+00:00"/>
    <meta property="og:title" content="۶۰ درصد زنان ایرانی مبتلا به چاقی شکمی هستند"/>
    <meta property="og:description" content="رئیس گروه جمعیت و سلامت خانواده دانشگاه علوم پزشکی استان اصفهان گفت: حدود۶۰ درصد زنان بالای ۱۸ سال ایرانی مبتلا به چاقی شکمی هستند. این رقم در مردان حدود ۲۰ درصد است."/>
  </head>
  <body>
    <article>
      <h1>۶۰ درصد زنان ایرانی مبتلا به چاقی شکمی هستند</h1>
      <address>
        <time datetime="2019-11-02T13:44:00+00:00">02 Nov 2019, 13:44</time>
      </address>
      <p>
        <i>رئیس گروه جمعیت و سلامت خانواده دانشگاه علوم پزشکی استان اصفهان گفت: حدود۶۰ درصد زنان بالای ۱۸ سال ایرانی مبتلا به چاقی شکمی هستند. این رقم در مردان حدود ۲۰ درصد است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>راحله صادق امروز(شنبه) در نشست خبری به مناسبت هفته سلامت بانوان هدف اصلی از برگزاری این هفته را آگاهی نیمی از جمعیت جامعه از مشکلات سلامتی دانست و اظهار کرد: زنانی نیمی از جمعیت کشور را تشکیل می دهند و به دلیل اینکه محور سلامت خانواده هستند، هر تصمیم آنها بر سلامت خانواده اثرگذار است. همچنین برنامه ریزی برای سلامت خانواده و بحث ایمنی غذا از مزرعه تا سفره بر عهده بانوان است، به همین دلیل تاثیر سلامت روح و جسم مادر بر تمام جنبه‌های خانواده اثرگذار است.</p>
      <p>وی با بیان اینکه امسال دهم تا شانزدهم آبان ماه با نام هفته سلامت بانوان در ایران گرامی داشته می شود، اظهار کرد: هفته سلامت بانوان، هر ساله ۲۴ تا ۳۰ مهربرگزار می شد که امسال به دلیل تقارن با اربعین، این ایام به تعویق افتاد.</p>
      <p>رئیس گروه جمعیت و سلامت خانواده دانشگاه علوم پزشکی استان اصفهان، تصریح کرد: متاسفانه شیوه زندگی زنان ایرانی صحیح نیست، طبق مطالعات جهانی، زنان جامعه از سلامت کامل برخوردار نیستند و عوامل خطر با شیوع بالا در میان زنان وجود دارد. سبک زندگی و تغذیه نامناسب، بی‌تحرکی و استعمال دخانیات از جمله عواملی است که سلامت زنان را بیش از پیش دستخوش خطر کرده است.</p>
      <p>صادق افزود: با کنترل عوامل خطر می توان از بروز بیمارزی های غیرواگیر که منجر به مرگ و میر زودرس می شود، جلوگیری کرد.</p>
      <p>وی تحرک بدنی را اصلی‌ترین موضوع هفته سلامت بانوان اعلام کرد و گفت: مرگ زیر ۷۰ سال ناشی از بیماری های غیرواگیر با عنوان مرگ زودرس طلقی می‌شود و در ایران ۴۰ درصد مرگ و میرها به این دلیل است.</p>
      <p>رئیس گروه جمعیت و سلامت خانواده دانشگاه علوم پزشکی استان اصفهان با تاکید بر اینکه کنترل عوامل خطر، عامل کاهش مرگ زودرس است، خاطرنشان کرد: براساس، یک مطالعه بزرگ کشوری که در ایران یک تا پنج سال یکبار انجام می‌شود، کم تحرکی و چاقی شکمی یکی از عوامل اصلی خطر برای بانوان است.</p>
      <p>وی افزود: چاقی شکمی منجر به بروز سرطان و بیماری قلبی عروقی می شود و حدود ۶۰ درصد زنان بالای ۱۸ سال ایرانی مبتلا به چاقی شکمی هستند. این رقم در مردان حدود ۲۰ درصد است. اصلی ترین دلیل ابتلا به چاقی شکمی تغذیه نامناسب و کم تحرکی است.</p>
      <p>وی خاطرنشان کرد: براساس همین مطالعه، فعالیت فیزیکی نامطلوب(تحرک کم) نیز در افراد بالای ۱۸ سال وضعیت مطلوبی ندارد.۶۰ درصد زنان فعالیت فیزیکی نامناسب دارند و این نشان دهنده این است که زنان در معرض ابتلا به بیماری های ناشی از کم تحرکی و چاقی هستند.</p>
      <p>صادق مصرف سیگار را یکی دیگر از عوامل خطر بورز بیماری ها دانست و گفت: خوشبختانه این مطالعه نشان می دهد که مصرف سیگار در زنان کمتر از مردان است. بااین وجود دخانیات ، قلیان را نیز دربر میگیرد که متاسفانه مصرف آن در میان زنان رشد بالایی داشته است.</p>
      <p>رئیس گروه جمعیت و سلامت خانواده دانشگاه علوم پزشکی استان اصفهان تاکید کرد: علل مرگ و میر زنان در ایران شبیه به آمارهای جهانی است. اولین عامل مرگ زنان در ایران بیماری های قلبی عروقی، شامل سکته های قلبی است و دومین عامل مرگ سرطان ها به ویژه سرطان پستان است که کم تحرکی اصلی ترین عامل بروز سرطان پستان است.</p>
      <p>صادق با بیان اینکه عوامل پیشرفت سرطان پستان در حال پیشرفت است، دلایل ابتلا به این بیماری را عدم شیردهی، بارداری کم، بالا بودن سن اولین قاعدگی، افزایش سن یائسگی، افزایش سن ازدواج اعلام کرد و گفت: افزایش امید به زندگی که از اول انقلاب تا کنون افزایش یافته، در کاهش عوامل ابتلا به سرطان موثر است و بروز بیماری های غیرواگیر را کاهش می دهد.</p>
      <p>وی افزود: بیماری های اسکلتی، آرتروزها، کم خونی و افسردگی نیز از جمله بیماری هایی است که بانوان را تهدید می کند. سرطان دهانه رحم و سرطان پستان نیز اصلی ترین بیماری هایی هستند که زنان را در معرض خطر قرار داده و باید اطلاع رسانی شوند.</p>
      <p>صادق تاکید کرد: همچنین بحث سلامت روانی اجتماعی بانوان از جمله موضوعاتی است که نیازمند توجه بیشتر است. متاسفانه اختلالات خلقی در بانوان بالا است و دلیل آن تغییرات هورمونی است و در شرایط سلامت بانوان موثر است. اگر بانوان از این تغییرات اطلاع نداشته باشد در خانواده آسیب‌زا است و منجر به طلاق یا طلاق عاطفی می شود. بانوان برای جلوگیری از مشکلات باید از مشاوره‌ها و روان درمانی‌ها استفاده کنند.</p>
    </article>
  </body>
</html>