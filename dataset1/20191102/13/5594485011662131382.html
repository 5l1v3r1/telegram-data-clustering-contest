<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/svyat/grtsiya-propishchya-ot-nashentsi-koi-sa-nay-znakovite-im-prestpleniya_news706845.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-02T13:50:00+00:00"/>
    <meta property="og:title" content="Гърция пропищя от нашенци, кои са най-знаковите им престъпления"/>
    <meta property="og:description" content="Етносът „Българин“ се използва като нарицателно за престъпник от голяма част от гръцкото общество"/>
  </head>
  <body>
    <article>
      <h1>Гърция пропищя от нашенци, кои са най-знаковите им престъпления</h1>
      <h2>Етносът „Българин“ се използва като нарицателно за престъпник от голяма част от гръцкото общество</h2>
      <address>
        <time datetime="2019-11-02T13:50:00+00:00">02 Nov 2019, 13:50</time>
      </address>
      <p>https://blitz.bg/svyat/grtsiya-propishchya-ot-nashentsi-koi-sa-nay-znakovite-im-prestpleniya_news706845.html Blitz.bg</p>
      <figure>
        <img src="https://static.blitz.bg/documents/thumbnails/730/201905/1558756878-mykonos-495848-960-720.jpg"/>
        <figcaption>Остров Миконос, Гърция</figcaption>
      </figure>
      <p><b>„Всички жени са курви с изключение на майка ми, но да не забравяме, че и тя е жена“, казва Наполеон, който разбира се, не е визирал етнос, а пол. В Гърция работят и се грижат за комфорта на гръцките семейства над 300 000 българи, а 5 милиона български туристи инвестират през последните години, което е доказателство за добронамерено добросъседско отношение. </b><br/><br/>Независимо от това етносът „Българин“ продължава да се използва като нарицателно за престъпник от голяма част от гръцкото общество. Вина разбира се за това имаме ние, но единици са тези, които петнят българския етнос, под чийто знаменател преминават и много работливи и грижовни българи, пише "<a href="https://trud.bg/%d0%bf%d1%80%d0%b5%d1%81%d1%82%d1%8a%d0%bf%d0%bd%d0%b8%d1%86%d0%b8-%d0%bb%d0%b8-%d1%81%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%82%d0%b5-%d0%b2-%d0%b3%d1%8a%d1%80%d1%86%d0%b8%d1%8f/">Труд</a>".</p>
      <p>През октомври 2017 г. омъжена за грък българка на о. Крит организира с българския си любовник убийството на съпруга си. Както се очакваше, престъплението придоби гласност както в Гърция, така и в България. И не защото бе ужасно, а защото беше едно от най-безумните. Щом жертвата се качва в автомобила си, жена му изпраща на своя любовник съобщение от личния си мобилен телефон: „Сега тръгна и е сам“.<br/><br/>Изпълнителят на убийството го чака в засада посред бял ден на провинциално шосе, разстрелва го, докато наоколо ловци от селото го виждат и започват да викат, а той бяга панически.<br/><br/>Арестуват го половин час по-късно, след като всички са видели марката и цвета на автомобила, с който е избягал. Тези двамата трябва да бъдат осъдени първо за идиотизма си и след това за извършеното престъпление.</p>
      <p>В продължение на цели двайсет дни всички гръцки медии бълваха безспирно за „българката“, която уби своя мъж, за да му вземе парите. Не оспорвам, че става въпрос за двойка престъпници, които заслужават тежко наказание, след като са замислили убийството на човек.<br/><br/>Вбеси ме обаче последвалото цунами от публикации в гръцката преса, които идентифицираха всяка живееща и работеща в Гърция почтена българка с въпросната от остров Крит.</p>
      <p>Месец по-късно Гърция бе потресена от друго убийство в столицата. Млада гъркиня бе убита с 14 прободни рани на централните гробища на Атина от грък, който искаше да открадне мобилния u телефон и да го продаде за двайсет евро.</p>
      <p>Този казус придоби същата публичност, както този за „дяволската българка“, но не чух нито един грък да укорява или се изчервява от факта, че може да убие за двайсет евро. Единственото нещо, за което всички са сигурни е, че всяка българка е потенциален убиец не само на своя съпруг грък, но и на своя хазаин или съсед.</p>
      <p>Десетки пъти съм слушала разказите на мои сънародници, а и на имигранти от други националности, работещи в гръцката провинция, че при най-дребната кражба или убийство, веднага са първите заподозрени лица.</p>
      <p>Налице са безумни случаи, когато тази несправедлива стратегия се прилага за лесно обвиняване на имигранти. Припомням случая с българина, обвинен от гръцкия съд за убийство, без да има труп.<br/><br/>За щастие неговите роднини, убедени в невинността му, продължиха да ровят, в резултат на което откриха, че… „трупът“ живее в друг гръцки град. Човекът излежа в затвора цели седем години за убийство, което не бе извършил.</p>
      <p>От официалния сайт на гръцката полиция за регистрираната престъпност в Гърция през последните години става ясно, че българите са групата от населението с най-малко престъпни деяния.</p>
      <p>През 2015 г. за убийство са арестувани 262 гърци и 93 чужденци.</p>
      <p>През 2016 г. стават 81 убийства, извършени от 169 гърци и 95 чужденци; за измами са арестувани 994 гърци и 247 чужденци; за грабежи са арестувани 1295 гърци и 618 чужденци.</p>
      <p>През първото полугодие на 2017 г. са извършени 42 убийства, които са разкрити. Арестувани са 110 гърци и 52 чужди граждани.</p>
      <p>Всички познавачи на гръцката действителност знаят, че няма български престъпни групировки в Гърция. Не твърдя, че всички българи са светци, но разпределението на престъпленията по гръцките улици е известно дори и на малките деца.<br/><br/>Центърът на Атина се владее от северноафрикански банди, главно марокански и алжирски. Незаконната търговия на дребно се извършва от чернокожи. Наркотиците се разпространяват от различни националности, ръководени от гърци и албанци. Проституцията е разпределена по квартали: някъде преобладават африканци с малки мургави девойки, а другаде – албански шайки с бели девойки.<br/><br/>Наемните убийства се извършват главно от грузинци или руснаци. Напоследък се появиха и араби. Охраната на заведенията и луксозната проституция принадлежи изключително и само на гръцки шайки. В обирите на домове са се специализирали румънски и албански групи. Българите не участват в организираната престъпност.</p>
      <p>Естествено, винаги и навсякъде съществуват черни овце, но общото ни присъствие е миролюбиво и създава много малко главоболия на гръцкото общество в сравнение с други имигрантски групи, а също и в сравнение със самите гърци.<br/><br/>Разбирате сега, защо се вбесявам, когато гледат на сънародничките ми като на „сатанински българки“ и се вбесявам много повече от някои мои сънародници и сънароднички, които поради глупостта си или престъпното си поведение дават повод на всеки грък да ни включва цялостно в опасните групи, които застрашават живота или имуществото му.</p>
      <p>
        <b>Във всяко стадо има мърша</b>
      </p>
      <p>Преди престъплението в Крит имаше случай с друга българка, която уби мъжа си, след което сложи трупа му във фризера и изчезна. Не можете да си представите каква вреда нанесоха тези две престъпни жени на стотиците хиляди българи, които работят честно в Гърция. Защото предразсъдъкът, намери в тяхното лице идеалния изразител. Поставянето в рамка на жените от конкретна държава е некоректно, защото във „всяко стадо има мърша“.</p>
    </article>
  </body>
</html>