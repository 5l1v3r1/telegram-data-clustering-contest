<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637477/%D9%85%D8%B0%D8%A7%DA%A9%D8%B1%D9%87-%DA%AF%D9%88%DA%AF%D9%84-%D8%A8%D8%A7-%D8%B9%DA%A9%D8%A7%D8%B3%D8%A7%D9%86-%D9%85%D8%B1%D8%A7%D8%B3%D9%85-%D8%A7%D8%B2%D8%AF%D9%88%D8%A7%D8%AC"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-02T13:21:00+00:00"/>
    <meta property="og:title" content="مذاکره گوگل با عکاسان مراسم ازدواج"/>
    <meta property="og:description" content="گوگل به‌منظور ارتقای دوربین پیکسل ۴ و بهبود قابلیت‌هایی همچون روتوش چهره و زیباتر جلوه‌دادن تصاویر، با عکاسان حرفه‌ای مراسم ازدواج مذاکره کرده است."/>
  </head>
  <body>
    <article>
      <h1>
        <a href="https://www.bultannews.com/fa/news/637477/%D9%85%D8%B0%D8%A7%DA%A9%D8%B1%D9%87-%DA%AF%D9%88%DA%AF%D9%84-%D8%A8%D8%A7-%D8%B9%DA%A9%D8%A7%D8%B3%D8%A7%D9%86-%D9%85%D8%B1%D8%A7%D8%B3%D9%85-%D8%A7%D8%B2%D8%AF%D9%88%D8%A7%D8%AC">مذاکره گوگل با عکاسان مراسم ازدواج</a>
      </h1>
      <h2>گوگل به‌منظور ارتقای دوربین پیکسل ۴ و بهبود قابلیت‌هایی همچون روتوش چهره و زیباتر جلوه‌دادن تصاویر، با عکاسان حرفه‌ای مراسم ازدواج مذاکره کرده است.</h2>
      <address><time datetime="2019-11-02T13:21:00+00:00">02 Nov 2019, 13:21</time> by <a rel="author">بولتن نیوز | bultannews.com</a></address>
      <p><b>گروه IT: گوگل</b> اعلام کرد با هدف توسعه‌ی ویژگی <b>روتوش چهره</b> (Face Retouching) در دوربین<b> پیکسل ۴</b>، از عکاسان حرفه‌ای مشورت گرفته است که با مقوله‌هایی همچون زیباترکردن چهره آشنا هستند.<b> ایساک رینولدز</b>، مدیر محصول دوربین پیکسل، در مصاحبه‌ای مطبوعاتی درباره‌ی قابلیت روتوش‌کردن تصاویر با دوربین پیکسل ۴ گوگل توضیحات جالبی ارائه کرد.   <br/>به گزارش بولتن نیوز به نقل از زومیت، ایسام رینولدز معتقد است:   در روتوش تصاویر با دوربین پیکسل ۴، در <b>خطوط اصلی چهره</b> دست‌کاری نمی‌شود؛ مثلا صورت فرد باریک‌تر نمایش داده نخواهد شد. همچنین در روتوش تصویر قرار نیست لب‌های سوژه بزرگ‌تر یا بینی‌اش کوچک‌تر نمایش داده شود؛ بلکه قصد گوگل از روتوش تصاویر،<b> نمایش چهره‌ی واقعی فرد</b> در زیباترین شکل ممکن است. برای منظور از بهترین <b>عکاسان حرفه‌ای مراسم ازدواج</b> دعوت به ‌همکاری کرده‌ایم.  </p>
      <figure>
        <img src="https://www.bultannews.com/files/fa/news/1398/8/11/1190419_662.jpg"/>
      </figure>
      <p>ایساک رینولدز افزود:<br/><br/>مراسم ازدواج یکی از مهم‌ترین روزهای زندگی هر فردی است. همه دوست دارند تصویر زیبا و خاطره‌انگیزی از چنین روز مهمی به‌‌یادگار داشته باشند و همه‌ی عمر از دیدن آن تصاویر زیبا لذت ببرند. از <b>عکاسان حرفه‌ای</b> سؤال کردیم برای زیباترشدن تصاویر گرفته‌شده در مراسم ازدواج چه کاری انجام می‌دهند. گوگل قصد دارد چنین راهکاری را برای دوربین گوشی‌های هوشمند خود شبیه‌سازی کند.  </p>
      <figure>
        <img src="https://www.bultannews.com/files/fa/news/1398/8/11/1190418_919.jpg"/>
      </figure>
      <p>از دیدگاه عکاسان حرفه‌ای، <b>صاف‌بودن پوست سوژه</b> یکی از موضوعات مهمی است که در زیباتر جلوه‌دادن تصویر وی اهمیت زیادی دارد. از دیدگاه رینولدز، پوست صاف یکی از مؤلفه‌های اصلی در زیباترشدن سوژه محسوب می‌شود. وی معتقد است: <br/><br/>نحوه‌ی روتوش تصاویر و <b>برداشتن خطوط چهره</b> ظرافت خاصی دارد. چگونگی حذف منافذ و خطوط بسیار ظریف چهره، می‌تواند در زیباترشدن عکس سوژه تأثیر بسیار زیادی بگذارد. این خطوط باید به‌گونه‌ای روتوش شوند که درنهایت، تصویر نهایی شبیه سوژه‌ی واقعی باشد و تصنعی به‌نظر نرسد.  </p>
      <figure>
        <img src="https://www.bultannews.com/files/fa/news/1398/8/11/1190417_181.jpg"/>
      </figure>
      <p>ویژگی <b>Face Retouching</b> باعث می‌شود تصویر چهره‌ی سوژه با پوستی صاف و شفاف بهتر از قبل به‌نظر برسد. رینولدز درباره‌ی این موضوع می‌گوید:<br/><br/>معمولا افراد صبح‌ها در فاصله‌ی <b>۱/۵۲ متری</b> (‌۵ فوت) آینه خود را نگاه می‌کنند و بعد از منزل به قصد رفتن به محل کار خارج می‌شوند. در چنین فاصله‌ای، عموما چهره‌ی آن‌ها خوب به‌نظر می‌رسد. کاربران تمایل دارند وقتی عکس‌های گرفته‌شده‌ی خود را نیز با دوبین گوشی هوشمند مشاهده می‌کنند، همین حس را داشته باشند و تأیید کنند چهره‌شان خوب به‌نظر می‌رسد. <br/><br/>گوگل در گوشی هوشمند پیکسل ۴، نخستین‌بار قابلیت <b>روتوش چهره‌ی دوربین سلفی</b> را به‌صورت پیش‌فرض دراختیار کاربران قرار داد. رینولدز درادامه‌ی صحبت‌هایش به این موضوع اشاره کرد که یکی از اهداف گوگل آن است کاربران بتوانند با دوربین گوشی‌های هوشمند خود، خاطره‌ی خوبی از لحظاتشان ثبت و ضبط کنند. گوگل کاملا می‌داند کاربران به زیباتر‌شدن چهره‌شان اهمیت می‌دهند. همه دوست دارند وقتی عکس می‌گیرند، چهره‌شان زیباتر و بهتر در عکس بیفتد تا بتوانند در شبکه‌های اجتماعی تصویری زیباتر از خودشان به‌اشتراک بگذارند؛ به‌ویژه افرادی که پوست صاف و خوبی ندارند، به این ویژگی بیش از بقیه توجه نشان می‌دهند. البته امکان غیرفعال‌کردن ویژگی روتوش تصویر نیز وجود دارد و کاربران می‌توانند درصورت تمایل، این ویژگی را غیرفعال کنند. <br/><br/>تنها اپلیکیشنی که به روتوش و صاف‌کردن پوست کاربران در اپلیکیشن دوربین اهمیت می‌دهد،<b> اینستاگرام</b> است. البته کاربران می‌توانند از <b>فیلترهای واقعیت افزوده</b> نیز برای تغییر تصاویر خود استفاده کنند. ناگفته نماند برخی دیگر از تولیدکنندگان گوشی‌های هوشمند همچون<b> اپل</b>، مسیر دیگری در پیش گرفته‌اند و تنظیمات روتوش چهره را دراختیار کاربران قرار نمی‌دهند. <br/><br/>درنهایت رینولدز به این موضوع اشاره می‌کند که گوگل روی موضوع روتوش چهره زمان و انرژی فراوانی گذاشته و از جنبه‌های مختلف آن را بررسی کرده است.</p>
    </article>
  </body>
</html>