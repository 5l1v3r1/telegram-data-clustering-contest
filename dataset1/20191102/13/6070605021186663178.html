<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/Espanyol-Barca-Iberdrola_0_2336766508.html"/>
    <meta property="og:site_name" content="Ara.cat"/>
    <meta property="article:published_time" content="2019-11-02T13:57:09+00:00"/>
    <meta property="og:title" content="El Barça busca el liderat en solitari de la Primera Iberdrola contra el Llevant"/>
    <meta property="og:description" content="L'Espanyol necessita reaccionar en un camp on va golejar la temporada passada"/>
  </head>
  <body>
    <article>
      <h1>El Barça busca el liderat en solitari de la Primera Iberdrola contra el Llevant</h1>
      <h2>L'Espanyol necessita reaccionar en un camp on va golejar la temporada passada</h2>
      <address>
        <time datetime="2019-11-02T13:57:09+00:00">02 Nov 2019, 13:57</time>
      </address>
      <p>Després de classificar-se per als quarts de final de la Lliga de Campions per cinquena temporada consecutiva, el Barça rep el Llevant a l’estadi Johan Cruyff (12 h) amb el retorn de Vicky Losada a la convocatòria. “Contra el Llevant sempre esperes partits igualtats”, va avisar la portera Sandra Paños en referència a les valencianes, actualment cinquenes a la classificació. El Llevant, reforçat amb dues exjugadores del Barça com Gemma Gili i Andonova, sol rendir millor fora de casa. Si guanya, l’equip blaugrana podria quedar-se com a líder en solitari de la Primera Iberdrola en funció del resultat de l’equip revelació de la temporada, el Deportivo de la Corunya, que visita el camp del vigent campió, l’Atlètic de Madrid (16-15h). Barça i Deportivo sumen 19 punts, un més que l’Atlètic, amb 18.</p>
      <figure>
        <a href="https://www.ara.cat/2019/10/13/esports/Eli-Estal-intentant-centrada-Betis_2324777634_66555759_1500x1000.jpg">
          <img src="https://www.ara.cat/2019/10/13/esports/Eli-Estal-intentant-centrada-Betis_2324777634_66555759_1500x1000.jpg"/>
        </a>
        <figcaption>Eli del Estal intentant rematar una centrada en el partit contra el Betis / ELISA SANJUAN</figcaption>
      </figure>
      <h3>L’Espanyol, contra les cordes</h3>
      <p>L’Espanyol, per la seva part, visita el complicat camp del Rayo Vallecano (11 h) buscant el primer triomf de la temporada. L’equip de Salvador Jaspe, després de 7 partits, ocupa l'última posició amb tot just un sol punt. Jaspe, que recupera Cristina Baudet però segueix sense Dulce i Montse, ha explicat que l’any passat ja van treure un bon resultat del seu camp i que "seria important puntuar abans de l’aturada”, en referència al triomf per 1-5 de la temporada anterior. La setmana vinent la Lliga s'atura per les seleccions i <a href="https://www.ara.cat/esports/futbol/sense-acord-futbolistes-Primera-Iberdrola-vaga_0_2333766739.html">després les jugadores tenen convocada una vaga.</a> La Lliga doncs, es podria aturar durant gairebé tres setmanes.</p>
    </article>
  </body>
</html>