<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Junqueras_0_2336766477.html"/>
    <meta property="og:site_name" content="Ara.cat"/>
    <meta property="article:published_time" content="2019-11-02T13:32:00+00:00"/>
    <meta property="og:title" content="ERC s'erigeix des de Lledoners com el vot útil independentista que pot vèncer &quot;la repressió del PSOE&quot;"/>
    <meta property="og:description" content="Celebra el míting central al costat de la presó el dia que fa dos anys que Junqueras hi va entrar"/>
  </head>
  <body>
    <article>
      <h1>ERC s'erigeix des de Lledoners com el vot útil independentista que pot vèncer "la repressió del PSOE"</h1>
      <h2>Celebra el míting central al costat de la presó el dia que fa dos anys que Junqueras hi va entrar</h2>
      <address>
        <time datetime="2019-11-02T13:32:00+00:00">02 Nov 2019, 13:32</time>
      </address>
      <p>Aquest dissabte es compleixen dos anys des que el president d'Esquerra Republicana, Oriol Junqueras, va entrar a la presó. Aquest ha estat el leitmotiv del míting central de campanya d'ERC de les eleccions espanyoles del 10-N que, precisament, s'ha celebrat a l'esplanada propera a la presó de Lledoners, on Junqueras està empresonat. </p>
      <p>El coordinador nacional d'ERC, Pere Aragonès, ha reivindicat el president del seu partit, i ha erigit Esquerra com "l'única força política que pot garantir la victòria de l'independentisme" a Catalunya. Segon dia de campanya i Esquerra ja ha fet l'apel·lació al vot útil independentista que l'ha caracteritzat en les últimes conteses electorals. Els republicans, tradicionalment reticents a parlar d'enquestes, avui sí que ho han fet. Aragonès ha recordat que els sondejos "diuen diuen diuen" que ERC és l'única força sobiranista que pot vèncer els comicis a Catalunya i així demostrar que "la llibertat d'Esquerra" s'imposa a "la repressió del PSOE". Encara que no n'ha fet referència directa, el missatge implícit és un recordatori que JxCat i la CUP, segons la mateixa demoscòpia, no tenen oportunitats de guanyar. Aragonès fins i tot ha plantejat que ERC pugui fer el <i>sorpasso </i>a Ciutadans.<i>  </i>És a dir, treure més escons a Catalunya que el partit de Rivera al conjunt de l'Estat.</p>
      <p>El míting s'ha celebrat després que Junqueras, <a href="https://www.ara.cat/politica/Oriol-Junqueras-Ningu-Que-estavellar_0_2336766439.html"> en una entrevista amb l'ARA</a>, digués que "ningú té més pressa" que ell "per arribar a la independència", però que no es pot estavellar "l'autobús on anem tots". Aquest dissabte no només es compleixen dos anys des que va entrar a la presó. També és l'aniversari del seu fill gran, el Lluc. Durant el míting s'ha fet un moment de silenci, perquè des de la presó el mateix Junqueras pogués cridar: "Bon dia. Us estimo Lluch i Joana. Guanyarem". La veu del líder republicà s'ha pogut sentir des de l'esplanada. </p>
      <figure>
        <img src="https://www.ara.cat/2019/02/14/imatges/Oriol-Junqueras-al-Suprem-Proces_2180192253_60467526_117x66.jpg"/>
      </figure>
      <p>
        <a href="https://www.ara.cat/politica/Oriol-Junqueras-Ningu-Que-estavellar_0_2336766439.html">Oriol Junqueras: “L'Estat no ha entès que estem a mitja partida”</a>
      </p>
      <p>Esquerra ha mantingut el to endurit contra el PSC i el PSOE <a href="https://www.ara.cat/politica/ERC_0_2335566630.html">que ja va exhibir en el míting d'obertura</a> de la campanya, que es va celebrar al barri de Sant Andreu. La candidata d'ERC per Girona, Montse Bassa, ha acusat el socialisme català de formar part de la "colla de fatxes" que des de l'Estat han actuat contra l'independentisme català. Aragonès ha criticat el partit de Pedro Sánchez perquè la campanya electoral "va començar amb un míting al Valle de los Caídos on la propaganda del PSOE es va transformar en una exaltació del feixisme". Per rematar-ho, el candidat d'ERC, Gabriel Rufián, ha acusat l'executiu central d'estar "acovardit pel feixisme" i ha dit sentir "fàstic" per l'actitud que ha tingut Miquel Iceta amb les mobilitzacions al carrer de després de la sentència. El rei també ha sigut objecte de les crítiques dels republicans. Aragonès ha dit que es "el net polític" de Franco i s'ha referit a Espanya com un "estat corrupte". El president del Parlament, Roger Torrent, ha volgut insuflar una dosi d'optimisme assegurant que, malgrat els obstacles, el procés d'independència és "irreversible". </p>
      <figure>
        <a href="https://www.ara.cat/2019/11/02/politica/vicepresident-Govern-Pere-Aragones-ERC_2336776565_67084248_1200x800.jpg">
          <img src="https://www.ara.cat/2019/11/02/politica/vicepresident-Govern-Pere-Aragones-ERC_2336776565_67084248_1200x800.jpg"/>
        </a>
        <figcaption>El vicepresident del Govern, Pere Aragonès, en el míting central d'ERC. / MARC PUIG / ERC</figcaption>
      </figure>
      <h3>La reaparició de Tardà</h3>
      <p>Un dels oradors de l'acte ha sigut l'exdiputat al Congrés Joan Tardà. Si en la campanya de les generals del mes d'abril no va tenir protagonisme en els mítings més importants, avui ha reaparegut. I amb força. Ha demanat als militants d'ERC tenir "autoestima" i no deixar-se "acomplexar". "Diumenge guanyarem, guanyarem per segona vegada consecutiva", ha proclamat, recordant la victòria d'ERC a Catalunya en les generals del mes d'abril. Ha reivindicat algun dels conceptes que, en els últims mesos, l'han convertit en diana de crítiques per part d'un sector de l'independentisme. El principal, la necessitat d'ampliar la majoria de partidaris de la independència de Catalunya. "Guanyarem si com capaços de donar protagonisme a les majories", ha avisat. També l'exconseller Carles Mundó ha defensat la trajectòria del partit davant les crítiques que rep del propi sobiranisme. Ha recordat que ERC "ja hi era" defensant la independència quan els partidaris d'un estat català no superaven el 10 per cent de la població.</p>
      <p>També ha destacat la presència del candidat de Bildu al 10-N Jon Iñarritu, que ha fet ús de la ironia que li ha fet guanyar nombrosos adeptes entre l'independentisme català a Twitter. Aquesta vegada ha dit que la imatge exterior d'Espanya estan tan malmesa que ni una campanya de publicitat "dirigida per Spielberg" ho pot arreglar. </p>
      <figure>
        <a href="https://www.ara.cat/2019/11/02/politica/vintena-CDR-assistit-ERC-protestar_2336776532_67081668_1500x1000.jpg">
          <img src="https://www.ara.cat/2019/11/02/politica/vintena-CDR-assistit-ERC-protestar_2336776532_67081668_1500x1000.jpg"/>
        </a>
        <figcaption>La vintena de CDR que han assistit al míting d'ERC per protestar. / GUILLEM ROSET / ACN</figcaption>
      </figure>
      <h3>Protesta dels CDR</h3>
      <p>Una vintena de membres dels CDR han fet acte de presència en l'inici del míting per protestar contra l'estratègia dels partits independentistes. "Vergonya de polítics", deia la pancarta que han exhibit. "Estratègia unitària", recalcava algun dels cartells que també han portat. Els dirigents d'ERC Sergi Sabrià i Marta Vilalta s'han acostat a parlar amb ells, en una conversa que s'ha produït amb bon to. Alguns dels assistents al míting sí que els hi han retret la seva presència allà, recordant els dos anys que es complien avui des que Oriol Junqueras va entrar a la presó. "Sou convergents" els hi ha etzibat un dels simpatitzants d’ERC als CDR. "Sou anarquistes", els hi ha dit un altre, acusant-los que no voler que hi hagi polítics.</p>
    </article>
  </body>
</html>