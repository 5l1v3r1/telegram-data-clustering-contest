<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/jezidi-meisje-is-vrouwen-waren-slechter-dan-de-strijders/"/>
    <meta property="og:site_name" content="SCEPTR"/>
    <meta property="article:published_time" content="2019-11-02T13:41:12+00:00"/>
    <meta property="og:title" content="Jezidi-meisje: “IS-vrouwen waren slechter dan de strijders”"/>
    <meta property="og:description" content="Vol ongeloof kijkt de Nederlandse Jezidi-gemeenschap naar de mogelijke terugkeer van IS-vrouwen naar Nederland."/>
  </head>
  <body>
    <article>
      <h1>Jezidi-meisje: “IS-vrouwen waren slechter dan de strijders”</h1>
      <address><time datetime="2019-11-02T13:41:12+00:00">02 Nov 2019, 13:41</time> by <a rel="author" href="https://sceptr.net/author/robbejanssen/" target="_blank">Robbe Janssen</a></address>
      <p>
        <b>Vol ongeloof kijkt de Nederlandse Jezidi-gemeenschap naar de mogelijke terugkeer van IS-vrouwen naar Nederland. Veel vrouwen uit de etnisch-religieuze minderheidsgroep in Irak werden door de terreurgroep ontvoerd en verkracht, alvorens ze konden vluchten. Drie van hen doen hun verhaal in een <a href="https://nos.nl/artikel/2308525-is-vrouwen-hielpen-strijders-bij-het-verkrachten-van-onze-vrouwen.html">reportage van de Nederlandse staatszender NOS</a>.</b>
      </p>
      <p>Net als bij ons laaide de afgelopen weken ook in Nederland de discussie op over het terughalen van familieleden van IS-strijders. Veel vrouwen en kinderen van jihadisten, waaronder ook met de Belgische en Nederlandse nationaliteit, verblijven in gevangeniskampen in Noord-Syrië. De kampen worden gecontroleerd door Koerdische strijdkrachten, maar komen steeds meer onder druk te staan sinds de Turkse inval in het noorden van Syrië. <a href="https://sceptr.net/2019/10/is-vrouwen-en-kinderen-ontsnapt-uit-kamp-in-noord-syrie/">Zo wisten verschillende IS-vrouwen al te ontsnappen.</a> </p>
      <figure>
        <iframe data-src="https://twitter.com/SCEPTR_online/status/1185129291593465856?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Een groep Nederlandse IS-vrouwen die in één van de kampen verblijft, stapte zelfs <a href="https://sceptr.net/2019/10/is-vrouwen-dagvaarden-nederlandse-staat-jullie-zijn-aansprakelijk/">naar de rechtbank om de regering te dwingen hen terug te halen</a>. Ook zouden zich twee vrouwen – die vanuit Nederland afreisden naar het kalifaat – met hun kinderen hebben aangemeld bij de ambassade in Turkije. Dit met de vraag om terug naar huis te keren.</p>
      <h3>IS-vrouwen terughalen? Jezidi’s hopen op berechting in Irak</h3>
      <p>Vol ongeloof kijkt de Nederlandse Jezidi-gemeenschap naar die recente ontwikkelingen. De Jezidi’s zijn een Koerdische religieuze minderheidsgroep in Irak. Hun geloof omvat elementen van verschillende religies, maar volgens IS zijn het <i>“ketters en duivelaanbidders”. </i>Veel – vaak jonge – Jezidi-meisjes werden bij de opkomst van IS in 2014 ontvoerd, verkracht en uitgebuit als seksslavinnen. De aanval van IS op de Jezidi-gemeenschap in Irak wordt door de Verenigde Naties beschouwd als een genocide. Dat IS-vrouwen nu willen terugkeren naar Nederland, stoot de Jezidi’s dan ook tegen de borst. </p>
      <h4>(Lees verder onder de tweet.)</h4>
      <figure>
        <iframe data-src="https://twitter.com/NOS/status/1190136175815725056?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><i>“De IS-vrouwen waren slechter dan de strijders”</i>, zegt <a href="https://sceptr.net/tag/Parween-Alhinto">Parween Alhinto</a> – die zelf vier maanden werd vastgehouden en verkracht door IS’ers – tegenover <a href="https://nos.nl/artikel/2308525-is-vrouwen-hielpen-strijders-bij-het-verkrachten-van-onze-vrouwen.html">NOS</a>. <i>“Ze sloegen de gevangengenomen vrouwen en hielpen de strijders om ze te verkrachten.” </i>Ze hoopt dat de vrouwen in Irak berecht worden en nooit meer vrijkomen. Ook het 10-jarige zusje van Alhinto werd door IS ontvoerd en als slaaf verkocht. <i>“Ze woonde daar in een huis met IS-vrouwen”, </i>zegt ze. <i>“Achteraf heeft ze mij verteld dat de vrouwen van de strijders het ergste waren.” </i></p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/11/turkije-zal-is-leden-terugsturen-naar-europa/"/>
        <a href="https://sceptr.net/2019/11/54-doden-bij-jihadistische-aanval-in-mali/"/>
        <a href="https://sceptr.net/2019/10/geens-over-terughalen-is-strijdster-gaan-in-beroep-tegen-uitspraak/"/>
      </related>
    </article>
  </body>
</html>