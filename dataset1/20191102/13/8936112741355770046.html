<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/inne,132/puchar-swiata-w-rugby-2019-rpa-anglia-wynik-finalu,982361.html"/>
    <meta property="og:site_name" content="TVN24"/>
    <meta property="article:published_time" content="2019-11-02T13:33:00+00:00"/>
    <meta property="og:title" content="Rekord wyrównany, rugbyści RPA z Pucharem Świata. &quot;Gramy dla wszystkich rodaków&quot;"/>
    <meta property="og:description" content="Reprezentacja Republiki Południowej Afryki wygrała z Anglią 32:12 (12:6) w finale Pucharu Świata w rugby, który rozgrywany był w Jokohamie. Springboks po raz trzeci w historii triumfowali w tych pr..."/>
  </head>
  <body>
    <article>
      <h1>Rekord wyrównany, rugbyści RPA z Pucharem Świata. "Gramy dla wszystkich rodaków"</h1>
      <address>
        <time datetime="2019-11-02T13:33:00+00:00">02 Nov 2019, 13:33</time>
      </address>
      <slideshow>
        <figure>
          <img src="https://r-scale-60.dcs.redcdn.pl/scale/o2/tvn/web-content/m/p1/i/6f2688a5fce7d48c8d19762b88c32c3b/b8dd593e-8430-4ee7-849f-4290a0157bf4.jpg?type=1&amp;srcmode=0&amp;srcx=1/1&amp;srcy=1/1&amp;srcw=1/1&amp;srch=1/1&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/8a8658d1-6352-4cf9-832f-36e4bca12e8f-480p.mp4"/>
          <figcaption>Reprezentacja RPA w rugby pokonała Anglików w finale PŚ</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/15d185eaa7c954e77f5343d941e25fbd/461a7d86-db51-4686-af7b-74aebab3ab3b-480p.mp4" autoplay="" loop=""/>
          <figcaption>Sierpniowe Wattsy cz. 7</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/15d185eaa7c954e77f5343d941e25fbd/5b3808c0-12c1-4453-a721-08ebb2026e71-480p.mp4" autoplay="" loop=""/>
          <figcaption>Sierpniowe Wattsy cz. 6</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/15d185eaa7c954e77f5343d941e25fbd/052bf4e5-a302-49a3-b2eb-18ccb9d5f072-480p.mp4" autoplay="" loop=""/>
          <figcaption>Sierpniowe Wattsy cz. 5</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/15d185eaa7c954e77f5343d941e25fbd/647736c9-7d1b-4ccb-8028-cb0f20d9485e-480p.mp4" autoplay="" loop=""/>
          <figcaption>Sierpniowe Wattsy cz. 4</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/15d185eaa7c954e77f5343d941e25fbd/b98d1228-bc9c-416a-b06b-1460cb578510-480p.mp4" autoplay="" loop=""/>
          <figcaption>Sierpniowe Wattsy cz. 3</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/15d185eaa7c954e77f5343d941e25fbd/b813f33a-991f-4771-8f7f-d6347d12fe75-480p.mp4" autoplay="" loop=""/>
          <figcaption>Sierpniowe Wattsy cz. 2</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/15d185eaa7c954e77f5343d941e25fbd/fb616cbd-00aa-44d8-8508-278ff46b8ea6-480p.mp4" autoplay="" loop=""/>
          <figcaption>Sierpniowe Wattsy cz. 1</figcaption>
        </figure>
        <figcaption>Trzeci triumf RPA w Pucharze Świata Foto: Getty Images | Video: PAP/EPA</figcaption>
      </slideshow>
      <h3>Reprezentacja Republiki Południowej Afryki wygrała z Anglią 32:12 (12:6) w finale Pucharu Świata w rugby, który rozgrywany był w Jokohamie. Springboks po raz trzeci w historii triumfowali w tych prestiżowych rozgrywkach, wyrównując rekord Nowozelandczyków.</h3>
      <related>
        <a href="https://eurosport.tvn24.pl/inne,132/trzecie-miejsce-na-otarcie-lez-nowa-zelandia-nie-dala-szans-walii,982206.html"/>
      </related>
      <p>Do zwycięstwa RPA w dużym stopniu przyczyniły się bardzo skuteczna i twarda gra w obronie oraz efektywność Handre Pollarda przy egzekwowaniu sześciu rzutów karnych. 25-letni zawodnik zaliczył też udane podwyższenia po przyłożeniach Makazole Mapimpiego i Cheslina Kolbego, które miały miejsce w ostatnich 15 minutach spotkania.</p>
      <p>Anglicy zebrali pochwały za styl, w jakim niespodziewanie pokonali w półfinale triumfatorów dwóch poprzednich edycji - Nowozelandczyków. Przez wiele osób wskazywani  byli nawet jako faworyci w meczu o tytuł. Na ich korzyść przemawiał też fakt, że rozegrali jedno spotkanie mniej od swoich finałowych rywali - grupowe spotkanie z Francuzami zostało odwołane z powodu tajfunu.</p>
      <p>W sobotnim pojedynku, na samym początku którego z powodu urazu głowy stracili Kyle'a Sincklera, już nie zachwycali. Odpowiedzieli czterema rzutami karnymi wykonanymi celnie przez Owena Farrella.</p>
      <p>Decydujący pojedynek oglądało z trybun ponad 70 tysięcy osób.</p>
      <h3>Kolisi: nie gramy dla siebie</h3>
      <p>Te same ekipy spotkały się w finale 12 lat temu. Wówczas również górą była drużyna z Afryki, która zwyciężyła 15:6. Po raz pierwszy zaś odniosła taki sukces w 1995 roku. Wyspiarze mają w dorobku jeden triumf w tych rozgrywkach, który odnieśli w 2003 roku.</p>
      <p>Springboks zostali teraz pierwszym zespołem, który sięgnął po PŚ mimo zanotowania porażki w fazie grupowej. Na inaugurację musieli uznać wyższość obrońców tytułu 13:23.</p>
      <p>Siya Kolisi jest z kolei pierwszym ciemnoskórym kapitanem Springboks, który podniósł przechodni Puchar Williama Webba Ellisa wręczany za triumf w PŚ.</p>
      <p>- Odkąd żyję, nie widziałem tak grającej naszej kadry. Wyglądało, jakbyśmy cofnęli się do 1995 roku. W ojczyźnie zmagamy się z wieloma wyzwaniami. Trener powiedział nam, że nie gramy dla siebie, tylko dla wszystkich rodaków w kraju. Doceniamy ich wsparcie. Kiedy działamy razem, możemy osiągnąć wszystko - zaznaczył kapitan.</p>
      <p> </p>
      <figure>
        <img src="https://r-scale-00.dcs.redcdn.pl/scale/o2/tvn/web-content/m/p1/i/6f2688a5fce7d48c8d19762b88c32c3b/519ad265-3f75-4d91-a4b9-2e978015746b.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>RPA pokonało Anglię<cite>Źródło: PAP/EPA</cite></figcaption>
      </figure>
      <h3>Pech Jonesa</h3>
      <p>Największym pechowcem jest szkoleniowiec Wyspiarzy Eddie Jones. Został w sobotę pierwszym trenerem, który dwa razy przegrał w finale PŚ. Poprzednio miało to miejsce 16 lat temu, gdy prowadził Australię, która w finale uległa... Anglikom.</p>
      <p>- Nie mogliśmy wejść w mecz. Wysiłek zawodników był ogromny, ale nie byliśmy w stanie tego przełożyć na grę. Nie obwiniam o to moich zawodników, pracowali bardzo ciężko przez cały turniej, grali z zaangażowaniem, ale dziś to nie wystarczyło - opowiadał Jones.</p>
      <p>W piątkowym meczu o trzecie miejsce All Blacks pokonali w Tokio Walię 40:17.</p>
      <p>Autor: Kali / Źródło: Polska Agencja Prasowa</p>
    </article>
  </body>
</html>