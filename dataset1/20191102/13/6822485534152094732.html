<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980811092.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-02T13:01:00+00:00"/>
    <meta property="og:title" content="ادعای یک رسانه کویتی: روحانی به سران عربستان و بحرین پیام فرستاد"/>
    <meta property="og:description" content="فرارو نوشت: روزنامه الجریده در گزارشی اختصاصی ادعا کرد ایران در اقدامی بی سابقه و برای نخستین بار از طریق کویت یک پیام رسمی مکتوب به عربستان و بحرین ارسال کرده و در آن ابتکارش در زمینه برقراری صلح در خلیج فارس را تشریح کرده است."/>
  </head>
  <body>
    <article>
      <h1>ادعای یک رسانه کویتی: روحانی به سران عربستان و بحرین پیام فرستاد</h1>
      <address>
        <time datetime="2019-11-02T13:01:00+00:00">02 Nov 2019, 13:01</time>
      </address>
      <p>یک روزنامه کویتی مدعی شد که ایران به معاون وزیر خارجه کویت پیامی از جانب حسن روحانی، رئیس جمهور ایران، به پادشاهان عربستان و بحرین درباره ابتکار صلح هرمز تحویل داده و پاسخ مثبتی دریافت کرده است.</p>
      <p>فرارو نوشت: روزنامه الجریده در گزارشی اختصاصی ادعا کرد ایران در اقدامی بی سابقه و برای نخستین بار از طریق کویت یک پیام رسمی مکتوب به عربستان و بحرین ارسال کرده و در آن ابتکارش در زمینه برقراری صلح در خلیج فارس را تشریح کرده است.</p>
      <p>به گفته الجریده، پیام ایران که توسط حسن روحانی امضا شده، به معاون وزیر خارجه کویت تحویل داده شده، چون روابط میان ایران و این دو کشور روابط رسمی وجود ندارد. ایران از طریق مجاری دیپلماتیک این امر را دنبال و از کشور‌های منطقه در این خصوص واکنش مثبتی دریافت کرده است. بر اساس پیشنهاد ایران، اختلافات موجود میان ایران و کشور‌های عربی، از طریق برگزاری نشست سران، احتمالا در کویت، حل و فصل می‌شود.</p>
      <p>ایران، عربستان، بحرین و کویت تاکنون هیچکدام این خبر را تایید یا تکذیب نکردند. اما حمد بن جاسم، نخست وزیر سابق قطر، در توئیتی، پیام‌ها از جانب ایران به کشور‌های عربی را تایید کرده و گفته عرب‌ها باید این فرصت را غنمیت بشمارند. بن جاسم در توئیتی نوشت: «آنطور که می‌شنویم، پیام‌هایی از جانب ایران به کشور‌های شورای (همکاری خلیج فارس) در خصوص آغاز گفتگوی جدی زیر چتر سازمان ملل متحد ارسال شده است. به نظرم این فرصت مهمی است که باید کشور‌های شورا مسئولانه آن را بررسی کنند.»</p>
      <p>نخست وزیر سابق قطر، که هنوز هم ارتباطات نزدیکی با خانواده حاکم قطر دارد، پیام‌های ایران را «فرصتی تکرارنشدنی» توصیف کرد که اگر ایران و آمریکا توافق کنند، ممکن است از بین برود.</p>
      <p>گفتنی است که دولت روحانی برای کاهش تنش‌ها در منطقه تا حالا چند طرح صلح، مانند امضای پیمان عدم تجاوز، «ائتلاف امید» و «ابتکار صلح هرمز» به کشور‌های عربی حوزه خلیج فارس پیشنهاد کرده است. اما کشور‌های عربی به همه این طرح‌ها واکنش سردی نشان داده‌اند.</p>
      <figure>
        <img src="https://cdn.fararu.com/files/fa/news/1398/8/11/569228_896.jpg"/>
      </figure>
    </article>
  </body>
</html>