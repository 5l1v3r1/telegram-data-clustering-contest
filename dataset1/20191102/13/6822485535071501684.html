<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980811105.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-02T13:21:00+00:00"/>
    <meta property="og:title" content="در گفتگو با الف مطرح شد نعیمی: آمریکا، عربستان و برخی جناح‌های داخلی به دنبال فروپاشی عراق هستند/ سرانجام، پارلمان دولت بعدی را معرفی خواهد کرد"/>
    <meta property="og:description" content="به گزارش"/>
  </head>
  <body>
    <article>
      <h1>در گفتگو با الف مطرح شد نعیمی: آمریکا، عربستان و برخی جناح‌های داخلی به دنبال فروپاشی عراق هستند/ سرانجام، پارلمان دولت بعدی را معرفی خواهد کرد</h1>
      <address>
        <time datetime="2019-11-02T13:21:00+00:00">02 Nov 2019, 13:21</time>
      </address>
      <p>یک کارشناس مسایل خاورمیانه می گوید هدف اقدامات گروههای مخالف در عراق فروپاشی نظام سیاسی است تا اوضاع را از کنترل خارج کنند.</p>
      <p>به گزارش<b> الف، </b>منابع مطلع امروز (شنبه) از تظاهرات شهروندان عراقی در بندر "ام قصر" در استان بصره خبر دادند و این درحالی است که صدها عراقی نیز جمعه در بغداد تظاهرات کردند و شعارهایی را علیه دولت کشورشان سر دادند.</p>
      <p>شهرهای «الناصریه»، «العمارة»، «نجف»، «کربلاء» و «بصره» نیز همچنان شاهد تظاهرات‌ مردمی است و نیروهای نظامی و امنیتی در مناطق مختلف این شهرها مستقرند. همچنین سخنگوی نیروهای مسلح عراق جمعه شب شایعات مربوط به تلفات جانی میان تظاهرات‌کنندگان در منطقه السنک در نزدیکی میدان التحریر در مرکز بغداد را تکذیب کرد.</p>
      <p>ایاد علاوی نخست‌وزیر اسبق عراق که تا کنون نام حزب و جریان سیاسی خود را بارها تغییر داده و در حال حاضر با تشکل سیاسی با عنوان المنبر العراقی در صحنه سیاسی عراق فعالیت می‌کند، نامه‌ای برای برهم صالح رئیس جمهور عراق ارسال کرد. علاوی در این نامه نوشته است مسئله در حال حاضر، برکناری نخست‌وزیر و معاونانش نیست، بلکه مسئله اصلی، بهبود اوضاع کشور است.</p>
      <p>مصیب نعیمی کارشناس مسایل خاورمیانه <b>در گفتگو با خبرنگار سیاسی الف،</b> در مورد تحولات عراق اظهار داشت: بحرانی که در عراق امروز در حال رخ دادن است، بسیار پیچیده است. اعتراضات مردم عراق کاملا مشروع بوده و آنها به دنبال تحقق مطالبات خود هستند چراکه دولت‌های پی در پی که در این کشور روی کارآمدند، به بهانه بازسازی عراق، هیچ اقدام مفیدی برای کشور انجام نداده و نتواستند اقتصاد و اشتغال مردم خود را فراهم کنند، متاسفانه عراق با برخورداري از منابع نفتی  کمترین خدمات را به مردم ارائه میدهد لذا مردم عراق تنها به وضعیت اقتصادی خود معترض هستند.</p>
      <p>وی تصریح کرد: از سوی دیگر، بسیاری از کشورها و گروه‌های داخلی از این اعتراضات مردم عراق به دنبال بهره‌برداری به نفع خود هستند تا با سوءاستفاده از این اعتراضات، به اهدافی که در طول سال‌ها نتواستند به آن دست پیدا کنند، برسند و تنش‌ها را به سمت و سویی ببرند تا اصل و اساس دولت را کنار بگذارند.</p>
      <figure>
        <img src="https://www.alef.ir/files/archive/originals/2019/44/157342.jpg"/>
      </figure>
      <p>این کارشناس مسایل خاورمیانه ادامه داد: آمریکا، عربستان و جناح‌های داخلی در حال حاضر هر کدام به نوعی در این تحولات عراق با هم رقابت دارند،  عربستان سعودی قطعا آرامش عراق را نمی‌خواهد چراکه این موضوع به نفعش نخواهد بود. عربستان سعودی  همواره این ترس را دارد که ممکن است برخی از سعودی‌های عضو داعش به کشورشان یعنی عربستان سعودی بازگردند و همچنین عراق را به طایفه‌گری متهم می‌کند لذا به دنبال بحرانی کردن شرایط در این کشور است تا عراق را وارد جنگ داخلی کند.</p>
      <p>نعیمی تاکید کرد: از سوی دیگر، اقداماتی از سوی گروههای مخالف در عراق شده تا این کشور را به سمت فروپاشی پیش ببرند تا اوضاع را از کنترل خارج کنند. آمریکا و اسرائیل معتقدند ایران و حزب الله خطر بزرگی برای نیروها و منافع آنان در منطقه هستند، لذا سعی دارند با آشوب در عراق، ایران را موجب ناامنی در منطقه معرفی کنند و از این طریق به اهداف خود برسند. </p>
      <p>وی همچنین به تبلیغات رسانه های غربی از اوضاع عراق اشاره کرد و گفت: متاسفانه تبلیغاتی که از سوی رسانه ها از اعتراضات مردمی در این کشور می شود، خلاف واقعیت و خواسته های مردم عراق است، تبلیغات علیه نیروهای مقاومت اسلامی در عراق یکی از اهداف تبلیغاتی رسانه های غربی است که به اختلاقات قومی و طایفه‌ای دامن میزند و  بدنبال براندازی نظام است. </p>
      <p>نعیمی خاطرنشان کرد: دولت عراق باید به خواسته های مردم کشورش احترام بگذارد و مطالبات آنها را جدی بگیرد، به نظر میرسد که بالاخره اوضاع در عراق آرام خواهد شد و همین پارلمان نیز دولت بعدی را تعیین خواهد کرد.</p>
    </article>
  </body>
</html>