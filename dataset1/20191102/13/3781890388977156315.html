<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/739699"/>
    <meta property="og:site_name" content="เดลินิวส์"/>
    <meta property="article:published_time" content="2019-11-02T13:45:00+00:00"/>
    <meta property="og:title" content="'บิ๊กตู่'หนุนอาเซียนช่วยเมียนมา การแก้ปัญหามนุษยธรรม"/>
    <meta property="og:description" content="ที่ประชุมผู้นำอาเซียนส่งเสริมความมั่นคงที่ยั่งยืน หนุนตั้งเครือข่ายอาเซียนแก้ปัญหาประมงผิดกฎหมาย-หมอกควันข้ามแดน ด้านนายกฯหนุนอาเซียนช่วยเมียนมาแก้ปัญหามนุษยธรรม"/>
  </head>
  <body>
    <article>
      <h1>'บิ๊กตู่'หนุนอาเซียนช่วยเมียนมา การแก้ปัญหามนุษยธรรม</h1>
      <address>
        <time datetime="2019-11-02T13:45:00+00:00">02 Nov 2019, 13:45</time>
      </address>
      <p>
        <b>ที่ประชุมผู้นำอาเซียนส่งเสริมความมั่นคงที่ยั่งยืน หนุนตั้งเครือข่ายอาเซียนแก้ปัญหาประมงผิดกฎหมาย-หมอกควันข้ามแดน ด้านนายกฯหนุนอาเซียนช่วยเมียนมาแก้ปัญหามนุษยธรรม</b>
      </p>
      <p>เมื่อเวลา 17.00 น.วันที่ 2 พ.ย.ที่อาคารอิมแพ็ค ฟอรั่ม เมืองทองธานี  พล.อ.ประยุทธ์ จันทร์โอชา นายกรัฐมนตรีและรมว.กลาโหม ในฐานะประธานอาเซียน ทำหน้าที่เป็นประธานการประชุมสุดยอดอาเซียน ครั้งที่ 35 แบบเต็มคณะ โดยมีผู้นำประเทศสมาชิกอาเซียนอีก 9 ประเทศ และดาโต๊ะ ปาดูกา ลิม จ๊อก ฮอย เลขาธิการอาเซียน เข้าร่วม  <br/><br/>นางนฤมล ภิญโญสินวัฒน์ โฆษกประจำสำนักนายกรัฐมนตรี กล่าวหลังการประชุม ว่า  ที่ประชุมได้หารือ 3 ประเด็นที่อาเซียนควรร่วมกันผลักดัน คือ 1.การส่งเสริมความมั่นคงที่ยังยืน เพื่อรักษาและเพิ่มพูนสันติภาพและเสถียรภาพในภูมิภาค อาเซียนควรเน้นการสร้างความไว้เนื้อเชื่อใจในระดับยุทธศาสตร์ ควรขยายผลจากสนธิสัญญาไมตรีและความร่วมมือแห่งเอเชียตะวันออกเฉียงใต้</p>
      <figure>
        <img src="https://www.dailynews.co.th/admin/upload/20191102/news_pjcraGYKmu203913_533.jpg?v=20191103093?v=6259"/>
      </figure>
      <p>2. การเสริมสร้างการเจริญเติบโตทางเศรษฐกิจที่ยั่งยืน ความตกลง RCEP คือหัวใจสำคัญจะช่วยรองรับผลกระทบจากความตึงเครียดทางการค้าระหว่างคู่ค้าที่สำคัญของอาเซียน เพิ่มประโยชน์ด้านการค้าและการลงทุนของอาเซียนและภูมิภาค 3. การส่งเสริมการพัฒนาที่ยั่งยืน เป็นประเด็นสำคัญทางยุทธศาสตร์ของอาเซียนและเป็นพื้นฐานสำคัญของการเติบโตในอนาคต อาเซียนมีผลการดำเนินการที่เป็นรูปธรรมในหลายเรื่องที่เกี่ยวข้อง อาทิ การจัดตั้งเครือข่ายอาเซียนเพื่อแก้ไขปัญหาการประมงผิดกฎหมาย การแก้ปัญหาหมอกควันข้ามแดน ตลอดจนส่งเสริมการพัฒนาทุนมนุษย์ครอบคลุมทุกช่วงวัย<br/><br/>โฆษกประจำสำนักนายกรัฐมนตรี กล่าวอีกว่า  นายกรัฐมนตรีได้เสนอความเห็นว่าอาเซียนควรมีบทบาทให้ความช่วยเหลือเมียนมาในการแก้ปัญหาด้านมนุษยธรรมในรัฐยะไข่ ผ่านเลขาธิการอาเซียนร่วมมือกับมิตรประเทศที่เมียนมามีความสะดวกใจเพื่อส่งเสริมความร่วมมือในประเด็นเฉพาะ นอกจากนี้ นายกรัฐมนตรีได้ขอบคุณการสนับสนุนการเป็นประธานอาเซียนของไทยในปีนี้ส่งผลให้อาเซียนได้ต่อยอดการดำเนินการในด้านต่างๆ เพื่อผลประโยชน์ต่อประเทศสมาชิก และประขาชนในอาเซียน  จากนั้น ที่ประชุมได้รับรองให้จัดการประชุมสุดยอดอาเซียน-ออสเตรเลีย เป็นประจำทุกปี ซึ่งจะเริ่มตั้งแต่ปี 2563 ที่ประเทศเวียดนาม และจะจัดการประชุมสุดยอดผู้นำอาเซียน-นิวซีแลนด์ ในช่วงการประชุมสุดยอดอาเซียนครั้งที่ 36 ที่เมืองดานัง ประเทศเวียดนาม ในปี 2563<br/><br/>นางนฤมล กล่าวด้วยว่า  นายกรัฐมนตรียืนยันความพร้อมของไทยที่จะสนับสนุนการเป็นประธานอาเซียนของประเทศเวียดนาม ในปี 2563  ขณะที่นายกรัฐมนตรีเวียดนามชื่นชมบทบาทการเป็นประธานอาเซียนของไทย ในปี 2562 ซึ่งส่งผลให้อาเซียนมีพัฒนาการในเชิงสร้างสรรค์  อีกทั้งขอบคุณที่รัฐบาลไทยดูแลแรงงานเวียดนามในไทยเป็นอย่างดี รวมถึงยินดีที่มูลค่าการค้าระหว่างไทยกับเวียดนามเพิ่มขึ้น และหวังว่ามูลค่าการค้าจะบรรลุเป้าหมาย 20,000 ล้านดอลลาร์สหรัฐ ในปี 2563 <br/><br/>นอกจากนี้ ฝ่ายไทยหวังที่จะส่งเสริมความร่วมมือด้านการบริหารจัดการน้ำอย่างยั่งยืนในอนุภูมิภาค ผ่านกรอบคณะกรรมาธิการแม่น้ำโขง และกรอบแม่โขง-ล้านช้าง  รวมถึงนายกรัฐมนตรีเห็นว่าอาเซียนควรร่วมมือกันมากขึ้นในเรื่องสภาพอากาศ โดยเฉพาะอย่างยิ่งสถานการณ์ไฟป่าและมลพิษหมอกควันข้ามแดน  อีกทั้งขอให้เวียดนามพิจารณาขยายระยะเวลาข้อกำหนดการนำเข้าชิ้นส่วนยานยนต์ ซึ่งอาจส่งผลกระทบต่อการนำเข้าชิ้นส่วนจากไทย  และฝ่ายไทยยืนยันกับเวียดนามว่ายินดีที่จะแลกเปลี่ยนประสบการณ์ในการแก้ไขปัญหาการทำประมงผิดกฎหมาย เพื่อช่วยยกระดับมาตรฐานการประมงของเวียดนามด้วย<br/> </p>
    </article>
  </body>
</html>