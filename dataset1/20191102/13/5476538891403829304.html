<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://grodnonews.by/news/ekonomika/vzyali_kachestvennuyu_lnotrestu_v_khoroshem_obeme_vpervye_posle_modernizatsii_korelichskiy_lnozavod_.html"/>
    <meta property="og:site_name" content="Гродненская правда"/>
    <meta property="article:published_time" content="2019-11-02T13:50:00+00:00"/>
    <meta property="og:title" content="«Взяли качественную льнотресту в хорошем объеме»: впервые после модернизации Кореличский льнозавод вышел на эффективную работу"/>
    <meta property="og:description" content="Ільняныя тканіны насілі яшчэ старажытныя егіпцяне, а рымляне завазiлі іх з Еўропы."/>
  </head>
  <body>
    <article>
      <h1>«Взяли качественную льнотресту в хорошем объеме»: впервые после модернизации Кореличский льнозавод вышел на эффективную работу</h1>
      <address><time datetime="2019-11-02T13:50:00+00:00">02 Nov 2019, 13:50</time> by <a rel="author">sb.by</a></address>
      <p>Ільняныя тканіны насілі яшчэ старажытныя егіпцяне, а рымляне завазiлі іх з Еўропы.</p>
      <p>Цяпер лён разводзяць па ўсім свеце, гэта другая па значнасці прадзільная культура пасля бавоўны. Для невялікага пасёлка Карэлічы яна вельмi важная. Бо тут працуе буйны ільнозавод, i ад ураджаю напрамую залежыць заробак соцень жыхароў раёна. Упершыню за апошнія тры гады на завод, якi Прэзiдэнт напрыканцы верасня падчас наведвання назваў узорным прадпрыемствам, паступіла сыравіны больш за неабходны аб’ём. А гэта — гарантаваная загрузка новых ліній, прыбытак і рэнтабельнасць.</p>
      <figure>
        <img src="https://grodnonews.by/upload/medialibrary/f5f/f5f295b36fc853f6a7142725f1410eca.jpg"/>
      </figure>
      <p>Тэрыторыя Карэліцкага ільнозавода радуе чысцінёй і яркімі новымі будынкамі. Пад навесамі — акуратныя рулоны, якія пры дапамозе пагрузчыка адпраўляюць на перапрацоўку. У цэхах — цёпла і светла. Работніцы акуратна падымаюць рукамі ільнотрасту і разраўноўваюць яе на канвееры.<br/><br/>Раскладчык сыравіны Юлія Чужаўка працуе на ільнозаводзе з 2011 года. Дзяўчына прызнаецца, што праца ў яе адказная, хоць і здаецца на першы погляд простай.<br/><br/>У кутку цэха — стэнд з узорамі ільновалакна. Але яго зрабілі спецыяльна для гасцей. Спецыялістам-ільнаводам ён наўрад ці спатрэбіцца.<br/><br/><i>— Мы называем яго «дваццаць адценняў шэрага», — </i>жартуе ідэолаг прадпрыемства Наталля Дасько.<i> — Дакранiцеся. Яно рознае навобмацак. Вось гэта нумар восем. Адчуваеце, якое яно цвёрдае? І вось гэты — дванаццаты ўзор — вельмi мяккі. Чым вышэй нумар, тым даражэй валакно. Ён складаецца з многіх паказчыкаў. Залежыць ад даўжыні, гнуткасці, колеру.</i></p>
      <figure>
        <img src="https://grodnonews.by/upload/medialibrary/e70/e70cba93fc3d493307a24244cc9831da.jpg"/>
      </figure>
      <p>Начальнік участка па нарыхтоўцы і вытворчасці ільновалакна Лілія Чачотка задаволеная цяперашнім становішчам:<br/><br/><i>— Гэты год для нас сапраўды вельмі ўдалы. Па-першае, узялі якасную ільнотрасту, па-другое — зрабiлi гэта ў добрым аб’ёме. Сыравіны хопіць, каб абодва нашы заводы, новы і стары, працавалі з поўнай загрузкай. У дзень перапрацоўваем ад 50—60 тон ільнотрасты і выпускаем каля 15—16 тон доўгага і кароткага ільновалакна. Заказчыкі задаволеныя.<br/></i><br/>Намеснік старшыні Карэліцкага райвыканкама Ігар Лазарэвіч апелюе лічбамі:<br/><br/><i>— Пачынаючы з 2015 года ўраджай нас не цешыў. У мінулым годзе лён засушыла, у пазамінулым ён вымак. Сыравінная зона Карэліцкага ільнозавода ўключае ў сябе тры вытворчыя ўчасткі — у Карэлічах, Лідзе і Навагрудку. Агульная плошча, адведзеная пад лён, — больш за 3400 гектараў.</i><br/><br/>У гэтым годзе нарыхтавалi больш за 11 900 тон ільнотрасты, што на 82 працэнты вышэй за вынiк мінулага года. Амаль тры чвэрцi ад усяго аб’ёму — з нумарам вышэй за адзінку.</p>
      <figure>
        <img src="https://grodnonews.by/upload/medialibrary/c9f/c9f19da4fff91b74fbff238c3728d29b.jpg"/>
      </figure>
      <p>— Па выніках года плануем атрымаць больш за 5 мільёнаў рублёў выручкі, — раскладвае па паліцах эканоміку прадпрыемства суразмоўца. — Гэта на трэць больш, чым летась. Па выніках 9 месяцаў завод выйшаў на бясстратную працу. Да канца года чакаем 300—350 мільёнаў рублёў прыбытку.<br/><br/>Практычна ўсё доўгае і кароткае валакно па дзяржзамове адпраўляецца на Аршанскі ільнокамбінат і гродзенскі «Гранітэкс». У мінулым годзе ільнозавод актыўна экспартаваў кароткае валакно ў Кітай і гатовы рабіць гэта ўжо сёння. Аднак свае iнтарэсы — перш за ўсё. Ліцэнзія на рэалізацыю будзе выдавацца толькі пасля выканання дзяржзаказу. У мінулым годзе на экспарт сышло 826 тон кароткага валакна. Завод атрымаў 813 тысяч долараў.</p>
    </article>
  </body>
</html>