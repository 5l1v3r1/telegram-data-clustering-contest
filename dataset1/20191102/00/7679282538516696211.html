<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-uttar-pradesh-government-releases-1-26-billion-rupees-to-build-airport-in-ayodhya-2828122.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-02T00:26:26+00:00"/>
    <meta property="og:title" content="अयोध्या में बनेगा एयरपोर्ट, यूपी सरकार ने जारी किए 1.26 अरब रुपये"/>
    <meta property="og:description" content="अयोध्या की हवाई पट्टी को एयरपोर्ट के रूप में विकसित करने के लिए योगी सरकार ने शुक्रवार को एक अरब 25 करोड़ 91 लाख 89 हजार 242 रुपये जारी कर दिए। हवाई पट्टी के एयरपोर्ट बन जाने से अयोध्या..."/>
  </head>
  <body>
    <article>
      <h1>अयोध्या में बनेगा एयरपोर्ट, यूपी सरकार ने जारी किए 1.26 अरब रुपये</h1>
      <address><time datetime="2019-11-02T00:26:26+00:00">02 Nov 2019, 00:26</time> by <a rel="author">प्रमुख संवाददाता, लखनऊ।</a></address>
      <p>अयोध्या की हवाई पट्टी को एयरपोर्ट के रूप में विकसित करने के लिए योगी सरकार ने शुक्रवार को एक अरब 25 करोड़ 91 लाख 89 हजार 242 रुपये जारी कर दिए। हवाई पट्टी के एयरपोर्ट बन जाने से अयोध्या हवाई मार्ग से समूचे देश से जुड़ जाएगा। श्रद्धालु और पर्यटक आसानी से अयोध्या पहुंच सकेंगे। </p>
      <p>शासन ने अयोध्या एयरपोर्ट के लिए जरूरी भूमि खरीदे जाने के लिए यह धनराशि जारी की है। धनराशि को जिलाधिकारी अयोध्या के निवर्तन पर रखे जाने की स्वीकृति दी गई है। अयोध्या में एयरपोर्ट के वृहद निर्माण कार्य के लिए पुनर्विनियोजन के माध्यम से दो अरब 40 करोड़ 26 लाख 97 हजार रुपये की व्यवस्था करने के बाद शासन ने उपरोक्त धनराशि जारी की है। जिलाधिकारी अयोध्या और निदेशक नागरिक उड्डयन को निर्देशित किया गया है कि जारी की गई धनराशि का उपयोग भूमि के लिए ही की जाए। </p>
      <p><b>सहारनपुर एयरबेस पर सिविल इन्कलेव के लिए 40 करोड़ </b><br/>इसी तरह रिजनल कनेक्टिविटी स्कीम में चयनित सहारनपुर जिले की सरसावां एयरबेस पर नए सिविल इन्कलेव के निर्माण तथा भूमि खरीद के लिए भी सरकार ने 40 करोड़ 12 हजार 408 रुपये जारी किए हैं। सरसांवा एयरबेस पर सिविल इन्कलेव और एप्रोच रोड के निर्माण की कुल लागत 64 लाख 03 हजार 808 रुपये है।</p>
    </article>
  </body>
</html>