<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696470/%D9%81%D8%B1%D9%85%D8%A7%D9%86%D8%AF%D9%87-%DA%A9%D9%84-%D8%B3%D9%BE%D8%A7%D9%87-%D8%A7%D8%B7%D9%84%D8%A7%D8%B9%D8%A7%D8%AA-%D8%AC%D8%AF%DB%8C%D8%AF-%C2%AD%D8%AF%D8%B1%D8%A8%D8%A7%D8%B1%D9%87-%D8%A2%D9%85%D8%AF%D9%86%DB%8C%D9%88%D8%B2-%D8%A8%D9%87-%D8%A2%DA%AF%D8%A7%D9%87%DB%8C-%D9%85%D8%B1%D8%AF%D9%85-%D8%AE%D9%88%D8%A7%D9%87%D8%AF-%D8%B1%D8%B3%DB%8C%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-02T00:00:00+00:00"/>
    <meta property="og:title" content="فرمانده کل سپاه: اطلاعات جدید ­درباره آمدنیوز به آگاهی مردم خواهد رسید"/>
    <meta property="og:description" content="فرمانده کل سپاه پاسداران انقلاب اسلامی با تاکید براینکه شبکه آمدنیوز شبیه لانه عنکبوت و یک شبکه پیچیده از عملیات روانی ضد ملت ایران بود، گفت: اطلاعات جدید ­درباره این شبکه به آگاهی مردم خواهد رسید."/>
  </head>
  <body>
    <article>
      <h1>فرمانده کل سپاه: اطلاعات جدید ­درباره آمدنیوز به آگاهی مردم خواهد رسید</h1>
      <address><time datetime="2019-11-02T00:00:00+00:00">02 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/11/1032793_537.jpg"/>
      </figure>
      <p>فرمانده کل سپاه پاسداران انقلاب اسلامی با تاکید براینکه شبکه آمدنیوز شبیه لانه عنکبوت و یک شبکه پیچیده از عملیات روانی ضد ملت ایران بود، گفت: اطلاعات جدید ­درباره این شبکه به آگاهی مردم خواهد رسید.</p>
      <p>به گزارش پایگاه اطلاع رسانی سپاه پاسداران، سردار سرلشکر پاسدار حسین سلامی در پاسخ به سوالی پیرامون دستگیری سرشبکه کانال معاند آمدنیوز اظهار کرد: شبکه آمدنیوز شبیه یک لانه عنکبوتی، به ظاهر پیچیده، اما در واقع فاقد استحکام بوده است که دچار فروپاشی شد.</p>
      <p>سلامی افزود: در زمینه کشف شبکه‌ای که تحت حمایت آمریکایی ها، انگلیسی‌ها و صهیونیست‌ها بوده و آن را تشکیل داده بودند، به تدریج آخرین تحقیقات و پیشرفت‌ها در جریان است.</p>
      <p>وی درباره آخرین جزئیات دستگیری روح الله زم گفت: اطلاعات جدید ­درباره این شبکه به آگاهی مردم خواهد رسید، زیرا این حق مردم است و در صورتی که به اطلاعات و نکات جذاب که برای مردم تازگی داشته باشد، دست پیدا کنیم اخبار آن را منتشر خواهیم کرد.</p>
      <p>فرمانده کل سپاه همچنین در پیرامون چرایی پایان ناپذیری دشمنی های آمریکا با ملت ایران تصریح کرد: اساساً آمریکا با دشمنی ملت‌ها توانسته است قدرت کسب کند یعنی با غارت ثروت‌های مادی و معنوی ملت‌های جهان، خودش را به قدرت برتر جهان تبدیل کرده است و این در حالی است که امروز ملت‌ها بیدار شده اند و حقوقشان را مطالبه می‌کنند.</p>
      <p>سرلشکر سلامی با بیان اینکه افول آمریکا به سرعت به پیش می رود و هیمنه آن به تدریج مثل یک کوه بزرگ یخ در حال آب شدن است، گفت: این افول ناشی از حرارت انقلاب در دل مردم جهان است که امروز بیدار شده اند و می‌دانند که عامل اکثر جنگ‌ها در دهه‌های مختلف معاصر آمریکایی‌ها بوده اند.</p>
    </article>
  </body>
</html>