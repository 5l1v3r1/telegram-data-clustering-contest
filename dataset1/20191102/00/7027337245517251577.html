<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696429/%D8%B1%D8%A6%DB%8C%D8%B3-%D9%82%D9%88%D9%87-%D9%82%D8%B6%D8%A7%DB%8C%DB%8C%D9%87-%D8%AF%D8%B1-%D8%B1%D8%A7%D8%A8%D8%B7%D9%87-%D8%A8%D8%A7-%D8%A2%D8%B3%DB%8C%D8%A8%E2%80%8C%D9%87%D8%A7%DB%8C-%D8%A7%D8%AC%D8%AA%D9%85%D8%A7%D8%B9%DB%8C-%D9%86%D9%87-%D8%AE%D9%88%D8%B4%E2%80%8C%D8%A8%DB%8C%D9%86-%D8%A8%D8%A7%DB%8C%D8%AF-%D8%A8%D9%88%D8%AF-%D9%88-%D9%86%D9%87-%D8%A8%D8%AF%D8%A8%DB%8C%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-02T00:00:00+00:00"/>
    <meta property="og:title" content="رئیس قوه قضاییه: در رابطه با آسیب‌های اجتماعی نه خوش‌بین باید بود و نه بدبین"/>
    <meta property="og:description" content="رئیس قوه قضاییه گفت: آسیب‌های اجتماعی واقعیتی انکار ناپذیر است و دور از سیاه نمایی باید واقعیت را دید."/>
  </head>
  <body>
    <article>
      <h1>رئیس قوه قضاییه: در رابطه با آسیب‌های اجتماعی نه خوش‌بین باید بود و نه بدبین</h1>
      <address><time datetime="2019-11-02T00:00:00+00:00">02 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/11/1032734_861.jpg"/>
      </figure>
      <p>رئیس قوه قضاییه گفت: آسیب‌های اجتماعی واقعیتی انکار ناپذیر است و دور از سیاه نمایی باید واقعیت را دید.</p>
      <p>به گزارش ایسنا، آیت الله سید ابراهیم رئیسی در نشست هم اندیشی با نخبگان و فعالان در حوزه آسیب‌های اجتماعی، گفت: آسیب‌های اجتماعی واقعیتی انکار ناپذیر است و دور از سیاه نمایی باید واقعیات را دید. در این زمینه نه خوش بین باید بود و نه بدبین بلکه باید واقعیات را دید و آسیب شناسانه برخورد کرد.</p>
      <p>وی افزود: ما ارتباط با دانشگاه را نیاز داریم چه در حوزه نظارت و چه در حوزه قضاوت زیرا هر چه کار با اتقان بیشتری انجام شود اثرگذارتر است.<br/>رئیسی ادامه داد: برخورد با آسیب باید به عنوان آسیب باشد نه به عنوان یک بحران. حتی کسی که آسیب برای او تبدیل به جرم می شود و در دادگاه محاکمه و به عنوان مجرم در زندان نگهداری می شود، از این به بعد باید به عنوان آسیب دیده اجتماعی  با او برخورد شود زیرا  نگاه ما نگاه اصلاحی است.</p>
      <p>رئیس قوه قضاییه ادامه داد : زندان محل بازسازی کردن افراد است و زندان‌ها باید این گونه باشند. درست است که زندانی مرتکب جرم شده اما چون آسیب دیده اجتماعی است نگاه ما باید این گونه باشد  که او به جامعه برگردد.</p>
      <p>وی باطرح این سوال که باید بررسی کرد علل وقوع آسیب‌ها چیست؟ گفت: آسیب‌های اجتماعی باید مورد بررسی قرار گیرد تا با آن مبارزه شود. علل تشدید آن ممکن است عدم مدیریت در فضای مجازی و مسئولیت ناپذیری و قانون گریزی و غیره باشد که هر کدام راهکار خود را دارد و توسط جامعه شناسان و روانشناسان باید بررسی شود و این امر بسیار مفید است.</p>
      <p>وی ادامه داد: پایان نامه‌های ارشد و دکتری نباید فقط کتابخانه‌ای باشد بلکه باید به حوزه عمل و اجرا بیاید. شاید  قانون متناسب داشته باشیم و ساز و کارهایی پیش بینی شده باشد ولی اگر دستگاه‌های اقتصادی درست کردن عمل نکنند تبدیل به میلیون‌ها چک  بلامحل می‌شود.</p>
    </article>
  </body>
</html>