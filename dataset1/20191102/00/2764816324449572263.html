<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnews.cz/nove-funkce-v-ovladacich-geforce-game-ready-441-08-null-oficialni-podpora-pro-filtry-reshade/"/>
    <meta property="og:site_name" content="Cnews.cz"/>
    <meta property="article:published_time" content="2019-11-02T00:00:03+00:00"/>
    <meta property="og:title" content="Nové funkce v ovladačích GeForce. Verze 441.08 má oficiální podporu pro filtry ReShade"/>
    <meta property="og:description" content="Ovladač Nvidia GeForce Game Ready 441.08 WHQL uvádí kromě obvyklých aktualizací zase řadu nových funkcí: NULL či podporu pro postprocessing filtry ReShade."/>
  </head>
  <body>
    <article>
      <h1>Nové funkce v ovladačích GeForce. Verze 441.08 má oficiální podporu pro filtry ReShade</h1>
      <h2>Ovladač Nvidia GeForce Game Ready 441.08 WHQL uvádí kromě obvyklých aktualizací zase řadu nových funkcí: NULL či podporu pro postprocessing filtry ReShade.</h2>
      <address><time datetime="2019-11-02T00:00:03+00:00">02 Nov 2019</time> by <a rel="author" href="https://www.cnews.cz/lide/jan-olsan/" target="_blank">Jan Olšan</a></address>
      <slideshow>
        <figure>
          <a href="https://www.cnews.cz/nove-funkce-v-ovladacich-geforce-game-ready-441-08-null-oficialni-podpora-pro-filtry-reshade/galerie-177694-1">
            <img src="https://www.cnews.cz/wp-content/uploads/2019/11/Efekt-Nvidia-Ultra-Low-Latency-podle-oficialniho-testovani-firmy.png"/>
          </a>
        </figure>
        <figure>
          <a href="https://www.cnews.cz/nove-funkce-v-ovladacich-geforce-game-ready-441-08-null-oficialni-podpora-pro-filtry-reshade/galerie-177694-2">
            <img src="https://www.cnews.cz/wp-content/uploads/2019/11/Dopad-Nvidia-Ultra-Low-Latency-spolu-s-G-Sync-podle-oficialniho-testovani-firmy.png"/>
          </a>
        </figure>
        <figure>
          <a href="https://www.cnews.cz/nove-funkce-v-ovladacich-geforce-game-ready-441-08-null-oficialni-podpora-pro-filtry-reshade/galerie-177694-3">
            <img src="https://www.cnews.cz/wp-content/uploads/2019/11/Filtr-Improved-Image-Sharpening.jpg"/>
          </a>
        </figure>
        <figure>
          <a href="https://www.cnews.cz/nove-funkce-v-ovladacich-geforce-game-ready-441-08-null-oficialni-podpora-pro-filtry-reshade/galerie-177694-4">
            <img src="https://www.cnews.cz/wp-content/uploads/2019/11/FIltry-ReShade-v-ovladacich-GeForce.jpg"/>
          </a>
        </figure>
      </slideshow>
      <p>
        <a href="https://www.cnews.cz/nove-funkce-v-ovladacich-geforce-game-ready-441-08-null-oficialni-podpora-pro-filtry-reshade/galerie-177694-1">VŠECHNY FOTOGRAFIE</a>
      </p>
      <p>Tento týden vydala Nvidia novou grafickou kartu <a href="https://www.cnews.cz/nvidia-geforce-gtx-1660-super-uvedeni-cena-parametry-vykon-skoro-jako-verze-ti/">GeForce GTX 1660 Super</a>, první „refreshový Turing“ v rámci nižší řady karet GTX 1600. To však nebyla jediná novinka, kterou firma vypustila ven. Současně vyšel také nový ovladač GeForce Game Ready 441.08 WHQL, který nepřinesl jenom podporu pro tuto kartu, ale také nové a dost zajímavé funkce.</p>
      <p>Pokud to vezmeme od menších novinek k těm větším, tak ovladač přináší presety „Optimal Playable Settings“ pro další hry a přidává mimo jiné také oficiální podporu dalších sedmi monitorů s adaptivním obnovováním G-Sync Comaptible, nboliVESA Adaptrive-Sync/FreeSync. Jde o monitory Acer CG437K P, Acer VG272U P, Acer VG272X, AOC 27G2G4, Asus XG279Q, Dell AW2720HF, and Lenovo Y27Q-20.</p>
      <h3>NULL</h3>
      <p>První z větších funkčních novinek je podpora pro režim Ultra Low Latency. Toto <a href="https://www.cnews.cz/nvidia-velka-aktualizace-ovladacu-grafik-geforce-436-02-gamescom-integer-scaling-sharpening-ultra-low-latency-rezim">bylo oznámeno už v srpnu, kdy Nvida uvedla řadu novýcch funkcí v ovladači 436.02</a>. Ale nyní tato funkce opouští fázi beta testování a Nvidia ji vydává naostro pod novým jménem NULL (Nvidia Ultra Low Latency Mode). Technologie by měla nést určitá vylepšení, mezi nimiž je nejdůležitější, že teď spolupracuje s adaptivním obnovováním na monitorech s G-Sync (a také G-Sync Compatible/FreeSync).</p>
      <figure>
        <img src="https://www.cnews.cz/wp-content/uploads/2019/11/Efekt-Nvidia-Ultra-Low-Latency-podle-oficialniho-testovani-firmy.png"/>
        <figcaption>Efekt Nvidia Ultra Low Latency podle oficiálního testování firmy</figcaption>
      </figure>
      <p>Aktivní G-Sync (a zapnuté V-Sync) přidává podle testování Nvidie několik milisekund latence proti nastavení, kdy máte G-Sync, ale hlavně V-Sync vypnuté. Ale s G-Sync máte zároveň stále ještě sníženou latenci, podle Nvidie až o 20 %, a vyhnete se tearingu (rozstřiženému obrazu kvůli vypnutí V-Sync). Grafy jsou pro nejagresivnější režim Ultra Low Latency režimu, tedy NULL Ultra.</p>
      <figure>
        <img src="https://www.cnews.cz/wp-content/uploads/2019/11/Dopad-Nvidia-Ultra-Low-Latency-spolu-s-G-Sync-podle-oficialniho-testovani-firmy.png"/>
        <figcaption>Dopad Nvidia Ultra Low Latency spolu s G-Sync podle oficiálního testování firmy</figcaption>
      </figure>
      <h3>Ostřící filtr pro všechny hry. Lze ho kombinovat s upscalingem</h3>
      <p>V ovladači 436.02 (viz výše odkazovaný článek) Nvidia představila také ostřící filtr (něco podobného jako <a href="https://www.cnews.cz/amd-radeon-image-sharpening-pro-graficke-karty-polaris-ne-pro-gpu-vega">RIS od AMD</a>). Tehdy to byla možnost v sadě filtrů Nvidia Freestyle. Aktuální nový ovladač z ní ale ostřící filtr vytáhl a zařadil ho jako samostatnou možnost v Nvidia Control Panelu, takže bude tato volba lépe přístupná.</p>
      <p>Tento filtr Image Sharpening má širší možnosti než zmíněná analogie u AMD. Za prvé ho lze použít v prakticky všech hrách. Funguje na titulech používajících DirectX 9, 10, 11 i 12, přičemž Vulkan a OpenGL přibudou v některém z budoucích ovladačů. Sílu filtru lze nastavit a to individuálně pro jednotlivé hry, případně můžete nastavení aplikovat globálně. Volba se nachází v sekce 3D Settings &gt; Manage 3D Settings.</p>
      <figure>
        <img src="https://www.cnews.cz/wp-content/uploads/2019/11/Filtr-Improved-Image-Sharpening.jpg"/>
        <figcaption>Filtr Improved Image Sharpening dostupný v ovladačích Nvidie</figcaption>
      </figure>
      <p>A za druhé, pro zvýšení výkonu a FPS ve hře je teď také možné hru vykreslovat na nižším rozlišení a pak aplikovat ostření na upscalovaný obraz, což zmírní „měkkost“ a přiblíží vjem trošku nativnímu rozlišení. Tento upscaling plus ostření by mohl také dosahovat vyššího výkonu než upscaling DLSS, s méně agresivními projevy či artefakty v obraze (ale zase bez antialiasingového efektu, který DLSS poskytuje). Pokud se tedy hodně nimráte v tom, jak hra vypadá, mohla by pro vás být možnost volby mezi více radikálním DLSS a tímto jednodušším filtrováním zajímavá.</p>
      <h3>Filtry Reshade oficiálně podporované Nvidií</h3>
      <p>A o postrprocessingu či filtrování herního obrazu je i poslední, největší novinka, kterou jsem si nechal na konec. Nvidia má v ovladačích již nyní možnost aplikovat na obraz různý prostprocessing v onom před chvílí zmíněném nástroji Nvidia Freestyle (vyvolává ho klávesová zkratka Alt+F3), což je součást aplikace GeForce Experience. Nyní Nvidia do tohoto nástroje přidala podporu pro použití velkého množství postprocessingových filtrů z <a href="https://reshade.me/">nezávislého projektu ReShade</a>.</p>
      <figure>
        <img src="https://www.cnews.cz/wp-content/uploads/2019/11/FIltry-ReShade-v-ovladacich-GeForce.jpg"/>
        <figcaption>FIltry ReShade v ovladačích GeForce</figcaption>
      </figure>
      <p>ReShade umožňuje do her aplikovat vlastní filtry (aniž by na to musely mít nějakou vlastní podporu) a těchto filtrů je na výběr docela velké množství, od přidání umělého filmového zrna, úpravy barev, anti-aliasingu nebo třeba různého ostření a podobných manipulací. Nvidia teď umožňuje používat tyto filtry přímo přes ovladače GeForce, stačí jejich soubory nakopírovat do složky <i>C:\Program Files\NVIDIA Corporation\Ansel</i>. Tím se zpřístupní jednak pro nástroj Freestyle, jednak také pro použití v utilitě Ansel pro tvorbu speciálních screenshotů.</p>
      <p><i>Poznámka:</i> pokud projekt ReShade neznáte, tyto filtry mají vlastní injektor, který můžete použít k jejich vynucení do libovolné hry, takže je můžete nezávisle na této oficiální podpoře od Nvidie používat normálně i na grafikách Intel nebo AMD.</p>
      <figure>
        <img src="https://www.cnews.cz/wp-content/uploads/2019/11/FIltr-ReShade-Posterize-Off.jpg"/>
        <figcaption>Filtry ReShade, efekt Posterize: Off</figcaption>
      </figure>
      <figure>
        <img src="https://www.cnews.cz/wp-content/uploads/2019/11/FIltr-ReShade-Posterize-On.jpg"/>
        <figcaption>Filtry ReShade, efekt Posterize: On</figcaption>
      </figure>
      <p>Nvidia má přichystaný balík vybraných filtrů z projektu ReShade, které přímo redistribuuje (nazvaný „Currated ReShade Filters“) a můžete ho stáhnout <a href="https://international-gfe.download.nvidia.com/GFE/GFEClient/ReShadeFilters/v1.0/Curated_ReShade_Filters.zip">zde</a>. Ovšem mimo ten můžete do dané složky nakopírovat všechny filtry z projektu ReShade a mělo by být možné používat i takové ne přímo „schválené“.</p>
      <p>Nicméně podpora neschválených filtrů ve Freestyle není povolena v soutěžních hrách (asi kvůli potenciálu pro podvádění, případně pro předejití problémů, kdy by takové filtry vedly k podezření z podvádění a banům). Také v „Currated“ balíku nejsou některé z filtrů zpřístupněné pro takovéto soutěžní hry, ale část použít lze. Určité omezení je i v Anselu. Pokud pro něj hra nemá explicitní podporu, lze použít jen Currated filtry. Jen pokud je hra vyvinutá přímo s SDK Nvidie pro Ansel, pak lze použít i všechny ostatní ReShade filtry.</p>
      <p>Ovladač GeForce Game Ready Driver 441.08 WHQL můžete stahovat <a href="https://www.geforce.com/drivers/results/152970">zde</a>.</p>
      <h4>Galerie: ReShade, NULL a další novinky v ovladači Nvidia GeForce Game Ready 441.08 WHQL</h4>
      <slideshow>
        <figure>
          <a href="https://www.cnews.cz/nove-funkce-v-ovladacich-geforce-game-ready-441-08-null-oficialni-podpora-pro-filtry-reshade/galerie-177694-1">
            <img src="https://www.cnews.cz/wp-content/uploads/2019/11/Efekt-Nvidia-Ultra-Low-Latency-podle-oficialniho-testovani-firmy.png"/>
          </a>
        </figure>
        <figure>
          <a href="https://www.cnews.cz/nove-funkce-v-ovladacich-geforce-game-ready-441-08-null-oficialni-podpora-pro-filtry-reshade/galerie-177694-2">
            <img src="https://www.cnews.cz/wp-content/uploads/2019/11/Dopad-Nvidia-Ultra-Low-Latency-spolu-s-G-Sync-podle-oficialniho-testovani-firmy.png"/>
          </a>
        </figure>
        <figure>
          <a href="https://www.cnews.cz/nove-funkce-v-ovladacich-geforce-game-ready-441-08-null-oficialni-podpora-pro-filtry-reshade/galerie-177694-3">
            <img src="https://www.cnews.cz/wp-content/uploads/2019/11/Filtr-Improved-Image-Sharpening.jpg"/>
          </a>
        </figure>
        <figure>
          <a href="https://www.cnews.cz/nove-funkce-v-ovladacich-geforce-game-ready-441-08-null-oficialni-podpora-pro-filtry-reshade/galerie-177694-4">
            <img src="https://www.cnews.cz/wp-content/uploads/2019/11/FIltry-ReShade-v-ovladacich-GeForce.jpg"/>
          </a>
        </figure>
      </slideshow>
      <p>
        <a href="https://www.cnews.cz/nove-funkce-v-ovladacich-geforce-game-ready-441-08-null-oficialni-podpora-pro-filtry-reshade/galerie-177694-1">VŠECHNY FOTOGRAFIE</a>
      </p>
      <related>
        <h4>SOUVISEJÍCÍ ČLÁNKY</h4>
        <a href="https://www.cnews.cz/intel-procesory-tiger-lake-pro-notebooky-podpora-pameti-lpddr5/"/>
        <a href="https://www.cnews.cz/amd-financni-vysledky-q3-2019-nejlepsi-trzby-od-roku-2005"/>
        <a href="https://www.cnews.cz/nvidia-geforce-gtx-1660-super-uvedeni-cena-parametry-vykon-skoro-jako-verze-ti/"/>
        <a href="https://www.cnews.cz/prvni-samostatne-gpu-intelu-uz-funguje-7nm-cipy-q4-2021-a-5nm-v-roce-2023/"/>
        <a href="https://www.cnews.cz/nvidia-shield-tv-pro-2019-parametry-cena"/>
      </related>
    </article>
  </body>
</html>