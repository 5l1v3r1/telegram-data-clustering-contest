<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/458089/%E0%A6%B0%E0%A6%BE%E0%A6%9C%E0%A6%A7%E0%A6%BE%E0%A6%A8%E0%A7%80%E0%A6%B0-%E0%A6%AC%E0%A6%BE%E0%A6%9C%E0%A6%BE%E0%A6%B0%E0%A7%87-%E0%A6%87%E0%A6%B2%E0%A6%BF%E0%A6%B6%E0%A7%87%E0%A6%B0-%E0%A6%9B%E0%A7%9C%E0%A6%BE%E0%A6%9B%E0%A7%9C%E0%A6%BF-%E0%A6%A6%E0%A6%BE%E0%A6%AE%E0%A6%93-%E0%A6%95%E0%A6%AE%E0%A7%87%E0%A6%9B%E0%A7%87"/>
    <meta property="og:site_name" content="Daily Janakantha"/>
    <meta property="article:published_time" content="2019-11-02T00:00:00+00:00"/>
    <meta property="og:title" content="রাজধানীর বাজারে ইলিশের ছড়াছড়ি দামও কমেছে"/>
    <meta property="og:description" content="অর্থনৈতিক রিপোর্টার ॥ রুপালি ইলিশের ছড়াছড়ি এখন রাজধানীর বাজারে। দাম কম হওয়ায় খুশি ভোক্তারা। কিছুটা সস্তায় পাওয়া যাচ্ছে শীতের টাটকা সবজি। শুধু কমছে না পেঁয়াজের দাম। তবে এ সপ্তাহে মিসর ও তুরস্ক থেকে বিপুল পেঁয়াজ আসবে বলে জানিয়েছে বাণিজ্য মন্ত্রণালয়। সীমিত আকারে ও শর্তসাপেক্ষে ভারত ..."/>
  </head>
  <body>
    <article>
      <h1>রাজধানীর বাজারে ইলিশের ছড়াছড়ি দামও কমেছে</h1>
      <address>
        <time datetime="2019-11-02T00:00:00+00:00">02 Nov 2019</time>
      </address>
      <figure>
        <img src="http://www.dailyjanakantha.com/files/201911/1572652145_5.png"/>
      </figure>
      <ul>
        <li>পেঁয়াজের ঝাঁজ কমেনি</li>
      </ul>
      <p>অর্থনৈতিক রিপোর্টার ॥ রুপালি ইলিশের ছড়াছড়ি এখন রাজধানীর বাজারে। দাম কম হওয়ায় খুশি ভোক্তারা। কিছুটা সস্তায় পাওয়া যাচ্ছে শীতের টাটকা সবজি। শুধু কমছে না পেঁয়াজের দাম। তবে এ সপ্তাহে মিসর ও তুরস্ক থেকে বিপুল পেঁয়াজ আসবে বলে জানিয়েছে বাণিজ্য মন্ত্রণালয়। সীমিত আকারে ও শর্তসাপেক্ষে ভারত পেঁয়াজের রফতানি কার্যক্রম শুরু করেছে। এছাড়া চাল, ডাল, ভোজ্যতেল, চিনি ও আটার মতো নিত্যপণ্যের বাজার স্থিতিশীল রয়েছে। দাম কমেছে ব্রয়লার মুরগি ও ডিমের। এছাড়া কেজিতে ১০ টাকা বেড়েছে রসুনের দাম। শুক্রবার রাজধানীর কাওরানবাজার, কাপ্তানবাজার, মোহাম্মদপুর টাউন হল মার্কেট এবং মিরপুর সিটি কর্পোরেশন বাজার ঘুরে নিত্যপণ্যের দরদামের এসব তথ্য পাওয়া গেছে। এদিকে, নিষেধাজ্ঞা প্রত্যাহারের ২২ দিন পর সাগর ও নদীতে ধরা পড়ছে প্রচুর ইলিশ। সেই ইলিশের ছড়াছড়ি এখন রাজধানীর বাজারে। আকারভেদে এসব ইলিশ বিক্রি হচ্ছে ৬০০ থেকে ৯০০ টাকায়। ভোক্তারা এসব মাছ ও আগ্রহ নিয়ে কিনতে পারছেন।</p>
      <p>পুরান ঢাকার কাপ্তানবাজারে ৬০০ থেকে ৭০০ গ্রাম ওজনের ইলিশ বিক্রি হচ্ছে ৬০০ টাকা কেজি দরে। আর এক কেজি বা তার চেয়ে সামান্য বেশি ওজনের ইলিশের দাম ছিল ৮০০ টাকা। প্রজনন মৌসুমে ইলিশ রক্ষার জন্য ৯ থেকে ৩০ অক্টোবর ইলিশ শিকার, পরিবহন, মজুদ এবং বিক্রি ছিল নিষিদ্ধ। নিষেধাজ্ঞা শুরুর আগে ঢাকার বাজারে এক কেজি সাইজের ইলিশ ১০০০-১২০০ টাকায় এবং তার চেয়ে ছোট ইলিশ ৮০০ টাকা কেজি দরে বিক্রি হয়েছে।</p>
      <p>ওই বাজারের মাছ বিক্রেতা আবুল হোসেন জনকণ্ঠকে বলেন, সাগরে এখন জেলেরা প্রচুর ইলিশ পাচ্ছেন। এছাড়া চাঁদপুর ও বরিশালের নদ-নদীতেও ঝাঁকে ঝাঁকে ইলিশ ধরা পড়ছে। এর প্রভাব পড়েছে বাজারে। দাম কম হওয়ায় ক্রেতারা ইলিশ কিনছেন খুশি মনে। তিনি বলেন, গতকাল বৃহস্পতিবার যে ইলিশের দর ছিল ৮০০ টাকা, আজ দাম আরও কমে ৬০০ টাকায় বিক্রি হচ্ছে। অনেকে আগেই ইলিশ ধরেছিলেন, কিন্তু নিষেধাজ্ঞার কারণে বিক্রি করতে পারেননি। সেই মাছও এখন বাজারে বিক্রি হচ্ছে। কাওরানবাজারের ইলিশ ক্রেতা জসিম উদ্দিন বলেন, ইলিশের দাম আগের চেয়ে কম। এছাড়া মাছের সাইজও ভাল। মা মাছ রক্ষায় ২২ দিন মাছ ধরা বন্ধ থাকায় এখন বড় বড় ইলিশ পাওয়া যাচ্ছে। সরকারের এই উদ্যোগ প্রশংসনীয়। তিনি বলেন, প্রজনন মৌসুমে কেউ যাতে ইলিশ ধরতে না পারে সেজন্য সরকারের মনিটরিং আরও শক্তিশালী হওয়া প্রয়োজন।</p>
      <p>এদিকে, ইলিশের দাম কমায় দেশী জাতের অন্যান্য মাছের দাম হ্রাস পেয়েছে। মাঝারি আকারের রুই মাছ ২৮০ টাকা, গ্রাসকার্প ২৪০ টাকা এবং মৃগেল ২৬০ টাকা কেজি দরে বিক্রি হচ্ছে। এছাড়া চিংড়ি জাত ও মানভেদে ৫০০ থেকে ১২শ’ টাকা কেজিদরে বিক্রি হচ্ছে।</p>
      <p>এদিকে, বাজারে শীতের সবজির সরবরাহ বাড়ায় দাম কিছুটা হ্রাস পেয়েছে। ফলে টাটকা সবজি পেয়ে ভোক্তারা খুশি। ফুলকপি, বাঁধাকপি, শিম, টমেটোসহ সব ধরনের শীতের সবজি পাওয়া যাচ্ছে। জাত ও মানভেদে এসব সবজি ৫০-৭০ টাকার মধ্যে পাওয়া যাচ্ছে। শুধু বাড়তি পেঁয়াজের দাম। মসলা জাতীয় এই পণ্যটি এবার ক্রেতাদের অনেক ভুগিয়েছে। প্রতিকেজি দেশী পেঁয়াজ বিক্রি হচ্ছে ১৪০-১৫০ টাকা এবং আমদানিকৃত ১৩৫-১৪০ টাকায় বিক্রি হচ্ছে খুচরা বাজারে। চলতি মাসের মাঝামাঝি সময় পর্যন্ত ভারতের পেঁয়াজ বাংলাদেশে আসতে পারে। ইতোমধ্যে কর্নাটকের উৎপাদিত পেঁয়াজ শর্তসাপেক্ষে ভারত চেন্নাই সমুদ্রবন্দরের মাধ্যমে বিক্রি কার্যক্রম শুরু করেছে। এছাড়া দেশেও এ মাসের শেষের দিকে নতুন পেঁয়াজ উঠা শুরু হবে।</p>
      <p>এছাড়া রাজধানীর বাজারে ব্রয়লার মুরগির দাম কিছুটা কমেছে। গত সপ্তাহে প্রতিকেজি ১২০-১৩৫ টাকায় বিক্রি হলেও এ সপ্তাহের বিক্রি হচ্ছে ১১৫-১২৫ টাকায়। সোনালি জাতের মুরগি আগের মতোই প্রতিকেজি ২৪০ টাকায় বিক্রি হচ্ছে। এছাড়া প্রতিকেজি রসুন বিক্রি হচ্ছে ১৪০-১৭০ টাকায়। প্রতি হালি ফার্মের মুরগির ডিম দাম কমে ৩৪-৩৭ টাকায় বিক্রি হচ্ছে। গত সপ্তায় প্রতি হালি ডিম ৪০ টাকায় বিক্রি হয়েছে।</p>
    </article>
  </body>
</html>