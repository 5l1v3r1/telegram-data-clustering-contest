<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/prijovicu-opomena-iz-vrha-kluba-morace-debelo-da-plati-ako-zeli-da-ode/341381"/>
    <meta property="og:site_name" content="MozzartSport"/>
    <meta property="article:published_time" content="2019-11-02T00:00:00+00:00"/>
    <meta property="og:title" content="Prijoviću opomena iz vrha kluba: Moraće debelo da plati, ako želi da ode"/>
    <meta property="og:description" content="Neće srpskom napadaču biti lako da napusti Al Itihad"/>
  </head>
  <body>
    <article>
      <h1>Prijoviću opomena iz vrha kluba: Moraće debelo da plati, ako želi da ode</h1>
      <h2>Neće srpskom napadaču biti lako da napusti Al Itihad</h2>
      <address>
        <time datetime="2019-11-02T00:00:00+00:00">02 Nov 2019</time>
      </address>
      <p>
        <b>Vest da bi Aleksandar Prijović mogao da se vrati u evropski fudbal nepunih godinu dana pošto je potpisao vrtoglavi ugovor s Al Itihadom izazvala je lančanu reakciju, a čelnim ljudima kluba definitivno se nisu dopale ovakve najave u medijima. </b>
      </p>
      <p>Ubrzo pošto su se pojavile prve spekulacije oglasio se prvi čovek Al Itihada <b>Anmar al Kali</b> koji je u ime kluba i glavnog finansijera <i>Arab grupe</i> koju zastupa poslao vrlo jasnu poruku <b>Prijoviću</b> – ako želiš da odeš, moraćeš debelo da platiš!<br/><b>“Nećemo dozvoliti Prijoviću da ode ukoliko ne bude ispoštovao ugovor. Niko nije iznad kluba“</b>, kratko je poručio <b>Al Kali</b>.</p>
      <p>Kako se može čuti, predsednik Al Itihada od <b>Prijovića</b> traži da se odrekne preostalog novca iz ugovora vrednog ukupno 40.000.000 evra sa bonusima, ali i da plati veliku sumu novca za čiste papire. Nije poznato o kojoj sumi je reč, ali <b>Prijović </b>bi mogao ozbiljno da se namuči kako bi dobio slobodu koju traži.</p>
      <p>Podsetimo, problemi srpskog reprezentativca počeli su onog trenutka kada je došlo do smene rukovodstva u klubu iz Saudijske Arabije i odlaska bivšeg predsednika <b>Leoba Nasera</b> s kojim je imao poseban odnos. <b>Prijović</b> je ostao bez saigrača <b>Rodrigeza</b> s kojim je imao odličnu saradnju, posle čega je izgubio svoj uticaj na terenu.</p>
      <p><b>Prijović</b> s Al Itihadom ima ugovor do juna 2023. godine.</p>
      <p>U Grčkoj tvrde da će se <b>Prijović</b> vratiti u solunski PAOK gde je doživeo pun fudbalski procvat u karijeri i zaslužio basnoslovni ugovor u Saudijskoj Arabiji.</p>
      <hr/>
      <p>
        <i>Pogledajte novu epizodu Mozzartove serije "Ekipizza"</i>
      </p>
      <figure>
        <iframe src="https://www.youtube.com/embed/pBoAuusV3v4" width="425" height="349" data-service="Youtube" scrolling="no"/>
      </figure>
    </article>
  </body>
</html>