<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3772873,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-02T00:00:00+00:00"/>
    <meta property="og:title" content="צה&quot;ל תקף מטרות חמאס ברצועה, אזעקות נשמעו בשדרות"/>
    <meta property="og:description" content="בתגובה לירי יותר מ-10 רקטות, אחת מהן פגעה בחצר בית בשדרות, צה&quot;ל תקף שורת יעדי חמאס - בהם מתחמים של הכוח הימי ומערך ההגנה האווירית של הארגון. בעזה מדווחים על הרוג אחד ועל אש נ&quot;מ לעבר כלי הטיס"/>
  </head>
  <body>
    <article>
      <h1>צה"ל תקף מטרות חמאס ברצועה, אזעקות נשמעו בשדרות</h1>
      <h2>בתגובה לירי יותר מ-10 רקטות, אחת מהן פגעה בחצר בית בשדרות, צה"ל תקף שורת יעדי חמאס - בהם מתחמים של הכוח הימי ומערך ההגנה האווירית של הארגון. בעזה מדווחים על הרוג אחד ועל אש נ"מ לעבר כלי הטיס</h2>
      <address><time datetime="2019-11-02T00:00:00+00:00">02 Nov 2019</time> by <a rel="author">יואב זיתון ואליאור לוי, ynet</a></address>
      <p>חיל האוויר תקף הלילה (בין שישי לשבת) יעדי טרור ברצועת עזה, בתגובה <a href="https://www.calcalist.co.il/local/articles/0,7340,L-3772870,00.html">לירי הרקטות אמש</a> לעבר שדרות ויישובי המועצה האזורית שער הנגב. במהלך התקיפות נשמעו אזעקות נוספות בשדרות וביישוב איבים, אך מצה"ל נמסר כי לא היה מדובר בירי רקטי.</p>
      <p>לפי דובר צה"ל היעדים היו שורת מטרות של חמאס, בהן מתחם צבאי של הכוח הימי של הארגון, מתחם של מערך ההגנה האווירית, אתר לייצור אמצעי לחימה, מתקני אימונים ותשתיות קרקע. הפלסטינים דיווחו כי בתקיפות נהרג אדם אחד ושניים נוספים נפצעו באורח בינוני-קשה. עוד הוסיפו כי בוצע ירי נ"מ לעבר כלי הטיס.</p>
      <p>אחת הרקטות שנורו אתמול מהרצועה פגעה בחצר בית פרטי בשדרות. בני המשפחה שהו במרחב מוגן במבנה סמוך ולא נפגעו. נזק נגרם למבנה ולכלי רכב שחנו באזור.</p>
      <p>צה"ל זיהה לפחות עשרה שיגורים מהרצועה לכיוון ישראל. מערכת כיפת ברזל יירטה שמונה רקטות. לשכת נתניהו מסרה כי "ראש הממשלה מקיים קשר שוטף עם הרמטכ"ל ועם הצמרת הביטחונית ומנחה על הפעולות הנדרשות".</p>
      <figure>
        <img src="https://images1.calcalist.co.il/PicServer3/2019/03/25/894532/Reuters_2019-03-25T194347Z_550272893_RC1BAFEB0A50_RTRMADP_423970_l.jpg"/>
        <figcaption>ארכיון <br/>צילום: רויטרס</figcaption>
      </figure>
      <p>במועצה האזורית שער הנגב עדכנו כי לא אותרו נפילות בשטח המועצה. חובשים ופרמדיקים של מד"א טיפלו באישה כבת 65 שנפצעה באורח קל לאחר שנחבלה בגב וברגל בעת שעשתה דרכה למרחב מוגן. היא פונתה לבית החולים ברזילי באשקלון. חמישה בני אדם לקו בחרדה.</p>
      <p>עיריית שדרות הנחתה את התושבים להישאר בסמוך למרחבים מוגנים. בהודעה שנשלחה לתושבי העיר נכתב: "לאור האירועים הערב והאפשרות שיהיו אירועים נוספים, אנו ממליצים להישאר סמוך למרחבים מוגנים. בעת אזעקה להיכנס למרחב מוגן ולהימצא בו 10 דקות. מרכז חוסן והמוקד לשירותכם במספר 8516*.</p>
      <p>בפיקוד העורף חוזרים ומדגישים כי בעת התרעה יש להיכנס למרחב המוגן בהתאם לזמן העומד לרשותכם ולשהות בו במשך 10 דקות. אם נמצאים בשטח פתוח ולא ניתן להגיע למרחב מוגן תוך זמן ההתגוננות, יש לשכב על הקרקע ולהגן על הראש באמצעות הידיים. בעת נסיעה יש לעצור בצד הדרך, לצאת מהרכב ולהיכנס למבנה או מחסה קרוב. אם לא ניתן להגיע למבנה או למחסה יש לצאת מהרכב, לשכב על הקרקע ולהגן על הראש באמצעות הידיים.</p>
      <p>אף ארגון טרור לא קיבל אחריות לשיגור הרקטות, אך למרות השקט היחסי בחודשים האחרונים בדרום ולאור הצעדים האזרחיים שנוקטת ישראל כלפי הרצועה, בישראל רואים בג'יהאד האיסלאמי כמי שעלול לדרדר את הדרום לעימות חדש לאחר שנטל את דגל ההתנגדות האלימה מידי חמאס.</p>
      <p>איברהים אלמדהון, אחד הפרשנים הכי מקורבים להנהגת חמאס בעזה, אמר כי "ירי רקטות מחוץ לקונצנזוס הלאומי מוביל לתוצאות הפוכות. עלינו לאחד את החזון בהפעלת הכוח הצבאי". אמירה זו מרמזת כי חמאס אינו עומד מאחורי הירי ומסתייג ממנו. אלמדהון מקפיד שלא להאשים אף פלג בירי, אף שניתוח היכולות שהופעלו הערב מצביעות על כך שלמעט חמאס, רק הג'יהאד האיסלאמי מחזיק בידיו אפשרות לבצע ירי של שני מטחים לאותה נקודה בהפרש של דקות.</p>
      <p>מוקדם יותר אתמול הפגינו כ-2,700 פלסטינים בכמה מוקדים לאורך גבול הרצועה. דובר צה"ל מסר כי מפרי הסדר יידו אבנים והשליכו בקבוקי תבערה לעבר הגדר. אחד מבקבוקי התבערה פגע בכלי רכב צבאי. לא היו נפגעים. לוחמי צה"ל השיבו באמצעים לפיזור הפגנות.</p>
    </article>
  </body>
</html>