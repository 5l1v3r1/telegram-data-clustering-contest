<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696095/%D8%AC%D9%86%D8%AC%D8%A7%D9%84-%D8%AA%D8%AE%D8%B1%DB%8C%D8%A8-%D9%85%D8%AC%D8%B3%D9%85%D9%87-%D9%87%D8%A7-%D8%AF%D8%B1-%D8%B1%DB%8C%D8%A7%D8%B6-%D8%B3%D8%B9%D9%88%D8%AF%DB%8C-%D8%A7%D9%86%D8%AA%D9%82%D8%A7%D8%AF-%D8%A7%D8%B2-%D8%A7%D8%AE%D8%AA%D9%84%D8%A7%D8%B7-%D8%B2%D9%86%D8%A7%D9%86-%D9%88-%D9%85%D8%B1%D8%AF%D8%A7%D9%86-%D9%85%D8%AC%D8%B3%D9%85%D9%87-%D9%87%D8%A7%DB%8C-%D8%B2%DB%8C%D8%A8%D8%A7-%DB%8C%D8%A7-%D8%A8%D8%AA-%D9%87%D8%A7%DB%8C-%D8%B4%DB%8C%D8%B7%D8%A7%D9%86%DB%8C-%D8%B9%DA%A9%D8%B3-%D9%88%D9%81%DB%8C%D9%84%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-02T00:00:00+00:00"/>
    <meta property="og:title" content="جنجال تخریب مجسمه ها در ریاض سعودی / انتقاد از اختلاط زنان و مردان / مجسمه های زیبا یا بت های شیطانی (+عکس وفیلم)"/>
    <meta property="og:description" content="منتقدان می گویند مخالف ترویج رفتارهای غربی مانند موسیقی در مقابل فرهنگ اسلامی - سعودی هستند."/>
  </head>
  <body>
    <article>
      <h1>جنجال تخریب مجسمه ها در ریاض سعودی / انتقاد از اختلاط زنان و مردان / مجسمه های زیبا یا بت های شیطانی (+عکس وفیلم)</h1>
      <address><time datetime="2019-11-02T00:00:00+00:00">02 Nov 2019</time> by <a rel="author">عصر ايران</a></address>
      <p>
        <b>منتقدان می گویند مخالف ترویج رفتارهای غربی مانند موسیقی در مقابل فرهنگ اسلامی - سعودی هستند.</b>
      </p>
      <p>حمله تعدادی از افراد به چند مجسمه در عربستان سعودی، جنجالی شده است.<br/><br/>به گزارش عصرایران، سایت "فرانس 24" نوشت: مجسمه هایی در شهر ریاض پایتخت عربستان سعودی، تخریب شده اند. این مجسمه ها در چارچوب یک جشنواره فرهنگی - سرگرمی نصب شده بودند.<br/><br/>منتقدان این مجسمه ها را شیطانی و بت توصیف کرده بودند. فیلم هایی از تخریب این مجسمه ها در شبکه های اجتماعی منتشر شده که نشان می دهد سر این مجسمه ها، شکسته شده اند.</p>
      <figure>
        <img src="https://cdn.asriran.com/files/fa/news/1398/8/9/1032111_388.jpg"/>
      </figure>
      <p>این مجسمه ها در چارچوب جشنواره تفریحی فرهنگی "موسم ریاض" نصب شده بودند.<br/>هدف از این جشنواره، جذب گردشگران به ویژه گردشگران خارجی است. در این جشنواره از تعدادی از هنرمندان جهانی نیز برای اجرای برنامه دعوت شده بود.</p>
      <p>یکی از افرادی که تخریب این مجسمه ها را فیلمبرداری کرده است می گوید: دو هفته بعد از آغاز جشنواره، مجسمه ها را در همان محلی که بودند یعنی در کنار یکی از خیابان های اصلی ریاض، تخریب کردند.</p>
      <figure>
        <img src="https://cdn.asriran.com/files/fa/news/1398/8/9/1032112_431.jpg"/>
      </figure>
      <p>دامنه انتقادات از مجسمه ها نیز فراتر رفته و برخی هم برگزاری چنین جشنواره هایی را زیرسوال برده اند.<br/>این افراد می گویند بودجه های دولت را نباید برای برگزاری چنین برنامه هایی که تشویق به فسق و گناه است هدر داد.<br/>برخی دیگر هم با توصیف این مجسمه ها به "بت"، از تخریب ها آنها حمایت کردند.</p>
      <p>در مقابل، تعدادی دیگر به شدت با این اقدامات مخالفت کرده اند. </p>
      <p>عبدالرحمن بن علی شهروند سعودی در توییتر نوشت: یک فیلم منتشر شده و در آن نوشته شده: " تخریب وسرنگونی بت های ریاض" چگونه تشخیص دادید اینها بت هستند؟ آیا دیدید کسی اینها را می پرستد؟ اینها مجسمه های زیبایی بودند که برای جشنواره موسم ریاض 2019 استفاده شوند.<br/><br/>وی افزود: " اااااااااای خدا تا کی چنین ذهنیت هایی را باید داشته باشیم. تا کی این عقب ماندگی و واپسگرایی در برخی از انسان ها باید وجود داشته باشد که حتی خوشحالی را از مردم محروم می کنند و خواهان مرگ و قتل هستند.</p>
      <figure>
        <img src="https://cdn.asriran.com/files/fa/news/1398/8/9/1032113_856.jpg"/>
      </figure>
      <p>برخی فعالان اجتماعی نیز می گویند که ترکی آل شیخ رئیس سازمان تفریحات عربستان سعودی تلاش می کند در راستای برنامه های شاهزاده محمد بن سلمان ولیعهد سعودی جامعه این کشور را به سمت خروج از محافظه کاری سوق دهد.</p>
      <p>همزمان برخی از افراد نیز به حضور زنان و مردان در کنار هم در برنامه های مختلف این جشنواره، اعتراض کرده اند. آنها می گویند که مخالف ترویج رفتارهای غربی مانند برنامه های موسیقی در مقابل فرهنگ اسلامی - سعودی هستند.</p>
      <figure>
        <video src="https://cdn.asriran.com/files/fa/news/1398/8/11/1032609_810.mp4"/>
      </figure>
      <p><a href="https://www.asriran.com/fa/news/696095/%D8%AC%D9%86%D8%AC%D8%A7%D9%84-%D8%AA%D8%AE%D8%B1%DB%8C%D8%A8-%D9%85%D8%AC%D8%B3%D9%85%D9%87-%D9%87%D8%A7-%D8%AF%D8%B1-%D8%B1%DB%8C%D8%A7%D8%B6-%D8%B3%D8%B9%D9%88%D8%AF%DB%8C-%D8%A7%D9%86%D8%AA%D9%82%D8%A7%D8%AF-%D8%A7%D8%B2-%D8%A7%D8%AE%D8%AA%D9%84%D8%A7%D8%B7-%D8%B2%D9%86%D8%A7%D9%86-%D9%88-%D9%85%D8%B1%D8%AF%D8%A7%D9%86-%D9%85%D8%AC%D8%B3%D9%85%D9%87-%D9%87%D8%A7%DB%8C-%D8%B2%DB%8C%D8%A8%D8%A7-%DB%8C%D8%A7-%D8%A8%D8%AA-%D9%87%D8%A7%DB%8C-%D8%B4%DB%8C%D8%B7%D8%A7%D9%86%DB%8C-%D8%B9%DA%A9%D8%B3-%D9%88%D9%81%DB%8C%D9%84%D9%85#">کد ویدیو</a> دانلود <a href="https://cdn.asriran.com/files/fa/news/1398/8/11/1032609_810.mp4">فیلم اصلی</a></p>
      <p>اداره برگزار کننده این جشنواره، ایین نامه مقررات رفتاری نیز تهیه کرده است. به عنوان مثال، رفتار نادرست جنسی 6 هزار ریال سعودی (نزدیک به 1400 یورو) جریمه دارد. <br/><br/> قبل از این دادستانی سعودی نیز اعلام کرده بود دستور بازداشت یک زن را به اتهام "نقض اخلاق" صادر کرده است. گفته می شود این زن در جشنواره فرهنگی ریاض در حالی که نقاب داشت رقصیده بود.</p>
    </article>
  </body>
</html>