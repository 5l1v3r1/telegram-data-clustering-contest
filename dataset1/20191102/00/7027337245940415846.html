<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696453/%D8%A2%D9%84%D9%85%D8%A7%D9%86-%D9%BE%D9%86%D8%A7%D9%87%D9%86%D8%AF%DA%AF%DB%8C-%D8%AC%D9%88%D8%AF%D9%88%DA%A9%D8%A7%D8%B1-%D8%A7%DB%8C%D8%B1%D8%A7%D9%86%DB%8C-%D8%B1%D8%A7-%D9%BE%D8%B0%DB%8C%D8%B1%D9%81%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-02T00:00:00+00:00"/>
    <meta property="og:title" content="آلمان پناهندگی جودوکار ایرانی را پذیرفت"/>
    <meta property="og:description" content="ملایی پس از اخذ پناهندگی آلمان: حالا خودم را برای شرکت در رقابت‌های جهانی و المپیک آماده می‌کنم."/>
  </head>
  <body>
    <article>
      <h1>آلمان پناهندگی جودوکار ایرانی را پذیرفت</h1>
      <address><time datetime="2019-11-02T00:00:00+00:00">02 Nov 2019</time> by <a rel="author">عصر ايران</a></address>
      <p>
        <b>ملایی پس از اخذ پناهندگی آلمان: حالا خودم را برای شرکت در رقابت‌های جهانی و المپیک آماده می‌کنم.</b>
      </p>
      <figure>
        <img src="https://cdn.asriran.com/files/fa/news/1398/8/11/1032766_728.jpg"/>
      </figure>
      <p>فدراسیون جهانی جودو اعلام کرد اداره مهاجرت آلمان تقاضای پناهندگی سعید ملایی جودوکار ایران را که راهی این کشور شده، پذیرفت.</p>
      <p>به گزارش عصرایران به نقل از ایسنا، سعید ملایی دارنده مدال طلای جهان که پس از پایان رقابت های قهرمانی جودوی جهان ۲۰۱۹ در ژاپن از بازگشت به ایران خودداری کرد و راهی آلمان شده بود. وی تقاضای پناهندگی خود را به کشور آلمان ارائه کرد.</p>
      <p>پس از گذشت چند ماه اداره مهاجرت آلمان نیز تقاضای ملایی را پذیرفت.</p>
      <p>فدراسیون جهانی جودو با اعلام این خبر از اقدام دولت آلمان در دادن پناهندگی به سعید ملایی قدردانی کرد.</p>
      <p>به نظر می‌رسد با توجه به این شرایط، ملایی در المپیک ۲۰۲۰ برای آلمان مبارزه کند.</p>
      <p>
        <b>ملایی پس از اخذ پناهندگی آلمان: حالا خودم را برای شرکت در رقابت‌های جهانی و المپیک آماده می‌کنم</b>
      </p>
      <p>جودوکای سابق تیم ملی ایران پس از اخذ پناهندگی کشور آلمان از تمرکز خود روی تمریناتش برای کسب سهمیه حضور در المپیک ۲۰۲۰ توکیو خبر داد.</p>
      <p>به گزارش خبرگزاری تسنیم و به نقل از سایت جهانی جودو، ملایی پس از اخذ پناهندگی آلمان اعلام کرد تمریناتش را که از پایان ماه آگوست به‌حالت تعلیق درآمده بود از سر خواهد گرفت. او به‌محض انتشار خبر پذیرفته شدن درخواست پناهندگی‌اش در آلمان به سایت فدراسیون جهانی جودو گفت: بسیار خوشحالم و مایلم از صمیم قلب از تمام آنهایی که به من کمک کردند، تشکر کنم. حالا می‌توانم تمام تمرکزم را روی جودو و اردوهای آماده‌سازی برای شرکت در رویدادهای بعدی فدراسیون جهانی جودو و بازی‌های المپیک بگذارم.</p>
      <p>طبق اعلام فدراسیون جهانی جودو، مراحل اداری تأیید پناهندگی ملایی هنوز کامل نشده است و او باید مدارک لازم جهت سفر و شرکت در رویدادهای بعدی فدراسیون جهانی جودو را اخذ کند.</p>
    </article>
  </body>
</html>