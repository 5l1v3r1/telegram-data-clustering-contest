<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/eleccions-generals-10-novembre-2019-rivera-andalusia_0_2336766432.html"/>
    <meta property="og:site_name" content="Ara.cat"/>
    <meta property="article:published_time" content="2019-11-02T00:04:18+00:00"/>
    <meta property="og:title" content="Andalusia, l’antídot de Rivera contra el pessimisme"/>
    <meta property="og:description" content="Cs s’inspira en el pacte amb el PP per remuntar"/>
  </head>
  <body>
    <article>
      <h1>Andalusia, l’antídot de Rivera contra el pessimisme</h1>
      <h2>Cs s’inspira en el pacte amb el PP per remuntar</h2>
      <address>
        <time datetime="2019-11-02T00:04:18+00:00">02 Nov 2019, 00:04</time>
      </address>
      <p>Al candidat a la presidència del govern espanyol de Ciutadans, Albert Rivera, se’l veu especialment còmode quan visita Andalusia. “Per aquí hi ha les meves cosines i el meu besoncle”, comentava ahir durant un míting de propostes econòmiques a Màlaga. Però, més enllà de la complicitat amb la terra dels seus pares, a Rivera li agrada fer actes a Andalusia perquè és allà on el seu partit va tocar govern per primera vegada. També va ser contra les enquestes, que ara li pronostiquen la gran davallada de les pròximes eleccions generals a nivell estatal: “Tothom deia que les nostres idees estaven molt bé, però que a Andalusia era impossible”.</p>
      <p>L’aprovació dels pressupostos de bracet del PP, així com l’eliminació de l’impost de successions, són dos dels triomfs que Rivera va exhibir en contraposició al bloqueig de Sánchez a nivell estatal, i que li serveixen de model per inspirar-se en un futur pacte a la Moncloa. El que ahir va obviar Rivera és que, per pactar govern i aprovar els comptes, no n’hi va haver prou amb posar-se d’acord amb el PP, sinó que va necessitar els vots de Vox, que van tenir un preu. Per exemple, la reducció de 600.000 euros destinats a entitats per a la inserció laboral d’immigrants, la possibilitat que els pares retirin els seus fills de les assignatures d’educació i gènere a les escoles o que tinguin l’opció d’estudiar-hi caça.</p>
      <p>En qualsevol cas, i malgrat que no mencionés cap d’aquestes mesures, Rivera està encantat amb el seu primer pacte de govern, que està a punt de complir un any de vida i que va assegurar que els servirà “per demostrar a tot Espanya que es poden canviar les coses fins i tot a llocs inhòspits com la Junta d’Andalusia”.</p>
      <p>Tots els partits es reivindiquen com els millors per “desbloquejar” el govern estatal, argument si més no curiós quan tots ells han sigut partícips del bloqueig i la repetició electoral. Si està a l’oposició, va defensar, també farà el possible per arribar a grans pactes per les “reformes que necessita el país”, malgrat que després de les eleccions del 28 d’abril es negués a parlar amb el PSOE i no fos fins que ja hi havia la repetició electoral sobre la taula que oferís un pacte <i>in extremis</i> als socialistes.</p>
      <p>Al matí, a Cadis, el líder de Cs va demanar que “s’escolti més els andalusos i menys Torra i els violents”, i va dir que “si el bipartidisme surt reforçat no canviaran ni una coma” perquè mentre el PP i el PSOE han governat “qui ha manat més que ningú ha sigut Jordi Pujol”. “Per què creieu que no us escolten? ¿Perquè no crideu? ¿Perquè no cremeu contenidors?”, va preguntar retòricament als assistents al míting.</p>
      <h3>Contra la temporalitat</h3>
      <p>L’acte de Cs de la tarda a Màlaga va servir per anar més enllà de Catalunya, un cop més el tema estrella del partit. Rivera va exposar diverses mesures del seu programa econòmic. La gran novetat va ser l’al·lusió als “treballadors precaris” i als temporals. Per afavorir que les empreses facin indefinits als joves, el candidat taronja va defensar que estiguin exemptes de pagar la seva seguretat social durant els dos primers anys del primer contracte indefinit. Per als autònoms, i això sí que prové de la campanya anterior, va proposar ampliar la tarifa plana reduïda d’un a dos anys, així com exempcions d’impostos als creadors de <i>start-ups</i>.</p>
    </article>
  </body>
</html>