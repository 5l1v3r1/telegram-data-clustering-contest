<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696423/%D8%A2%D8%BA%D8%A7%D8%B2-%D9%87%D9%81%D8%AA%D9%87-%D9%81%D8%B1%D9%87%D9%86%DA%AF%DB%8C-%D8%A2%D9%84%D9%85%D8%A7%D9%86-%D8%AF%D8%B1-%D8%B4%DB%8C%D8%B1%D8%A7%D8%B2"/>
    <meta property="og:site_name" content="عصر ايران"/>
    <meta property="article:published_time" content="2019-11-02T00:00:00+00:00"/>
    <meta property="og:title" content="آغاز هفته فرهنگی آلمان در شیراز"/>
    <meta property="og:description" content=" آیین افتتاح رسمی هفته فرهنگی آلمان در شیراز به مناسبت دویستمین سال انتشار دیوان غربی - شرقی گوته به همت شهرداری شیراز و همکاری سفارت آلمان در ایران، برگزار شد."/>
  </head>
  <body>
    <article>
      <h1>آغاز هفته فرهنگی آلمان در شیراز</h1>
      <address><time datetime="2019-11-02T00:00:00+00:00">02 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/11/1032727_567.jpg"/>
      </figure>
      <p> آیین افتتاح رسمی هفته فرهنگی آلمان در شیراز به مناسبت دویستمین سال انتشار دیوان غربی - شرقی گوته به همت شهرداری شیراز و همکاری سفارت آلمان در ایران، برگزار شد.</p>
      <p>به گزارش ایسنا، حیدر اسکندرپور _ شهردار شیراز _‌ با اشاره به برگزاری این هفته فرهنگی که افتتاحیه آن روز پنجشنبه (۹ آبان‌ماه) در آرامگاه لسان‌الغیب حافظ برگزار شد، در سخنانی اظهار کرد: خداباوری، انسان‌دوستی، عشق، صلح، مدارا و زندگی نقطه پیوند حافظ ایرانی و گوته آلمانی است. همه ما به حافظ و گوته به‌خاطر آفرینش زیبایی‌های ماندگار ادبی، به پاس آموختن حکمت، عشق و زندگی، ارج نهادن به مسلمانی، همدلی، مدارا، دوستی و صلح مدیون هستیم.</p>
      <p>او با بیان اینکه «شیراز در گذر زمان زادگاه فرهیختگان و بزرگانی بوده است که هریک شهره زمانه‌ خود بوده‌اند»، اضافه کرد: گوته ۲۰۵ سال پیش با شعر حافظ آشنا شد و شیفتگی او به حافظ و تاثیر اشعارش در روح حکیمانه او به سرودن دیوان غربی - شرقی منجر شد. این تاثیر به گونه‌ای بود که گوته شخصیت برجسته حافظ را شاعر شاعران جهان می‌خواند و خود را همزاد حافظ پنداشته و نیمه گمشده خود را در او می‌بیند، با او متحد می‌شود و کمال می‌یابد.</p>
      <p>
        <b>تجربه ادبی گوته، ایرانی‌ها و آلمانی‌ها را گرد هم آورده است</b>
      </p>
      <p>همچنین میشائیل جوزف هرمان کلور برشتولد - سفیر آلمان در تهران - در این آیین سخنانش را با خواندن بیت «بیا تا گل برافشانیم و می در ساغر اندازیم» از حافظ شیرازی آغاز کرد و گفت: دنیای برساخته از تفکر خواجه شمس‌الدین محمد حافظ شیرازی دنیایی شاعرانه و مبتنی بر دوستی و عشق است و او بود که دویست سال پیش گوته ادیب و شاعر آلمانی را به مسیر رسیدن به نقطه عطفی در تفاهم ملت‌ها هدایت کرد. او دویست سال پیش ورای مرزهای زمانی و کشوری، گفتمانی تازه با همزاد تازه‌یافته خود در شیراز آغاز کرد و این تجربه ادبی، امروز، ما ایرانی‌ها و آلمانی‌ها را گرد هم آورده است.</p>
      <p>سفیر آلمان در تهران یادآور شد: هفته فرهنگی آلمان در شیراز به بهانه گذشت دو سده از نگارش دیوان غربی-شرقی گوته برگزار می‌شود؛ اما موضوع فراتر از این است چون این دیوان نمادی است از تساهل، تسامح، نزدیک شدن به هم و پذیرش و درک متقابل است.</p>
      <p>او افزود: امیدوارم که روابط آلمان و ایران بیش از پیش تقویت شود و دو کشور از دوره‌های پرتلاطم به سلامت گذر کنند و در مسیر اندیشه گوته و حافظ قدم گذارند.</p>
      <p>
        <b>ضرورت تکیه بر فرصت‌های گفت‌وگو در فضای ملتهب کنونی جهان</b>
      </p>
      <p>سید عبدالرزاق موسوی - رئیس شورای اسلامی شهر شیراز - نیز در آغاز رسمی هفته فرهنگی آلمان با اشاره به زوایای مختلف شخصیت گوته و تاثیر حافظ بر این شاعر آلمانی گفت: مقایسه شخصیت‌های برجسته جهان فارغ از بُعد مکان و زمان، فراهم‌آورنده امکان قضاوت عادلانه پیرامون زبان مشترک ملت‌ها است.</p>
      <p>او با بیان اینکه گوته اندیشمند، متفکر، هنرمند و شاعر بزرگ غربی ابتدا از طریق آیات قران کریم با فرهنگ شرق آشنا شد، افزود: گوته با ابیات سعدی و بیش‌تر حافظ آشنایی یافت و ارتباطی معنوی و روحانی با حافظ شیرازی برقرار کرد.</p>
      <p>موسوی بر ضرورت تکیه بر فرصت‌های گفت‌وگو و نزدیک‌شدن انسان‌ها به یکدیگر در فضای ملتهب کنونی جهان تاکید و بیان کرد: حوزه‌های مشترک فرهنگی، اجتماعی، علمی و به طور خاص ادبیات و آثار فاخر این دو شاعر بزرگ ایران و آلمان، فرصت بسیاری برای این مهم فراهم می‌آورد. تاکنون از این ظرفیت بزرگ، برای تبدیل یونیفرم‌های جنگ و ستیز به دست دوستی و محبت، به قدر کافی بهره نبرده‌ایم؛ چراکه بهره‌گیری از این ظرفیت‌ها و تبدیل سربازخانه‌های جنگی به اتاق‌های گفت‌وگو از رسالت‌های مشترک فرهیختگان دو کشور است.</p>
      <p>هفته فرهنگی آلمان به مناسبت دویست سالگی دیوان غربی - شرقی، حافظ و گوته از ۹ تا ١٣ آبان در شیراز برپاست. در این هفته فرهنگی برنامه‌های مختلفی همچون اجرای موسیقی کلاسیک، برگزاری نمایشگاه‌های مختلف ادبی، نمایش و نقد فیلم با حضور دونرسمارک (کارگردان برنده اسکار آلمانی)، شعرخوانی و داستان‌خوانی برگزار می‌شود.</p>
    </article>
  </body>
</html>