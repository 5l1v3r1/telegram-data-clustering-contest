<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/eleccions-generals-10-novembre-2019-iglesias-sanchez-coalicio-mallorca-balears-palma-armengol_0_2336766433.html"/>
    <meta property="og:site_name" content="Ara.cat"/>
    <meta property="article:published_time" content="2019-11-02T00:04:12+00:00"/>
    <meta property="og:title" content="Iglesias fa servir la coalició amb el PSOE a les Balears contra Sánchez"/>
    <meta property="og:description" content="Iglesias va celebrar que a les illes “s’ha respectat que la gent ha votat diferent i que s’ha acabat el bipartidisme”"/>
  </head>
  <body>
    <article>
      <h1>Iglesias fa servir la coalició amb el PSOE a les Balears contra Sánchez</h1>
      <h2>Iglesias va celebrar que a les illes “s’ha respectat que la gent ha votat diferent i que s’ha acabat el bipartidisme”</h2>
      <address>
        <time datetime="2019-11-02T00:04:12+00:00">02 Nov 2019, 00:04</time>
      </address>
      <p>Pablo Iglesias va triar ahir Palma per dur a terme el seu primer acte de campanya, i no va ser una decisió a l’atzar: a les Illes Balears hi ha un executiu de coalició, en el qual el Partit Socialista i Podem treballen plegats, juntament amb Més. De fet, Iglesias va fer servir el govern de Francina Armengol per atacar Pedro Sánchez, amb qui no ha arribat a cap acord per evitar la repetició electoral. Més de 1.000 persones van omplir una de les sales del Palau de Congressos.</p>
      <p>“Estic convençut que a Armengol li agradaria governar en solitari, però és intel·ligent i sap que, si no tens majoria absoluta, has de compartir les responsabilitats”, va dir Iglesias, que va recordar que Podem ha format part de governs al País Valencià, les Canàries, l’Aragó, Navarra i la Rioja. “Per què els <i>barons</i> del PSOE entenen que cal arribar a acords i Pedro Sánchez pensa que ha de tenir tot el poder sense vots suficients?”, es va preguntar.</p>
      <p>Iglesias va afirmar que a les Balears “s’ha respectat que la gent ha votat diferent i que s’ha acabat el bipartidisme” i va destacar que els representants del partit lila formen part de l’executiu “de manera responsable”. “Segur que molta gent que va votar el PSOE està contenta”, va afegir.</p>
      <p>Va criticar també amb força “els constitucionalistes”, que “no han llegit” la carta magna i la fan servir “com a pedra contra l’adversari” i, com és habitual en ell, va fer un repàs d’alguns dels seus articles, com el 31, que diu que “el sistema fiscal ha de ser redistributiu”, o el 47, que garanteix el dret a l’habitatge.</p>
    </article>
  </body>
</html>