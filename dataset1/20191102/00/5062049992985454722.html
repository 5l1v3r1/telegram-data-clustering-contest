<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10607--turnaj-mistryn-strycova-proletela-do-finale-ctyrhry-pliskova-podlehla-svetove-jednicce"/>
    <meta property="og:site_name" content="Tenisový svět"/>
    <meta property="article:published_time" content="2019-11-02T00:00:00+00:00"/>
    <meta property="og:title" content="Turnaj mistryň: Strýcová proletěla do finále čtyřhry. Plíšková podlehla světové jedničce"/>
    <meta property="og:description" content="Karolína Plíšková na Turnaji mistryň neúspěšně usilovala o postup do finále, když nevyužila vedení o set a prohrála třísetovou bitvu proti světové jedničce Ashleigh Bartyové. Ve čtyřhře si o titul zahrají Barbora Strýcová a Su-wej Sie, které hladce přehrály Annu-Lenu Grönefeldovou a Demi Schuursovou."/>
  </head>
  <body>
    <article>
      <h1>Turnaj mistryň: Strýcová proletěla do finále čtyřhry. Plíšková podlehla světové jedničce</h1>
      <address>
        <time datetime="2019-11-02T00:00:00+00:00">02 Nov 2019</time>
      </address>
      <p>
        <b>Karolína Plíšková na Turnaji mistryň neúspěšně usilovala o postup do finále, když nevyužila vedení o set a prohrála třísetovou bitvu proti světové jedničce Ashleigh Bartyové. Ve čtyřhře si o titul zahrají Barbora Strýcová a Su-wej Sie, které hladce přehrály Annu-Lenu Grönefeldovou a Demi Schuursovou.</b>
      </p>
      <p><b>Strýcová a Sie prosvištěly do finále!<br/></b>Ani ne hodinu potřebovaly Barbora Strýcová a Su-wej Sie k tomu, aby porazily německo-nizozemský pár Grönefeldová, Schuursová 6:1, 6:2 a postoupily do finále Turnaje mistryň. Strýcové a Sie se mimořádně dařilo na returnu, když si připsaly celkem sedm úspěšných brejků. V nedělním finále je čeká maďarsko-francouzská dvojice Babosová, Mladenovicová.</p>
      <p>Vítězkám pomohla k úspěchu i početná skupina českých fanoušků. „Atmosférou mi to připomínalo Fed Cup. Hodně nám pomohlo, že skandovali mé jméno i jméno parťačky. Díky moc,“ nechala se přímo na kurtu slyšet šťastná Strýcová.</p>
      <p>Díky semifinálové výhře má třiatřicetiletá Strýcová jistotu, že <a href="https://www.tenisovysvet.cz/article/detail/../../../article/detail/10613--letos-vladnu-ja-strycova-zakonci-rok-jako-svetova-jednicka">zakončí rok jako světová jednička ve čtyřhře</a>. Společně se Sie budou zítra usilovat o pátý letošní titul, dosud se radovaly v Dubaji, Madridu, Birminghamu a na Wimbledonu. Právě na travnatém grandslamu porazily i pár Babosová, Mladenovicová, který na Turnaji mistryň obhajuje titul.</p>
      <figure>
        <iframe data-src="https://twitter.com/WTA/status/1190661916600881152?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Karolína Plíšková padla se světovou jedničkou Bartyovou<br/></b>Dlouho to vypadalo nadějně, nakonec ale Karolína Plíšková (2.) prohrála v semifinále Turnaje mistryň se světovou jedničkou Ashleigh Bartyovou 6:4, 2:6 a 3:6. Pro Češku je to třetí semifinálová porážka na tomto prestižním podniku v řadě. Australanka sice nezvykle často chybovala, díky své pestré hře a také jedenácti esům si přesto vybojovala účast v nedělním finále proti obhájkyni titulu Elině Svitolinové (8.).</p>
      <p>V prvním setu semifinálového klání byla lepší hráčkou sedmadvacetiletá Plíšková, která si vypracovala celkem osm brejkbolů, přičemž využila ten poslední v páté hře. Sama odvrátila obě příležitosti australské světové jedničky a po přibližně 50 minutách byla set od postupu do finále.</p>
      <p>Česká tenistka mohla potvrdit dominanci ve třetí hře druhé sady, vedení 40:0 na returnu však nevyužila. Od té doby měla navrch Bartyová, která si hned v následujícím gemu připsala svůj první brejk. Na něj navázala dalším prolomením servisu v osmé hře, což znamenalo konec druhého setu.</p>
      <p>Rozhodující dějství nabídlo v prvních pěti gemech suverénní představení obou tenistek na servisu. Až v šesté hře se k výhodě dostala Australanka a hned svou první šanci proměnila. Plíšková se už proti rozjeté soupeřce nezmohla na výraznější odpor a po bezmála dvou hodinách odešla z kurtu poražena.</p>
      <p>Třiadvacetileté Bartyové, která využila třetí mečbol, pomohla k výhře její kvalitní a pestrá hra, nepříjemný pro českou reprezentantku byl především čopovaný bekhend. Vítězka navíc Plíškovou přestřílela na esa v poměru 11:1.</p>
      <figure>
        <iframe data-src="https://twitter.com/WTA/status/1190642412646887424?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Svitolinová míří za obhajobou, je znovu ve finále</b><br/>Elina Svitolinová (8.) postupuje podruhé v řadě do finále Turnaje mistryň, kde bude obhajovat svůj loňský titul. V souboji s Belindou Bencicovou (7.) zvítězila po skreči soupeřky za stavu 5:7, 6:3, 4:1.</p>
      <p>V prvním setu byla Svitolinová o něco slabší hráčkou na dvorci, a byť se jí povedlo smazat ztrátu brejku z šesté hry, v koncovce ji Bencicová přehrála. V dalších dvou sadách byla ovšem lepší a pomohla si 37 vítěznými údery k postupu.</p>
      <p>Bencicovou navíc trápilo zranění zadního stehenního svalu na pravé noze a na začátku druhé i třetí sady přišla o podání. Tyto ztráty dohnat nedokázala a za stavu 1:4 ve třetím setu semifinálový souboj vzdala.</p>
      <p><b>Strýcová hraje o premiérové finále</b><br/>O první postup do finále Turnaje mistryň si zahraje i Barbora Strýcová. Spolu s tchajwanskou parťačkou Su-wej Sie vyzvou německo-nizozemský pár Annu-Lenu Grönefeldovou a Demi Schuursovou. Ty prohrály v základní skupině souboj s Timeou Babosovou a Kristinou Mladenovicovou.</p>
      <p>Porážku si ve skupině ovšem připsaly i Strýcová se Sie. Po dvou výhrách se v závěrečném klání musely sklonit před Gabrielou Dabrowskou a Ji-fan Sü.</p>
      <p><b>Babosová s Mladenovicovou prvními finalistkami</b><br/>Prvními finalistkami letošního Turnaje mistryň v Šen-čenu se staly Tímea Babosová s Kristinou Mladenovicovou. Maďarsko-francouzská dvojice otočila semifinále proti australsko-čínskému páru Samanthě Stosurové a Šuaj Čang, které porazila 1:6, 6:4, 10:8.</p>
      <p>Rozhodující super tiebreak se přitom pro favoritky zápasu nevyvíjel vůbec dobře, prohrávaly už 3:7 a posléze 6:8, ale ziskem čtyř míčků v řadě dokonaly parádní obrat a postoupily do finále.</p>
      <p><u>Semifinále dvouhry</u><br/>Belinda Bencicová (SUI, 7.) – <b>Elina Svitolinová (UKR, 8.)</b> 7:5, 3:6, 1:4 – skreč Bencicová<br/><b>Ashleigh Bartyová (AUS, 1.)</b> – KAROLÍNA PLÍŠKOVÁ (2.) 4:6, 6:2, 6:3</p>
      <p><u>Semifinále čtyřhry</u><br/><b>Babosová (HUN), Mladenovicová (FRA)</b> – Stosurová (AUS), Čang (CHN) 1:6, 6:4, 10:8<br/>Grönefeldová (GER), Schuursová (NED) – <b>Sie (TPE), STRÝCOVÁ</b> 1:6, 2:6</p>
      <footer>Jan Vojkůvka, Marek Bartošík, foto: Twitter – WTA Insider</footer>
      <related>
        <h4>přečtěte si také</h4>
        <a href="https://www.tenisovysvet.cz/article/detail/10613--letos-vladnu-ja-strycova-zakonci-rok-jako-svetova-jednicka"/>
      </related>
    </article>
  </body>
</html>