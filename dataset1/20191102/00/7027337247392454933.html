<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696397/%D9%86%D8%A7%D9%85%D9%87-%D8%B3%DB%8C%D9%86%D9%85%D8%A7%DA%AF%D8%B1%D8%A7%D9%86-%D8%A8%D9%87-%D8%B1%D8%A6%DB%8C%D8%B3%DB%8C-%D8%AE%D9%88%D8%A7%D9%87%D8%A7%D9%86-%D8%AD%D8%A7%DA%A9%D9%85%DB%8C%D8%AA-%D9%82%D8%A7%D9%86%D9%88%D9%86-%D8%A8%D8%AF%D9%88%D9%86-%D8%AA%D9%81%D8%B3%DB%8C%D8%B1%D9%87%D8%A7%DB%8C-%DB%8C%DA%A9%D8%B3%D9%88%DB%8C%D9%87-%D9%87%D8%B3%D8%AA%DB%8C%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-02T00:00:00+00:00"/>
    <meta property="og:title" content="نامه سینماگران به رئیسی: خواهان حاکمیت قانون بدون تفسیرهای یکسویه هستیم"/>
    <meta property="og:description" content="می خواهیم در یک محیط متکی بر صدق بر حیثیت سینمای ایران تأکید کنیم و در پناه قانون خادم توسعه کشور و مانع گسترش تلقی دو قطبی در فضای فرهنگی و هنری کشور باشیم."/>
  </head>
  <body>
    <article>
      <h1>نامه سینماگران به رئیسی: خواهان حاکمیت قانون بدون تفسیرهای یکسویه هستیم</h1>
      <address><time datetime="2019-11-02T00:00:00+00:00">02 Nov 2019</time> by <a rel="author">عصر ايران</a></address>
      <p>
        <b>می خواهیم در یک محیط متکی بر صدق بر حیثیت سینمای ایران تأکید کنیم و در پناه قانون خادم توسعه کشور و مانع گسترش تلقی دو قطبی در فضای فرهنگی و هنری کشور باشیم.</b>
      </p>
      <figure>
        <img src="https://cdn.asriran.com/files/fa/news/1398/8/11/1032690_131.jpg"/>
      </figure>
      <p>خانه سینما در نامه‌ای خطاب به ریاست قوه قضائیه ضمن درخواست دیدار فوری با وی، اعلام کرد: سینما گران «خواهان حاکمیت قانون بدون تفسیرهای یکسویه هستند».</p>
      <p>به گزارش ایرنا، خانه سینما روز شنبه در این نامه خطاب به آیت الله سید ابراهیم رئیسی آورده است: مطلع هستیم که حضرتعالی در دوره کوتاه مسئولیت ریاست قوه قضائیه با دشواری های جدی مواجه هستید.آیا مطلع هستید که سینمای ایران در مقام بازتاب دهنده صدا و تصویر مردم ایران با چه دشواری هایی روبروست؟.</p>
      <p>خانه سینما در ادامه این نامه تصریح کرده است: ما با این پرسش بی پاسخ روبرو هستیم که چه دست‌هایی مانع از این است که جامعه فرهنگی – هنری و خصوصاً فیلمسازان احساس آرامش کنند؟ و چه دست هایی در پی گسترش و تشدید دو گانگی در حاکمیت فرهنگی کشور است؟</p>
      <p>در این نامه با تاکید بر اینکه سینماگران خواهان حاکمیت قانون بدون تفسیرهای یکسویه هستند، این سوال را مطرح کرد: مرجع قانونی تا کنون، قوانین حاکم بر تأسیس و اداره وزارت فرهنگ و ارشاد اسلامی بوده و ما بر اساس آن عمل کرده ایم. آیا این مرجعیت از وزارت فرهنگ و ارشاد اسلامی بر اساس « گزارش ناظران » به قوه قضائیه منتقل شده است؟</p>
      <p>خانه سینما در خاتمه این نامه ضمن درخواست دیداری حضوری و فوری با ریاست قوه قضائیه، اعلام کرد: می خواهیم در یک محیط متکی بر صدق بر حیثیت سینمای ایران تأکید کنیم و در پناه قانون خادم توسعه کشور و مانع گسترش تلقی دو قطبی در فضای فرهنگی و هنری کشور باشیم.</p>
      <p>هفته گذشته فیلم سینمایی «خانه پدری» با حکم و ابلاغ دستور قضایی بازپرس شعبه ۱۶ دادسرای فرهنگ و رسانه تهران در تاریخ ششم آبان ماه جاری به سازمان سینمایی وزارت فرهنگ و ارشاد اسلامی توقیف شد.</p>
      <p>فیلم سینمایی خانه پدری به کارگردانی کیانوش عیاری که از روز چهارشنبه گذشته (یکم آبان ۱۳۹۸) برای بار دوم در سینماهای سراسر کشور روی پرده رفته بود.</p>
      <p>پیش از این و در دی ۹۳ نیز این فیلم برای نخستین بار در گروه هنر و تجربه اکران شد که تنها یک روز دوام آورد و از پرده سینماها پایین کشیده شد.</p>
      <p>این فیلم که قصه اتفاق‌های یک خانه قدیمی را از سال ۱۳۰۸ (اواخر دوره قاجار) تا ۱۳۷۹ روایت می‌کند با بازیگرانی همچون متین کتکی، مهدی هاشمی، شهاب حسینی و مهران رجبی، ناصر هاشمی، مینا ساداتی، نازنین فراهانی و… در چند اپیزود ساخته شده و مسائل و مشکلات زنان ایران را در هفتاد سال اخیر به تصویر کشیده‌است. در این فیلم ناصر هاشمی (نقش جوانی) و مهدی هاشمی (نقش میانسالی) کاراکتر اصلی این فیلم را، که روایت زندگی‌اش از پانزده تا هشتاد سالگی به تصویر کشیده شده، بازی می‌کنند.</p>
      <p> </p>
    </article>
  </body>
</html>