<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/3562ad15f75ca9e4/raportorul-onu-care-l-a-vizitat-pe-julian-assange-in-inchisoare-tratamentul-la-care-este-supus-ii-pune-viata-in-pericol.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-02T00:00:00+00:00"/>
    <meta property="og:title" content="Raportorul ONU care l-a vizitat pe Julian Assange în închisoare: Tratamentul la care este supus îi pune viaţa „în pericol”"/>
    <meta property="og:description" content="Tratamentul la care este supus Julian Assange, acuzat de spionaj de Washington şi ameninţat cu extrădarea în SUA, îi pune viaţa"/>
  </head>
  <body>
    <article>
      <h1>Raportorul ONU care l-a vizitat pe Julian Assange în închisoare: Tratamentul la care este supus îi pune viaţa „în pericol”</h1>
      <address><time datetime="2019-11-02T00:00:00+00:00">02 Nov 2019</time> by <a rel="author">Jurnal.md</a></address>
      <p>
        <b>Tratamentul la care este supus Julian Assange, acuzat de spionaj de Washington şi ameninţat cu extrădarea în SUA, îi pune viaţa "în pericol", a apreciat vineri raportorul ONU cu privire la tortură, informează Agerpres, care citează AFP.</b>
      </p>
      <p>Într-un comunicat, Nils Melzer şi-a exprimat "îngrijorarea faţă de deteriorarea continuă a sănătăţii lui Julian Assange după arestarea şi încarcerarea sa la începutul acestui an", insistând că "viaţa sa este de acum în pericol".</p>
      <p>"Dacă Regatul Unit nu schimbă în mod urgent cursul şi nu îi ameliorează situaţia inumană, expunerea continuă a lui Assange la arbitrar şi încălcările drepturilor sale l-ar putea costa în curând viaţa", a declarat el.</p>
      <p>Melzer, expert independent al ONU şi profesor de drept internaţional, i-a făcut o vizită în luna mai fondatorului WikiLeaks în închisoarea din Londra, fiind însoţit de medici, la o lună după arestarea acestuia de către poliţia britanică la Ambasada Ecuadorului.</p>
      <p>În urma acestei vizite, Melzer a afirmat că Julian Assange a suferit "dureri fizice" şi prezintă "toate simptomele tipice unei expuneri prelungite la tortură psihologică, anxietate cronică şi traume psihologice intense".</p>
      <p>Expertul citat nu s-a întâlnit cu Assange de atunci, dar a primit noi date cu privire la starea de sănătate a acestuia, afirmă surse din anturajul său.</p>
      <p>Assange "continuă să fie deţinut în condiţii de opresiune, de izolare şi de supraveghere, nejustificate de statutul său de deţinut", susţine raportorul.</p>
      <p>La 21 octombrie, australianul de 48 de ani a apărut dezorientat în cursul primei sale apariţii în public în şase luni, bâlbâindu-se în timpul unei audieri la Londra şi părând să aibă dificultăţi în a-şi aminti data de naştere. La finalul audierii, el a declarat că nu ştie ce i s-a întâmplat şi s-a plâns de condiţiile de detenţie la închisoarea londoneză de înaltă securitate Belmarsh.</p>
      <p>În 2012, Julian Assange, care era urmărit penal în Suedia pentru viol, s-a refugiat la Ambasada Ecuadorului din Londra pentru a evita extrădarea în Suedia sau în SUA, din cauza difuzării unor documente secrete americane de către site-ul său.</p>
      <p>După şapte ani petrecuţi la misiunea diplomatică a Ecuadorului, el a fost arestat de poliţia britanică la 11 aprilie, cu acordul autorităţilor de la Quito.</p>
      <p>Assange a fost plasat imediat în detenţie, apoi condamnat la o pedeapsă de 50 de săptămâni de închisoare la 1 mai pentru încălcarea condiţiilor eliberării sale provizorii.</p>
      <p>Julian Assange riscă o pedeapsă de până la 175 de ani de închisoare în SUA, care îl acuză că a pus în pericol unele surse ale lor în momentul publicării în 2010 de către WikiLeaks a 250.000 de cablograme diplomatice şi a aproximativ 500.000 de documente confidenţiale privind activităţile armatei americane în Irak şi Afganistan.</p>
      <p>La sfârşitul lunii mai, justiţia americană a adăugat mai multe capete de acuzare la actul său de inculpare, dintre care cele mai multe vizează încălcări ale legilor împotriva spionajului, ceea ce a suscitat critici din partea apărătorilor libertăţii presei.</p>
    </article>
  </body>
</html>