<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/458092/%e0%a6%aa%e0%a6%a6%e0%a7%8d%e0%a6%ae%e0%a6%be-%e0%a6%b8%e0%a7%87%e0%a6%a4%e0%a7%81%e0%a6%b0-%e0%a6%b7%e0%a7%8b%e0%a7%9c%e0%a6%b6-%e0%a6%b8%e0%a7%8d%e0%a6%aa%e0%a7%8d%e0%a6%af%e0%a6%be%e0%a6%a8-%e0%a6%ac%e0%a6%b8%e0%a6%9b%e0%a7%87-%e0%a6%ae%e0%a6%a7%e0%a7%8d%e0%a6%af"/>
    <meta property="og:site_name" content="Daily Janakantha"/>
    <meta property="article:published_time" content="2019-11-02T00:00:00+00:00"/>
    <meta property="og:title" content="পদ্মা সেতুর ষোড়শ স্প্যান বসছে মধ্য নবেম্বরে"/>
    <meta property="og:description" content="মীর নাসিরউদ্দিন উজ্জ্বল, মুন্সীগঞ্জ ॥ পদ্মা সেতুর ষোড়শ স্প্যান বসতে যাচ্ছে মধ্য নবেম্বরে। ‘৪ডি’ নম্বর স্প্যানটি ১৫/১৬ নবেম্বরে ২২ ও ২৩ নম্বর খুঁটিতে বসানো হবে। সে লক্ষ্যে চলছে শেষ সময়ের প্রস্তুতি। এছাড়া ১৬ ও ১৭ নম্বর খুঁটিতে ‘৩ডি’ নম্বর স্প্যানটিও নবেম্বরেই বসানো হবে। পদ্মা সেতুর ..."/>
  </head>
  <body>
    <article>
      <h1>পদ্মা সেতুর ষোড়শ স্প্যান বসছে মধ্য নবেম্বরে</h1>
      <address>
        <time datetime="2019-11-02T00:00:00+00:00">02 Nov 2019</time>
      </address>
      <p>মীর নাসিরউদ্দিন উজ্জ্বল, মুন্সীগঞ্জ ॥ পদ্মা সেতুর ষোড়শ স্প্যান বসতে যাচ্ছে মধ্য নবেম্বরে। ‘৪ডি’ নম্বর স্প্যানটি ১৫/১৬ নবেম্বরে ২২ ও ২৩ নম্বর খুঁটিতে বসানো হবে। সে লক্ষ্যে চলছে শেষ সময়ের প্রস্তুতি। এছাড়া ১৬ ও ১৭ নম্বর খুঁটিতে ‘৩ডি’ নম্বর স্প্যানটিও নবেম্বরেই বসানো হবে। পদ্মা সেতুর একজন দায়িত্বশীল প্রকৌশলী জানান, ২২ ও ২৩ নম্বর খুঁটির জন্য তৈরি করা ‘৪ডি’ স্প্যানটি ২৮-২৯ নম্বর খুঁটির কাছে প্লাটফরম তৈরি করে নদীর তীরে রাখা আছে। কিন্তু নদীর চ্যানেলের নাব্যতার কারণে সেটি সেখান থেকে তুলে এনে স্থাপনে বিলম্ব হচ্ছে। পলি জমে থাকায় ক্রেনবাহী জাহাজ খুঁটির কাছে পৌঁছাতে পারছিল না। তাই স্প্যান বসাকে বিলম্ব হচ্ছে। ‘৩ডি’ স্প্যানসহ আরও ৩টি স্প্যান একেবারেই প্রস্তুত রয়েছে ওয়ার্কশপের ইয়ার্ডে। ওয়ার্কশপের ইয়ার্ডে ‘৬এ’, ‘৬বি’, ‘৫সি’ ও ‘৩ডি’ নম্বর স্প্যান বেশ কিছুদিন তৈরি আছে। উচ্চ ক্ষমতার ড্রেজারে রাত-দিন ড্রেজিং করায় নাব্য সঙ্কট এখন কমে এসেছে।</p>
      <p>এদিকে ৪১ স্প্যানের মধ্যে মাওয়ায় এসেছে ৩১টি স্প্যান। এর মধ্যে ১৫টি স্প্যান স্থাপন করা হয়েছে। আর ৫টি রেডি এবং ৩টি রং করা ছাড়া বাকি ৮টি স্প্যান ফিটিংয়ের কাজ চলছে। সেতুর দায়িত্বশীল প্রকৌশলী জানান, সেতুর ৪২ খুঁটির ৩১টি খুঁটি সম্পন্ন হয়ে গেছে। নবেম্বরের প্রথম সপ্তাহের মধ্যে আরেকটি খুঁটি সম্পন্ন হয়ে যাবে। বাকি খুঁটির কাজও দ্রুত এগিয়ে চলছে।</p>
      <p>বসে যাওয়া স্প্যানে স্লাব স্থাপনের কাজও চলছে সমানতালে সেতুর নিচের অংশে রেলওয়ে স্লাব বসে গেছে ৩৬১। আর ওপরের ধাপে রোডওয়ে স্লাব বসেছে ৬১। রেলওয়ের ২৯৫৯টি প্রি-কাস্ট স্ল্যাব প্রয়োজন হবে। এর মধ্যে ২৮৯১টি স্ল্যাব তৈরির কাজ শেষ হয়েছে এবং বাকি স্ল্যাব আগামী নবেম্বরে তৈরি শেষ হবে। অন্যদিকে ২৯১৭টি প্রি-কাস্ট রোডওয়ে ডেক স্ল্যাবের মধ্যে ১৫৫৩টির কাজ শেষ হয়েছে।</p>
      <p>মূল সেতু নির্মাণের জন্য কাজ করছে চীনের ঠিকাদারি প্রতিষ্ঠান চায়না মেজর ব্রিজ ইঞ্জিনিয়ারিং কোম্পানি (এমবিইসি) ও নদী শাসনের কাজ করছে দেশটির আরেকটি প্রতিষ্ঠান সিনো হাইড্রো কর্পোরেশন। ৬ দশমিক ১৫ কিলোমিটার দীর্ঘ এ বহুমুখী সেতুর মূল আকৃতি হবে দোতলা। কংক্রিট ও স্টিল দিয়ে নির্মিত হচ্ছে এ সেতুর কাঠামো। সেতুটি ২২৫০ মিটার দৃশ্যমান হয়েছে।</p>
    </article>
  </body>
</html>