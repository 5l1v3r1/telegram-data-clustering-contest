<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696362/%DA%AF%D8%B3%D8%AA%D8%B1%D8%B4-%DA%A9%D8%B3%D8%A8-%D9%88-%DA%A9%D8%A7%D8%B1-%D9%87%D9%88%D8%A2%D9%88%DB%8C-%D8%A8%D8%A7-%D9%81%D8%B1%D9%88%D8%B4-%D8%AA%D8%B1%D8%A7%D8%B4%D9%87%E2%80%8C-%D8%A8%D9%87-%D8%B3%D8%A7%DB%8C%D8%B1-%D8%B4%D8%B1%DA%A9%D8%AA%E2%80%8C%D9%87%D8%A7"/>
    <meta property="og:site_name" content="عصر ايران"/>
    <meta property="article:published_time" content="2019-11-02T00:00:00+00:00"/>
    <meta property="og:title" content="گسترش کسب و کار هوآوی با فروش تراشه‌ به سایر شرکت‌ها"/>
    <meta property="og:description" content="HiSilicon از کمپانی‌های زیر مجموعه هوآوی است و وظیفه ساخت چیپ‌های مورد نیاز محصولات هوآوی را بر عهده دارد. این شرکت علاوه بر پردازنده‌های موبایلی، سایر چیپ‌ها را نیز تولید می‌کند. حال هوآوی تصمیم گرفته چیپ‌های اختصاصی خود را به دیگر شرکت‌ها نیز بفروشد.‌"/>
  </head>
  <body>
    <article>
      <h1>گسترش کسب و کار هوآوی با فروش تراشه‌ به سایر شرکت‌ها</h1>
      <address><time datetime="2019-11-02T00:00:00+00:00">02 Nov 2019</time> by <a rel="author">عصر ايران</a></address>
      <p><b>HiSilicon</b> از کمپانی‌های زیر مجموعه هوآوی است و وظیفه ساخت چیپ‌های مورد نیاز محصولات <b>هوآوی</b> را بر عهده دارد. این شرکت علاوه بر پردازنده‌های موبایلی، سایر چیپ‌ها را نیز تولید می‌کند. حال هوآوی تصمیم گرفته چیپ‌های اختصاصی خود را به دیگر شرکت‌ها نیز بفروشد.‌</p>
      <p>وظیفه ساخت چیپست‌های مورد نیاز هوآوی بر عهده شرکت HiSilicon است. این شرکت توسط هوآوی اداره می‌شود و علاوه بر پردازنده‌های موبایل، چیپ‌های مخصوص محصولات و دستگاه‌های IoT نیز در آن تولید می‌شوند. هوآوی در تازه‌ترین اقدام خود، تصمیم گرفته است یکی از چیپ‌های اختصاصی خود را به دیگر شرکت‌ها نیز بفروشد.</p>
      <figure>
        <img src="https://cdn.asriran.com/files/fa/news/1398/8/11/1032629_854.jpg"/>
      </figure>
      <p>چیپ 4G Balong 711، نخستین تراشه هوآوی است که به شرکت‌های دیگر فروخته خواهد شد. این چیپ قادر است ارتباط پرسرعت و پایدار را برای محصولات و دستگاه‌های IoT (اینترنت اشیا) فراهم کند. Balong 711 از زمان عرضه در سال 2014 تاکنون در بیش از 100 میلیون دستگاه‌ ساخت هوآوی استفاده شده است.<br/>تراشه Balong 711 را می‌‌توان در محصولات IoT مانند دوربین‌های مدار بسته، دستگاه‌های فروش، قفل‌های هوشمند و دیگر تجهیزاتی که نیاز به ارتباطی پایدار با اینترنت دارند، به کار برد.</p>
      <p>تصمیم هوآوی برای فروش چیپ‌های خود به سایر شرکت‌ها می‌تواند کسب و کار شرکت رقیب، یعنی کوالکام را تا حدی تحت تاثیر قرار دهد. کوالکام یکی از بزرگترین تأمین‌کنندگان فعلی تراشه برای شرکت‌هایی نظیر Vivo، OPPO و Xiaomi است.</p>
      <p>رن ژنگفی، بنیان‌گذار هوآوی مدتی پیش در مصاحبه‌ای، ضمن اشاره به پیشرفت هوآوی پس از تحریم‌ها گفت: «هوآوی پس از اِعمال محدودیت‌های دولت آمریکا، اقدامات متعددی نظیر سرمایه‌گذاری راهبردی و استخدام تعداد زیادی پژوهشگر و توسعه‌دهنده را اجرایی کرده تا بتواند شرایط موجود را به فرصت تبدیل کند».</p>
      <figure>
        <img src="https://cdn.asriran.com/files/fa/news/1398/8/11/1032630_593.jpg"/>
      </figure>
      <p>همچنین هوآوی در سه فصل نخست سال میلادی جاری رشد درآمد 24.4 درصدی را در مقایسه با مدت مشابه سال گذشته تجربه کرده است. در این مدت نسبتاً کوتاه، هوآوی با تمرکز روی توسعه زیرساخت‌های ICT (فناوری اطلاعات و ارتباطات)، گجت‌های هوشمند و افزایش بهره‌وری و کیفیت خطوط تولید توانست رشد درآمدی قابل توجهی را تجربه کند.<br/><br/>فروش چیپ به دیگر کمپانی‌ها را می‌توان ادامه روند تصمیم‌های استراتژیک هوآوی دانست که علاوه بر افزایش درآمد، می‌تواند به ثبات این کمپانی به عنوان یکی از کمپانی‌های پیشرو در فناوری کمک کند. اگرچه Balong 711 از دسته تراشه‌های موبایلی نیست، اما با در نظر گرفتن حجم گسترده‌تر و فروش بیشتر اسمارت‌فون‌ها، احتمال فروش چیپست‌های Kirin به دیگر شرکت‌ها نیز دور از تصور نیست.</p>
    </article>
  </body>
</html>