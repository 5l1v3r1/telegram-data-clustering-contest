<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696338/%D9%BE%D8%B4%D8%AA-%D9%BE%D8%B1%D8%AF%D9%87-%D8%AA%D8%BA%DB%8C%DB%8C%D8%B1-%D8%B1%D8%B4%D8%AA%D9%87-%D8%A8%D8%B1%D8%AE%DB%8C-%D8%AF%D8%A7%D9%86%D8%B4%D8%AC%D9%88%DB%8C%D8%A7%D9%86-%D8%AF%D8%A7%D9%86%D8%B4%DA%AF%D8%A7%D9%87-%D8%A2%D8%B2%D8%A7%D8%AF-%D8%A7%D8%B2-%D8%AF%D8%A7%D9%85%D9%BE%D8%B2%D8%B4%DA%A9%DB%8C-%D8%A8%D9%87-%D9%BE%D8%B2%D8%B4%DA%A9%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-02T00:00:00+00:00"/>
    <meta property="og:title" content="پشت پرده تغییر رشته برخی دانشجویان دانشگاه آزاد از دامپزشکی به پزشکی"/>
    <meta property="og:description" content="رئیس دانشگاه آزاد اسلامی از برخی اتفاقات درباره تغییر رشته برخی دانشجویان دانشگاه آزاد از دامپزشکی به پزشکی پرده برداشت."/>
  </head>
  <body>
    <article>
      <h1>پشت پرده تغییر رشته برخی دانشجویان دانشگاه آزاد از دامپزشکی به پزشکی</h1>
      <address><time datetime="2019-11-02T00:00:00+00:00">02 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/11/1032561_680.jpg"/>
      </figure>
      <p>رئیس دانشگاه آزاد اسلامی از برخی اتفاقات درباره تغییر رشته برخی دانشجویان دانشگاه آزاد از دامپزشکی به پزشکی پرده برداشت.</p>
      <p>به گزارش آنا، چندی پیش خبری مبنی بر تغییر رشته ۱۳۴ تن از فرزندان اعضای هیئت علمی دانشگاه‌ها از رشته دامپزشکی به پزشکی در دانشگاه آزاد اسلامی منتشر شد.</p>
      <p>محمدمهدی طهرانچی رئیس دانشگاه آزاد اسلامی در این باره در گفت‌وگو با ایسنا درباره تغییر رشته فرزندان اعضای هیئت علمی از دامپزشکی به پزشکی در دانشگاه آزاد اسلامی گفت: در سال ۹۵ دو نفر از مدیران وقت وزارت بهداشت، درمان و آموزش پزشکی که فرزندان آنها در رشته دامپزشکی قبول شده بودند، تمایل به تغییر رشته از دامپزشکی به داروسازی داشتند که با توجه به عدم کسب نمره لازم این کار انجام نشد.</p>
      <p>وی ادامه داد: با توجه به فشارهایی که از مجاری مختلف برای حل این مشکل به دانشگاه آزاد اسلامی وارد شد، رئیس وقت این دانشگاه در شهریور ۹۶ پس از استعلام از وزارت بهداشت و درمان و آموزش پزشکی و اعلام موافقت آن وزارتخانه با انتقال فرزندان این افراد، با تعمیم این موضوع به همه فرزندان هیات علمی برای جلوگیری از رفتار تبعیض‌آمیز با توجه به اختیار مصوبه ۷۳۵ شورای عالی انقلاب فرهنگی مبنی بر تفویض اختیار وضعیت فرزندان اعضای هیئت علمی به وزرای علوم، تحقیقات و فناوری و بهداشت و درمان و آموزش پزشکی و همچنین رئیس دانشگاه آزاد اسلامی استفاده می‌کنند و لذا تصمیم می‌گیرد جابجایی رشته دامپزشکی به پزشکی شامل حال همه فرزندان اعضای هیئت علمی شود.</p>
      <p>عضو شورای عالی انقلاب فرهنگی ادامه داد: بنابراین این تصمیم که فرزندان اعضای هیئت علمی بتوانند از تسهیلات تغییر رشته دامپزشکی به پزشکی استفاده کنند، مهرماه ۱۳۹۶ در هیئت رئیسه به تصویب می‌رسد و دانشگاه آزاد اسلامی افراد متقاضی را به صورت مشروط قبل از دوره تصدی ریاست دانشگاه از سوی اینجانب ثبت‌نام می‌کند.</p>
      <p>رئیس دانشگاه آزاد اسلامی بیان کرد: در واقع منشأ این مصوبه درخواست برخی از مدیران ارشد وزارت بهداشت، درمان و آموزشی پزشکی بود که حتی پیگیر اجرای خواسته خود به شکل دیگری در سال ۹۷ نیز بودند. موضوع در دوره اینجانب ادامه پیدا نکرد و مصوبه هیئت رئیسه نیز در اسفند ماه سال قبل لغو شد و با دستور دکتر نمکی وزیر بهداشت مبنی بر لغو مصوبه کمیسیون موارد خاص وزارت بهداشت در سال ۹۷، موضوع کاملاً منتفی شد.</p>
    </article>
  </body>
</html>