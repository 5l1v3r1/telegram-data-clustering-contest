<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/trinkijeri-nije-izgledalo-dobro-ali-ukus-je-na-kraju-bio-fantastican/341465"/>
    <meta property="og:site_name" content="MozzartSport"/>
    <meta property="article:published_time" content="2019-11-02T00:00:00+00:00"/>
    <meta property="og:title" content="Trinkijeri: Nije izgledalo dobro, ali ukus je na kraju bio fantastičan"/>
    <meta property="og:description" content="Trener Partizana pohvalno je govorio o svom sastavu nakon pobede protiv FMP-a"/>
  </head>
  <body>
    <article>
      <h1>Trinkijeri: Nije izgledalo dobro, ali ukus je na kraju bio fantastičan</h1>
      <h2>Trener Partizana pohvalno je govorio o svom sastavu nakon pobede protiv FMP-a</h2>
      <address>
        <time datetime="2019-11-02T00:00:00+00:00">02 Nov 2019</time>
      </address>
      <p>Dobro se oznojio Partizan ne bi li upisao treću pobedu u ABA ligi. Ekipa FMP-a držala se u utakmici sve do samog kraja, ali su crno-beli pre svega zahvaljujući iskustvu, ali i neverovatnom <b>Rašonu<b> </b>Tomasu </b>ipak došli do trijumfa - 90:85.</p>
      <p>Trener Partizana, <b>Andrea</b> <b>Trinkijeri</b>, izjavio je nakon utakmice da je njegova ekipa uradila taman toliko da meč ipak prelomi u svoju korist.<br/><b>„Izuzetno teška utakmica za nas, jedna ekipa je bila sveža, pogodila je sve, a druga se motala po terenu sa onim što smo imali od energije. Nismo dobro igrali, ali smo napravili ono što je trebalo da dobijemo ovu utakmicu. Ovo je jako težak period za nas, imamo puno problema da treniramo i ostanemo zdravi, ali moja ekipa je večeras napravila jedini mogući scenario da se dobije ova utakmica“</b>, rekao je Italijan.</p>
      <p>Pohvalio je i ekipu FMP-a za koju tvrdi da je odigrala izvanredno. Ipak, kaže da je na kraju dana najvažnije što je Partizan uspeo da upiše pobedu.<br/><b>„FMP je izvanredno odigrao, pripremili su se, bili su efikasni, a mi smo malo komplikovali svoje živote, ali mislim... Ne znam kako ovo da kažem na srpskom, pa ću vam reći na engleskom - ‘doesn't look good, but the taste is amazing’. Za mene je ovo izuzetno važna pobeda. Voleo bih da igramo bolje, ali danas nisam mogao da tražim više od ovoga. Nisam nikada zadovoljan, ali danas sam zadovoljan zbog svojih igrača. Bitno je da smo uspeli da je dobijemo. To je najvažnija stvar“</b>, izjavio je <b>Trinkijeri</b>.</p>
      <p>Pobede u Evropi ne znače mnogo, jer iznova ekipa Partizana mora da se fokusira na naredne izazove.<br/><b>„Pobeda znači do sutra u sedam kada je trening. Jako je teško nešto planirati. Čekam da mogu zajedno sa profom Koprivicom napravim da možemo da treniramo. Moja ekipa ima ogromnu potrebu da trenira, ali ne stižemo. Od Limoža smo imali 25 minuta treninga, ali ne zato što smo lenji, već zato što ne stižemo. Svaki dan gledamo ko je zdrav ko nije, ko mora da odmara. Voleo bih da mogu da koristim taj skor od 5-0 u Evropi, ali ne mogu. Opet igramo u utorak, dolazi nam Venecija, biće teško. Videćemo svakoga dana šta je najbolje za ekipu i šta ćemo da planiramo“.</b></p>
      <p>Upitan za stanje <b>Voldena</b>, kao i zbog čega šansu na poslednjih nekoliko utakmica ne dobija <b>Parahovski</b>, Italijan je rekao da sve ide po planu.<br/><b>„Volden ide na bolje. Parahuski nije povređen nego ove poslednje sve utakmice su bile u takvom ritmu da sam mislio da koristim druge igrače“.</b></p>
      <p>O najnovijem pojačanju Partizana, Belu, <b>Andrea</b> <b>Trinkijeri</b> nije želeo da komentariše, već je želeo da istakne važnost večerašnjeg trijumfa.    <br/><b>„Mislim da ovo nije trenutak da pričamo o Belu, već o igračima koji su zavredili ovu pobedu“</b>, zaključio je Italijan.</p>
      <p>
        <b>Foto: </b>
        <i>Star Sport</i>
      </p>
    </article>
  </body>
</html>