<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/kingsi-konacno-barns-ispravio-belog-za-pobedu-bogdan-cekao-bojana-pogodio-i-eksplodirao-pa-ostao-jos-da-vezba-video/341360"/>
    <meta property="og:site_name" content="MozzartSport"/>
    <meta property="article:published_time" content="2019-11-02T00:00:00+00:00"/>
    <meta property="og:title" content="Kingsi - konačno! Barns ispravio Belog za pobedu, Bogdan čekao Bojana, pogodio i eksplodirao, pa ostao još da vežba (VIDEO)"/>
    <meta property="og:description" content="Dosta zanimljiv meč u Golden 1 Centru"/>
  </head>
  <body>
    <article>
      <h1>Kingsi - konačno! Barns ispravio Belog za pobedu, Bogdan čekao Bojana, pogodio i eksplodirao, pa ostao još da vežba (VIDEO)</h1>
      <h2>Dosta zanimljiv meč u Golden 1 Centru</h2>
      <address>
        <time datetime="2019-11-02T00:00:00+00:00">02 Nov 2019</time>
      </address>
      <p>
        <b>Porazima i slobodnom padu došao je kraj! Sakramento je povukao ručnu kočnicu i posle pet uzastopnih neuspeha konačno overio premijerni trijumf nove sezone. Možda je sreća malo umešala svoje prste, ali ispravka Harisona Barnsa na promašaj Nemanje Bjelice u poslednjim sekundama bio je znak da je očajnoj seriji rezultata došao kraj. Sakramento – Juta 102:101! Osveta!</b>
      </p>
      <p>Napetost je mogla da se seče nožem u Golden 1 Centru! Kingsi su bili nadomak toga da ponovo ispuste pobedu i samo tri sekunde delile su ih od novog, mračnog scenarija. Kraljevi su na pet minuta pre kraja vodili rezultatom 97:88, ali su igrači Jute povezali seriju 9:0 i ubrzo poveli rezultatom 101:100 posle rutinskog pogotka <b>Donovana Mičela</b>. Na semaforu je ostalo svega 11,2 sekunde do kraja. Po otvaranju napada, <b>Dearon Foks</b> je ušao u prodor ka košu i otvorio dodavanje za usamljenog <b>Bjelicu</b> u ćošku, ali je pokušaj srpskog asa bio nedovoljno dobar. <b>Barns</b> se pojavio gotovo niotkuda, uhvatio skok i loptu vratio tamo gde je <b>Bjelica</b> namenio! Navijači su pali u trans...</p>
      <figure>
        <iframe src="https://www.youtube.com/embed/Lj4UCZpglps" width="425" height="349" data-service="Youtube" scrolling="no"/>
      </figure>
      <p>Možda i ključni momenat utakmice dogodio se na nešto manje od sedam minuta pre kraja. Nastala je gužva u reketu gostiju, <b>Foks</b> se bacio za loptu i izbio je pravo u ruke <b>Bogdanu Bogdanoviću</b>, koji je bez razmišljanja ispalio hitac i zapalio mrežicu za 91:86, čime je odbio jedan od velikih naleta rivala! <b>Bogdanova</b> šuterska kriza uzela je maha u uvodnih pet utakmica, ali je danas bio daleko sigurniji. Koliko mu je to značilo videlo se posle jedne situacije u kojoj je bio u direktnom sudaru s prezimenjakom <b>Bojanom</b>. <b>Bogdan</b> je lepo nadriblao loptu, šutnuo i pogodio, posle čega je onako sočno opsovao na srpskom, a doživeo je i emotivnu eksploziju u tom momentu. Reakciju pogledajte <b><a href="https://twitter.com/SacramentoKings/status/1190479375461838848">OVDE</a></b>. Meč je završio s 14 poena (5/8 iz igre, 3/6 za tri), te dva skoka i jednom asistencijom. I pored dobre role, <b>Bogdanović</b> je posle utakmice ostao u Golden 1 Centru kako bi odradio šuterski trening kako bi spremniji dočekao nastavak sezone. Više pogledajte <b><a href="https://twitter.com/SacramentoKings/status/1190492017324744704">OVDE</a></b>.</p>
      <p><b>Foks</b> je bio najefikasniji kod Kingsa s 25 poena, pet skokova i četiri asistencije. <b>Bjelica</b> je odigrao gotovo 26 minuta i skupio 11 poena (4/8 iz igre, 3/6 za tri), uz šest skokova, tri asistencije i jednu ukradenu loptu. <b>Badi Hild</b> je dopisao 18 poena, bez pogotka s distance (0/5). Kod Jute 24 poena ubacio je <b>Mičel</b>, 19 je imao <b>Majk Konli</b>, a <b>Bojan</b> 17 poena. <b>Rudi Gober</b> je ubeležio 15 poena i jedan skok više!</p>
      <figure>
        <iframe src="https://www.youtube.com/embed/p7BSshGCIUs" width="425" height="349" data-service="Youtube" scrolling="no"/>
      </figure>
      <p>
        <b>NBA - rezultati</b>
      </p>
      <p>Bruklin – Hjuston 123:116<br/>/Prins 27 – Harden 36/</p>
      <p>Indijana – Klivlend 102:95<br/>/Brogdon 25 – Lav 22/</p>
      <p>Orlando – Milvoki 91:123<br/>/Furnije 19 – Adetokunbo 29/</p>
      <p>Boston – Njujork 104:102<br/>/Voker 33 – Moris 29/</p>
      <p>Čikago – Detroit 112:106<br/>/Levin 26 – Dramond 25/</p>
      <p>Dalas – LA Lejkers 110:119 (posle produžetka - 103:103)<br/>/Dončić 29 – Džejms 39/</p>
      <p>Sakramento – Juta 102:101<br/>/Foks 25 – Mičel 24/</p>
      <p>Golden Stejt – San Antonio 110:127<br/>/Rasel 30 – Mils 31/</p>
      <p>ISTOČNA KONFERENCIJA </p>
      <figure>
        <img src="https://mozzartsport.com/upload/CKEditor/31.10.2019/istok4.jpg"/>
      </figure>
      <p>ZAPADNA KONFERENCIJA</p>
      <figure>
        <img src="https://mozzartsport.com/upload/CKEditor/31.10.2019/zapad4.jpg"/>
      </figure>
      <p><b>Foto</b>: <i>Reuters</i></p>
    </article>
  </body>
</html>