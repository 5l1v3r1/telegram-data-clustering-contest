<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pu.nl/artikelen/nachtwacht/bakken-aan-info-over-world-of-warcraft-shadowlands-diablo-4-en-overwatch-2/"/>
    <meta property="og:site_name" content="Power Unlimited"/>
    <meta property="article:published_time" content="2019-11-02T00:00:00+00:00"/>
    <meta property="og:title" content="Bakken aan info over World of Warcraft: Shadowlands, Diablo 4 én Overwatch 2 "/>
    <meta property="og:description" content="Blizzcon is vol op gang en in deze Weekendwacht lees je gigantisch veel informatie over Diablo 4, WoW: Shadowlands en Overwatch 2. Verder: Blizzard-president biedt z'n verontschuldigingen aan, Rick &amp; Morty + Death Stranding, info over de gecancelde Star Wars-trilogie van de GoT-showrunners en veel meer. Goedemiddag!"/>
  </head>
  <body>
    <article>
      <h1>Bakken aan info over World of Warcraft: Shadowlands, Diablo 4 én Overwatch 2 </h1>
      <address><time datetime="2019-11-02T00:00:00+00:00">02 Nov 2019</time> by <a rel="author">Marvin</a></address>
      <p>
        <b>Blizzcon is vol op gang en in deze Weekendwacht lees je gigantisch veel informatie over Diablo 4, WoW: Shadowlands en Overwatch 2. Verder: Blizzard-president biedt z'n verontschuldigingen aan, Rick &amp; Morty + Death Stranding, info over de gecancelde Star Wars-trilogie van de GoT-showrunners en veel meer. Goedemiddag!</b>
      </p>
      <h3>Blizzard-president biedt verontschuldigingen aan voor Hearthstone-incident met Blitzchung</h3>
      <p>Door de aankondigingen van Overwatch 2, Diablo 4 en World of Warcraft: Shadowlands zou je bijna vergeten dat ook de president van Blizzard het podium opkwam gedurende de openingsceremonie. En niet zomaar om even de hype voor deze games aan te slingeren – nee, in zijn korte praatje ging Blizzard-president J. Allen Brack in op de controverse rondom Hearthstone-eSporter Blitzchung en zijn recente verbanning voor het openlijk steunen van de Hong Kong-protesten. Brack zegt dat het hem (en ook de rest van het bedrijf) spijt voor hoe Blizzard met de situatie omging, en dat hij alle verantwoordelijkheid op zicht neemt:</p>
      <blockquote>‘Blizzard had the opportunity to bring the world together in a tough Hearthstone esports moment about a month ago and we did not. [..] We moved too quickly in our decision-making and then, to make matters worse, we were too slow to talk with all of you. We didn’t live up to the high standards that we really set for ourselves. I’m sorry and I accept accountability.’</blockquote>
      <p>Tja, lastige situatie. Het is goed dat de Blizzard-president op dit moment in de openingsceremonie de ballen heeft om zijn verontschuldigingen aan te bieden en vooral de verantwoordelijkheid op zich te nemen, maar aan de andere kant weet iedereen dat hij hoogstwaarschijnlijk erg weinig met deze situatie te maken had. En met alle aandacht en de discussies die deze situatie teweegbracht – waaronder <a href="https://www.pu.nl/artikelen/nachtwacht/amerikaanse-congresleden-roepen-blizzard-op-straf-voor-hearthstone-speler-terug-te-draaien/">bemoeienis van Amerikaanse congresleden</a> – kon het eigenlijk ook niet anders dat Blizzard ook tijdens Blizzcon er nog even op reageert. Enfin, ‘sorry’ is gezegd, Blizzard moet er nu werk van maken en dit soort absurde taferelen zien te voorkomen. Brack sluit als volgt af: ‘We will do better going forward, but our actions are going to matter more than any of these words.’</p>
      <figure>
        <img src="https://cdn2.pu.nl/media/marvin/bliz_president_sorry.jpg"/>
      </figure>
      <p>              </p>
      <h3>Level 60-squish, Tower of the Damned en meer info over World of Warcraft: Shadowlands vanaf Blizzcon</h3>
      <p>Heilige Jezus, wat was die <a href="https://www.pu.nl/artikelen/nieuws/nieuwe-uitbreiding-world-of-warcraft-shadowlands-aangekondigd/">aankondigingstrailer</a> van World of Warcraft: Shadowlands een potje episch! Wie het verhaal van de MMORPG trouw volgt zal hoogstwaarschijnlijk ook wel enthousiast worden van de wendingen die het verhaal neemt; Sylvanas verslaat Bolvar – met dank aan een mysterieuze Jailer uit de Shadowlands en de krachten die ze door hem vrijspeelt –, vernietigt de kroon van de Lich King en opent een portal naar een van de bruutste delen van de WoW-mythos: de Shadowlands, aka het hiernamaals. Hoewel we niet precies weten wat er allemaal komt kijken bij de nieuwste uitbreiding van WoW, heeft een presentatie van game director Ion Hazzikostas wel heel wat verduidelijkt over de toekomst van de game. En wat blijkt? Er gaat een hoop veranderen, en het klinkt de Wacht als muziek in de oren! Een overzicht van de belangrijke punten (ook te vinden via deze <a href="https://blizzard.gamespress.com/Prepare-to-Cross-Into-the-Realm-of-the-Dead-in-World-of-Warcraft-Shado">pers release</a>):</p>
      <figure>
        <img src="https://cdn2.pu.nl/media/marvin/wow_shadowlands_aankondigingstrailer.jpg"/>
      </figure>
      <ul>
        <li><b>De nieuwe level cap is 60</b>. Jep, voor het eerst vindt er een level squish plaats in de MMORPG: iedereen die nu level 120 is, is aan het begin van Shadowlands level 50. In Shadowlands kun je level 60 worden.</li>
        <li><b>Endgame is makkelijker te bereiken</b>. Door de level squish is het behalen van het maximum level een stuk makkelijker. Er gaat ook een hoop veranderen voor nieuwe personages: in een compleet nieuwe zone zullen spelers van level 1 naar level 10 kunnen levelen, waarna ze zelf een uitbreiding kunnen kiezen om doorheen te levelen op weg naar 50. Ja, je kunt lekker in pandaland blijven van level 10 tot 50 en hoeft als je dat niet wil geen van de andere expansions aan te raken!</li>
        <li><b>Vijf nieuwe zones</b>. Dit zijn Bastion, Maldraxxus, Ardenweald en Revendreth (zoals je al zag in de eerste trailers), maar ook een nieuwe endgame zone in de vorm van de Maw.</li>
        <li><b>War Campaigns maken plaats voor Covenant Campaigns</b>. Op level 60 is het zaak om je aan te sluiten bij een van de vier Covenants, waarna je een Covenant Campaign kunt starten. De eerste keer dat je door de Shadowlands levelt leer je alle Covenants kennen en krijg je ook een preview van de abilities die erbij horen. Je ontwikkelt gaandeweg zogenaamde Soulbinds met enkele leden van de Covenants (wat voor extra bonussen zorgt). Aansluiten bij een Covenant heeft ook rewards als een armor set en unieke mount tot gevolg.</li>
      </ul>
      <figure>
        <img src="https://cdn2.pu.nl/media/marvin/wow_covenants.jpg"/>
      </figure>
      <ul>
        <li><b>Andere progressie voor alts</b>. De Wacht heeft op dit moment acht personages op maximum level, en heeft bij alle acht personages dezelfde content moeten doorspelen. In Shadowlands wordt dat anders geregeld; wie al een personage op level 60 heeft mag op een alt meteen op level 50 zich al aansluiten bij een Covenant, en heeft ook de keuze over alle vier gebieden om doorheen te levelen (de eerste keer heb je deze vrijheid niet).</li>
        <li><b>Roguelike endgame in de vorm van de Tower of the Damned (Torghast). </b>Blizzard heeft afgekeken bij roguelite-games voor het vormgeven van de endgame van Shadowlands. De Tower of the Damned, oftewel Torghast, is een soort oneindige dungeon waarbij elke nieuwe verdieping willekeurig gegenereerd is en natuurlijk (met geluk) een hoop loot heeft. Dit kun je solo doen, maar ook met party’s van max. 5 man. Gaandeweg kun je gear vinden, maar ook specifieke buffs die alleen gelden in Torghast en andere buffs die zelfs negatieve effecten met zich meedragen. Voorbeeld: ‘Secret of the Living Flame’ bufft de vuuraanvallen van Shamans maar maakt hun Frost spells nogal kut.</li>
        <li><b>Deathknightfeest.</b> Sylvanas heeft de deur naar het hiernamaals opengescheurd en dat heeft direct gevolgen voor de rest van Azeroth. Ieder ras kan nu namelijk een Death Knight worden, ook de Allied Races die het afgelopen jaar zijn toegevoegd als onderdeel van Battle for Azeroth.</li>
      </ul>
      <figure>
        <img src="https://cdn2.pu.nl/media/marvin/torghast_wow.jpg"/>
      </figure>
      <p>Gedurende de rest van Blizzcon zal meer informatie over de uitbreiding gedeeld worden. Een specifieke releasedatum is er nog niet, maar we weten wel dat het in 2020 plaatsvindt. Als Blizzard het patroon van uitbreidingen volgt dan zal World of Warcraft: Shadowlands in juli of augustus van 2020 te spelen zijn.<br/>                  </p>
      <h3>Mounts, world events en andere grotere veranderingen in Diablo 4</h3>
      <p>Niet alleen van World of Warcraft: Shadowlands hebben we een hoop nieuwe info, ook Diablo 4 was van de partij tijdens een eigen panel. Later vandaag zullen er meer panels gehouden worden (onder andere over de Diablo 4-kunst en enkele gameplayveranderingen), maar eerst kijken we naar het volgende:</p>
      <ul>
        <li><b>Open World Campaign. </b>Zeg maar doei tegen de verschillende Acts en het lineaire verhaal dat we gewend zijn uit de vorige Diablo-games, want Diablo 4 krijgt een open wereld. Je kunt gaan en staan waar je wilt en zelf een route uitstippelen om te levelen. Zo kun je nog wel het verhaal van begin tot einde volgen, maar dat hoeft niet per se.</li>
        <li><b>Mounts. </b>Die open wereld is zó groot dat Blizzard besloot mounts aan de game toe te voegen. Net als in WoW zal je daardoor een stuk sneller door de wereld kunnen lopen, en er gaat zelfs een ability mee gepaard. Elke class kan nu dismounten met een coole aanval, wat zelfs nog een tactisch voordeel op zou kunnen leveren.</li>
        <li><b>In ieder geval drie classes:</b> Druid, Sorcerer en Barbarian. De druid kan in een weerwolf en weerbeer veranderen, en middenin aanvalscombinaties switchen tussen zijn verschillende vormen. Daarnaast heeft hij natuurlijk een hoop natuur-gerelateerde magie waar je hordes aan demonen mee zult af kunnen slachten.</li>
      </ul>
      <figure>
        <img src="https://cdn2.pu.nl/media/marvin/diablo_4_bonfire.jpg"/>
      </figure>
      <ul>
        <li><b>Skill Trees en Ability Levels.</b> Fans van de eerste twee Diablo-games zullen hun lol niet op kunnen na de aankondiging van Skill Trees; het lijkt een simpel onderdeel te zijn van een game, maar hierdoor krijgen spelers meer het gevoel een eigen personage te maken en kunnen hopelijk de meest uiteenlopende builds gemaakt worden. Daarnaast krijgen abilities hun eigen levels, waardoor je gaandeweg er voor kunt kiezen om bepaalde vaardigheden sterker te maken en andere te laten verwateren.</li>
        <li><b>Rune Words.</b> Misschien ken je ze nog uit Diablo 2: Rune Words zijn simpelweg speciale items die je aan wapens kunt koppelen om specifieke abilities en stats beter te maken. Klinkt weer simpel, maar in de endgame is de juiste combinatie aan Runes een gamechanger- in ieder geval als het in Diablo 4 lijkt op wat het in Diablo 2 was.</li>
        <li><b>Meer customization. </b>Voor het eerst in Diablo-geschiedenis zal je meer opties hebben voor het customizen van jouw personage. Dat betekent niet alleen een hoop haarstijlen en gezichtstatoeages, maar ook daadwerkelijk een keuze in onder andere de huidskleur en mogelijk zelfs het geslacht. </li>
      </ul>
      <figure>
        <img src="https://cdn2.pu.nl/media/marvin/diablo_4_customization.jpg"/>
      </figure>
      <ul>
        <li><b>Donkere en meer willekeurige dungeons.</b> Diablo 4 wordt donkerder dan we gewend zijn. Letterlijk, want door de dungeons echt donker te maken vallen de effecten van de aanvallen extra goed op en komt de nieuwe game-engine beter tot zijn recht. Dit versterkt ook het horror-gevoel, om nog maar te zwijgen over de willekeur waar ze dungeons mee willen ontwerpen.</li>
        <li><b>PVP is terug.</b> Jazeker, je kunt het in Diablo 4 opnemen tegen andere spelers. Dit kan in specifieke PVP-gebieden. Wil je hier niet aan deel nemen, dan is er een optie voor je om PVP helemaal uit te zetten.</li>
        <li><b>World Events en andere sociale shit. </b>Dorpjes krijgen ook een upgrade in Diablo 4, want ze moeten meer gaan fungeren als hubs waar spelers naartoe komen om even te chillen, gear te fixen en ruilen, etc. Het sociale aspect wordt ook in de speelwereld zelf belangrijker, want er komen zogenaamde World Events (nog iets wat recht uit WoW lijkt te zijn geplukt) die je in je eentje niet op zult kunnen lossen.</li>
        <li><b>Alleen online. </b>Met al dat sociale gedoe en de World of Diablo-insteek die Diablo 4 lijkt te hebben kon het haast niet anders, maar ja, je hebt een internetconnectie nodig om de game te kunnen spelen. Er is <a href="https://www.pcgamer.com/diablo-4-offline-mode/">géén</a> offline modus.</li>
      </ul>
      <figure>
        <img src="https://cdn2.pu.nl/media/marvin/diablo_4_world_event.jpg"/>
      </figure>
      <p>Tot slot zijn er nog een paar dingen die Blizzard heeft geleerd van Diablo 3. <a href="https://www.polygon.com/2019/11/1/20944504/diablo-4-auction-house-error-37-server-stability-post-release-content">Polygon</a> vroeg aan drie Blizzard-medewerkers (executive producer Allen Adham, art director John Mueller en game director Luis Barriga) wat ze dit keer anders gaan doen en ze noemen drie belangrijke punten. 1: de Auction House verdwijnt, maar je kunt nog wel ruilen met andere spelers. 2: de servers zullen nu beter getest worden om een soepelere launch te krijgen, met als gevolg dat er ook meer beta’s plaats zullen vinden. 3: de contentstroom moet wat constanter zijn dan die van Diablo 3. Meer patches, fixes en mogelijk zelfs uitbreidingen, dus.<br/>               </p>
      <h3>Diablo 4 laat waarschijnlijk nog even op zich wachten</h3>
      <p>Allemaal leuk en aardig, Diablo 4, maar wanneer komt de game nou uit? Nou, volgens game director Luis Barriga zal dat nog wel even duren. Sterker nog, het klinkt alsof de game 2020 niet gaat halen. ‘A game of this scope takes time. [..] We’re not coming out soon – not even Blizzard soon.’ Volgens Barriga is de ontwikkeling nog niet zo ver als je misschien zou vermoeden na het zien van de gameplaytrailer, hij noemt de huidige build een ‘first early step in the journey’. De game is in de eerste stadia van ontwikkeling, dus het zal nog wel even duren voor Blizzard überhaupt weer over de game gaat praten en nieuwe informatie (of beelden) deelt. En laten we niet vergeten dat ook DIablo 3 enorm lang op zich liet wachten – aangekondigd in 2008, uitgekomen in 2012. Overwatch was onthuld in 2014 en kwam in 2016 uit. Diablo 4 zou dus zomaar pas in 2021 of zelfs nóg later uit kunnen komen. We houden je natuurlijk op de hoogte. Diablo 4 komt uit voor PC, Xbox One en PS4, maar misschien dus ook voor de volgende generatie consoles.</p>
      <figure>
        <img src="https://cdn2.pu.nl/media/marvin/diablo_4_lilith.jpg"/>
      </figure>
      <p>                        </p>
      <h3>PvE-missies, Hero Missions, Push Mode en meer Overwatch 2-info</h3>
      <p>Als Diablo 4 en WoW: Shadowlands de eerste dag gelijk een panel krijgen mag Overwatch 2 natuurlijk niet ontbreken. En dat deed de game ook zeker niet. Alle nieuwe info vind je hieronder opgesomd. Net als bij de andere games zal er de rest van het weekend meer infor worden gedropt, dus hou PU.nl in de gaten voor meer Overwatch 2-informatie.</p>
      <ul>
        <li><b>Story Missions.</b> Er zijn twee soorten PvE-missies aangekondigd: Hero Missions en Story Missions. De main campaign is opgedeeld in allerlei coöperatieve Story Misisons, waarin oude én nieuwe Overwatch-helden het samen opnemen tegen de Null Sector. Gedurende de missies kun je items vinden die de playstijl van een van de Heroes lichtelijk aanpassen – de items hou je alleen gedurende de missie waarin je ze vindt.</li>
        <li><b>Hero Missions. </b>Aan de andere kant van het PvE-spectrum zitten Hero Missions. Deze staan los van het verhaal en zijn zo ontworpen dat je ze vaak opnieuw kunt en wilt spelen. In deze modus kun je Heroes levelen en customizatieopties voor onder andere hun aanvallen vrijspelen. Deze opties hebben waarschijnlijk geen gevolg voor de PvP-modi.</li>
        <li><b>Overwatch 2 PvP is gelinkt aan Overwatch 1.</b> Alle PvP-updates en –content van beide games zijn gelinkt. Dat wil zeggen dat veel van de nieuwe shit die Overwatch 2 krijgt ook in Overwatch 1 zal zitten. In ieder geval kun je vanuit Overwatch 2 makkelijk een party vormen met iemand uit Overwatch 1. Trouwens, ook alle customisaties die je in Overwatch 1 hebt unlockt zal je in Overwatch 2 kunnen gebruiken.</li>
        <li><b>Nieuwe Push Mode.</b> De nieuwste PvP-modus voor Overwatch heet Push Mode en is eigenlijk een soort ‘tug of war’: de teams vechten om de controle te krijgen over een robot die twee barrières rondduwt. Het team dat hun barrière het verst in het gebied van de tegenstander weet te krijgen, wint. Net als de andere PvP-content van Overwatch 2 komen ook de Push-maps naar Overwatch 1. </li>
      </ul>
      <figure>
        <img src="https://cdn2.pu.nl/media/marvin/overwatch_2.jpg"/>
      </figure>
      <p>              </p>
      <h3>Rick &amp; Morty maken Death Stranding-trailer zoals alleen zij kunnen</h3>
      <p>Death Stranding is bijna uit en met alle hype en media-aandacht zullen we dat de komende week ook niet vergeten. Het PR-team van de game staat echter voor een laster parket; hoe breng je zo’n niche game onder het oog van het grote publiek? Nou, Rick &amp; Morty zouden wel eens kunnen helpen, want wie beter om een absurde reclamespot voor een absurde game te maken dan Justin Roiland en consorten? De 30 seconden durende reclame is <a href="https://www.facebook.com/watch/?v=2555518114680606">geupload</a> door Adult Swim (thuisbasis van Rick &amp; Morty) maar verder nog nergens gespot; mogelijk zien we hem in aanloop naar de Death Stranding-release vaker voorbij komen, mogelijk is dit alleen iets wat Adult Swim erg grappig vond en zal het verder niet gebruikt worden.</p>
      <p>Grappig genoeg geven de eerste tien seconden van deze reclame een beter beeld van wat Death Stranding inhoudt dan de tig officiële trailers die we de afgelopen maanden voorgeschoteld kregen. Wtf is de Death Stranding? Morty legt het uit. Waar slaat die baby op? Nou ja, dat wordt niet helemaal duidelijk, maar de Wacht wil je in ieder geval vragen niet dezelfde fout te maken als Rick en Morty. Flikker in ieder geval wat kruiden op je baby voor je hem opeet:</p>
      <figure>
        <iframe src="https://www.youtube.com/embed/f02GKR7SahQ" width="608" height="375" data-service="Youtube" scrolling="no"/>
      </figure>
      <p>            </p>
      <h3>Er is een bijzonder Death Stranding-embargo waar niet iedereen op zit te wachten</h3>
      <p>In zijn <a href="https://www.pu.nl/artikelen/review/death-stranding-review-gold-award-voor-een-wandelsimulator/">Death Stranding-review</a> kun je lezen dat Raf erg onder de indruk is van Hideo Kojima’s nieuwe game, maar niet iedereen voelt er hetzelfde voor. Sterker nog, sommige gamebladen en –websites besluiten de game überhaupt niet te reviewen vanwege de embargo die erbij komt kijken. Onderdeel van het embargo is namelijk een clausule die stelt dat je geen review mag publiceren tot je de game echt hebt uitgespeeld. Sommige reviewers gaat dit te ver, zeker omdat zij de game zo verdomd saai vonden dat ze halverwege gestopt zijn met spelen. Onder andere het Amerikaanse <a href="https://twitter.com/nathan_brown/status/1190182964530991104?ref_src=twsrc%5Etfw%7Ctwcamp%5Etweetembed%7Ctwterm%5E1190182964530991104&amp;ref_url=https%3A%2F%2Fwww.redditmedia.com%2Fmediaembed%2Fdq3hzb%3Fresponsive%3Dtrue%26is_nightmode%3Dfalse">EDGE</a> (‘we ran out of enthusiasm long before we ran out of time’) zal geen cijfer aan de game verbinden maar in plaats daarvan een soort ‘preview’ schrijven die gebaseerd is op 40 uur aan gameplay.</p>
      <p>De vraag is of het embargo ook andere reviewers ervan weerhoudt om überhaupt een cijfer te verbinden aan de game, en de vervolgvraag is wat dat zou doen met reviewscores op aggregatiesites als Metacritic. Hoe dan ook is Death Stranding weer een typische Kojima-game die meningen verdeeld als geen ander, en daarmee al een erg interessant fenomeen, maar het is dus extra belangrijk dat je verder kijkt dan de scores en de argumentatie goed in je opneemt. </p>
      <figure>
        <img src="https://cdn2.pu.nl/media/marvin/death_strandingggg.jpg"/>
      </figure>
      <p>               </p>
      <h3>Guerrilla Games had een groot aandeel in ontwikkeling Death Stranding</h3>
      <p>Er zijn gelukkig ook genoeg reviewers en andere enthousiastelingen die Death Stranding inmiddels hebben uitgespeeld. En wat krijg je te zien als je een game uitspeelt? End credits! Natuurlijk is dat ook het geval bij Death Stranding, en wie goed oplet zal een hoop Nederlandse namen de revue zien passeren. We wisten natuurlijk al <a href="https://www.pu.nl/artikelen/nachtwacht/kojima-productions-werkt-samen-met-guerrilla-games/">sinds 2016</a> dat Kojima en Guerrilla samen zouden werken voor Death Stranding (en dat Kojima gebruik zou maken van Guerrilla’s Decima Engine), maar de hoeveelheid Nederlanders die een aandeel hebben gehad in de productie is toch opvallend.</p>
      <p>Onder andere <a href="https://www.videogameschronicle.com/news/more-than-70-guerrilla-developers-worked-on-death-stranding/">Videogameschronicle</a> claimt dat er meer dan 70 Guerrilla Games-werknemers voorbij komen in de end credits van Death Stranding. Dit is opvallend omdat Kojima Productions naar verluidt ‘slechts’ 100 man in dienst heeft. Natuurlijk hebben zij wel het overgrote deel van de arbeid op zich genomen en kan iedereen die een halve grasspriet ontwierp opgenomen worden in de end credits van Death Stranding… Boeien, Hollandse glorie! Hopelijk blijven de goede verhoudingen in stand en vindt Kojima´s volgende game plaats in de grachten van Amsterdam.</p>
      <figure>
        <img src="https://cdn2.pu.nl/media/marvin/death_strandingg.jpg"/>
      </figure>
      <p>               </p>
      <h3>De Star Wars-trilogie van Game of Thrones-showrunners zou begin van de Jedi laten zien</h3>
      <p>Niet alleen Blizzard kreeg de afgelopen tijd van het gehele internet een bak haat over zich heen; ook Game of Thrones-showrunners D.B. Weiss en David Benioff hebben het te verduren. Reden is natuurlijk het einde van Game of Thrones en hun uitspraken over het aanspreken van een zo’n breed mogelijk publiek. Veel fans zagen hun als verantwoordelijken voor de dalende kwaliteit van GoT, en de Star Wars-fans onder hen hielden hun hart vast voor het Star Wars-project van de showrunners. Tot grote vreugde van het anti-Weiss/Benioff-kamp bleek deze week dat hun Star Wars-trilogie is <a href="https://www.pu.nl/artikelen/nieuws/game-of-thrones-makers-david-benioff-en-db-weiss-maken-toch-geen-star-wars-trilogie/">gecanceld</a> – een trilogie waar we nu meer info over hebben. Volgens <a href="https://variety.com/2019/film/features/star-wars-kathleen-kennedy-david-benioff-db-weiss-1203388611/">Variety</a> zouden Weiss en Benioff de Skywalker-saga achter – uhh, voor zich laten door het origineverhaal van de Jedi aan te pakken. Deze films zouden naar verluidt afspelen ten tijde van de Old Republic, duizenden jaren voor de Skywalker-films. Creatieve verschillen zouden hebben geleid tot het cancelen.</p>
      <p><a href="https://www.hollywoodreporter.com/heat-vision/why-star-wars-didnt-work-game-thrones-duo-1250798">The Hollywood Reporter</a> suggereert dat ook <a href="https://www.pu.nl/artikelen/nieuws/game-of-thrones-makers-david-benioff-en-db-weiss-tekenen-netflix-contract/">de Netflix-deal</a> die Weiss en Benioff ondertekenden roet in het eten gooit. Naar verluidt zouden de twee ‘exclusief’ op de set van hun Netflix-project(en) aanwezig moeten zijn, waardoor het werken aan maar liefst drie Star Wars-films natuurlijk praktisch onmogelijk zou worden. De twee GoT-showrunners hadden er naar verluidt zelf ook geen zin meer in, met dank aan ‘toxic fandom’ als gevolg van seizoen 8 van Game of Thrones – als het aankomt op toxic fandoms is Star Wars waarschijnlijk de eerste franchise die in je opkomt, dus als hun trilogie was gefaald zou de haat flink toenemen. Dan maar veilig cashen bij Netflix! Wat het Netflix-project inhoudt is nog onduidelijk, net als de toekomst van de Star Wars-franchise. </p>
      <figure>
        <img src="https://cdn2.pu.nl/media/marvin/got_star_warssz.jpg"/>
      </figure>
      <p>             </p>
      <h3>Cruisen door Utah met de nieuwste DLC van American Truck Simulator</h3>
      <figure>
        <iframe src="https://www.youtube.com/embed/zYPfiT4-vj4" width="608" height="375" data-service="Youtube" scrolling="no"/>
      </figure>
    </article>
  </body>
</html>