<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696434/13-%DA%A9%D8%B4%D8%AA%D9%87-%D8%AF%D8%B1-%D8%A7%D9%86%D9%81%D8%AC%D8%A7%D8%B1%DB%8C-%D8%AF%D8%B1-%D8%B4%D9%85%D8%A7%D9%84-%D8%B3%D9%88%D8%B1%DB%8C%D9%87"/>
    <meta property="og:site_name" content="عصر ايران"/>
    <meta property="article:published_time" content="2019-11-02T00:00:00+00:00"/>
    <meta property="og:title" content="13 کشته در انفجاری در شمال سوریه"/>
    <meta property="og:description" content="شبکه تلویزیونی الجزیره دقایقی پیش خبر داد که بر اثر انفجار خودروی بمبگذاری شده در شهر &quot;تل ابیض&quot; در شمال شرقی سوریه، ۱۳ تن کشته و ده ها تن دیگر زخمی شدند."/>
  </head>
  <body>
    <article>
      <h1>13 کشته در انفجاری در شمال سوریه</h1>
      <address><time datetime="2019-11-02T00:00:00+00:00">02 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/11/1032739_200.jpg"/>
      </figure>
      <p>شبکه تلویزیونی الجزیره دقایقی پیش خبر داد که بر اثر انفجار خودروی بمبگذاری شده در شهر "تل ابیض" در شمال شرقی سوریه، ۱۳ تن کشته و ده ها تن دیگر زخمی شدند.</p>
      <p>به گزارش ایرنا به نقل از شبکه خبری الجزیره، این انفجار در بازار شهر تل ابیض در منطقه مرزی میان سوریه و ترکیه رخ داده است.</p>
      <p>برخی رسانه ها همچون خبرگزاری آناتولی ترکیه از کشته شدن ۱۰ نفر و زخمی شدن ۲۱ تن دیگر در پی این انفجار خبر داده اند.</p>
      <p>برخی از منابع محلی هم گزارش داده اند که این حادثه در پی انفجار یک خودروی بمب گذاری شده در نزدیکی یک پمپ سوخت رخ داده است. این دومین انفجار خونین در تل ابیض پس از ورود نیروهای ترکیه به آن است.<br/>تاکنون نیز گروهی مسئولیت این حمله را بر عهده نگرفته است.</p>
      <p>ترکیه در ۲۵ مهرماه برای عقب راندن شبه نظامیان کرد سوریه از مناطق مرزی الرقه والحسکه سوریه، عملیات نظامی موسوم به «چشمه صلح» را در شمال سوریه آغاز کرد.</p>
      <p>یکی از اهداف ترکیه از این عملیات نظامی ایجاد منطقه امن در شمال سوریه در حدفاصل شهرهای راس العین و تل ابیض به طول ۱۲۰ کیلومتر و عمق ۳۰ کیلومتری از مرزهای ترکیه است.</p>
      <p>حملات یک هفته ای ترکیه، پس از توافق آتش بس میان ترکیه و آمریکا به طور موقت متوقف شد و آنکارا به شبه نظامیان کُرد سوریه ۵ روز مهلت داد که تا عمق ۳۲ کیلومتری از مرز ترکیه عقب نشینی کنند.</p>
      <p>روسیه و ترکیه نیز در جریان مذاکرات «ولادیمیر پوتین» رئیس جمهوری روسیه و «رجب طیب اردوغان» همتای ترکیه ای وی، در سوچی روسیه در تاریخ ۳۰ مهر به توافق ۱۰ ماده‌ای درباره سوریه دست یافتند که مهمترین بخش آن تفاهم بر سر خروج تمام واحدهای متعلق به شبه نظامیان کرد از عمق ٣٠ کیلومتری مرز ترکیه از جمله منبج و مناطق حومه آن است.</p>
    </article>
  </body>
</html>