<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696380/%DA%AF%D8%B2%D8%A7%D8%B1%D8%B4-%D8%B1%D9%88%DB%8C%D8%AA%D8%B1%D8%B2-%D8%A7%D8%B2-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%B9%D8%B1%D8%A7%D9%82-%D8%A8%D8%B2%D8%B1%DA%AF%D8%AA%D8%B1%DB%8C%D9%86-%D8%A7%D8%B2-%D8%B2%D9%85%D8%A7%D9%86-%D8%B3%D9%82%D9%88%D8%B7-%D8%B5%D8%AF%D8%A7%D9%85-%D8%AA%D8%A7%DA%A9%D9%86%D9%88%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-02T00:00:00+00:00"/>
    <meta property="og:title" content="گزارش رویترز از اعتراضات عراق: بزرگترین از زمان سقوط صدام تاکنون"/>
    <meta property="og:description" content="این اعتراضات را جوانانی رهبری می کنند که قبل از هر چیزی، دنبال کار هستند."/>
  </head>
  <body>
    <article>
      <h1>گزارش رویترز از اعتراضات عراق: بزرگترین از زمان سقوط صدام تاکنون</h1>
      <address><time datetime="2019-11-02T00:00:00+00:00">02 Nov 2019</time> by <a rel="author">عصر ايران</a></address>
      <p>
        <b>این اعتراضات را جوانانی رهبری می کنند که قبل از هر چیزی، دنبال کار هستند.</b>
      </p>
      <p>تجمع معترضان عراقی در روز جمعه (دیروز) سوژه گزارش رویترز است که آن را بزرگترین تجمع اعتراضی بعد از سقوط صدام توصیف کرد.</p>
      <p>به گزارش عصرایران، رویترز نوشت: دهها هزار نفر از عراقی ها دیروز جمعه در مرکز بغداد تجمع کردند. این بزرگترین تظاهرات ضددولتی از زمان سقوط صدام حسین تاکنون است. معترضین خواستار کنار رفتن مقامات سیاسی کشور هستند.</p>
      <p>کمیته عالی حقوق بشر عراق نیز اعلام کرد که یک زن براساس برخورد گلوله گاز اشک آور به سرش، کشته شد. 155 نفر هم در اعتراضات جمعه، مصدوم شدند. نیروهای امنیتی در برابر معترضین، از گاز اشک آور و گلوله های پلاستیکی استفاده کردند. 5 نفر هم در حوادث مشابه در شب جان باختند.</p>
      <p>شرح عکس: معترضین در بغداد . دیروز جمعه - رویترز/ احمد جادالله</p>
      <figure>
        <img src="https://cdn.asriran.com/files/fa/news/1398/8/11/1032686_718.jpg"/>
      </figure>
      <p>در روزهای اخیر، تظاهرات اعتراضی در عراق به میزان زیادی گسترده شده است. این تظاهرات در یک ماه اخیر 250 نفر کشته داشته است. تظاهرات علیه احزاب سیاسی است که از سال 2003 تاکنون قدرت را در دست دارند.</p>
      <p>در میدان التحریر بغداد هزاران خیمه نصب شده و هزاران تن دیگر به آنها پیوستند. نمازجمعه هم بزرگترین جمعیت از معترضین را جذب کرده است. خیلی ها هم بعد از نماز به خیابان ها آمدند.</p>
      <p>وقتی عصر شد هزاران نفر در میدان التحریر تجمع و مقامات سیاسی کشورشان را محکوم کردند. آنها معتقدند این مقامات، فاسد هستند و با دستور قدرت های خارجی توطئه چینی می کنند. معترضین، این مقامات را مسوول وضعیت بد معیشتی خود می دانند.<br/><br/>در روزهای اخیر اعتراضاتی که در روز برگزار می شود به صورت نسبی، مسالمت آمیز بوده اند اما با رسیدن شب، وقتی پلیس از گاز اشک آور و گلوله های پلاستیکی استفاده می کند اعتراضات خشونت آمیز می شود. پلیس تلاش می کند با معترضین جوان که خود را انقلابی می نامند مقابله کند.</p>
      <p> </p>
      <p>شرح عکس:معترضین ضددولت در شهر بصره . دیروز جمعه . خبرگزاری فرانسه / حسین فالح</p>
      <figure>
        <img src="https://cdn.asriran.com/files/fa/news/1398/8/11/1032683_367.jpg"/>
      </figure>
      <p>درگیری ها در نزدیکی دیوارهای پل جمهوری در بغداد متمرکز است. این پل منتهی به منطقه سبز پایتخت است. ساختمان های اصلی دولت در منطقه سبز قرار دارند. معترضین می گویند مقامات، خود را در این منطقه، محصور کرده اند. آنها منطقه سبز به محلی برای انحصار امتیازات تبدیل شده است.</p>
      <p>یکی از معترضین بر روی یکی از این دیوارها نوشته بود: "هر چقدر بوی مرگ را از دود احساس می کنیم بیشتر برای عبور از پل جمهوری تان مشتاق می شویم".</p>
      <p>سازمان عفو بین الملل هم روز پنجشنبه گذشته اعلام کرد که نیروهای امنیتی عراق از گلوله های گاز اشک آور استفاده می کنند که ناشناخته هستند. این گلوله ها، جنگی هستند و 10 برابر نسبت به گاز اشک آور عادی، قوی ترند.</p>
      <p>آقای "براه" 21 ساله در حالی که صورت خود را پوشانده است می گوید: "ما اعتراضات صلح آمیزی داریم اما آنها ما را می زنند. چرا؟ آیا ما داعشی هستیم؟ در حالی که بر روی پل بودیم یک جوان را زدند و کشته شد. من هم گاز اشک اور به صورتم برخورد کرد".</p>
      <p>شرح عکس: معترضین بر بالای یک ساختمان مشرف به میدان التحریر بغداد. امروز شنبه . خبرگزاری فرانسه / صباح عرار</p>
      <figure>
        <img src="https://cdn.asriran.com/files/fa/news/1398/8/11/1032682_443.jpg"/>
      </figure>
      <p>هم اکنون معترضان در میدان التحریر برای مقابله با گاز اشک آور ماسک می زنند. </p>
      <p>"محمد نجم" یکی از معترضین، فارغ التحصیل مهندسی اما بیکار است. او در این تظاهرات شرکت کرده است. وی می گوید میدان التحریر به الگویی به آنچه که او و دوستانش دوست دارند ایجاد شود تبدیل شده است.<br/>او گفت: خیابان ها را تمیز می کنیم. برخی هم برای ما آب و برق می آورند.</p>
      <p>وی افزود: 7 روز است اینجا هستیم. خیابان ها را تمیز می کنیم. برای ما آب آوردند. برق آوردند. موتور برق آوردند. در 7 روز دولت کوچکی را ایجاد کردیم. بهداشت مجانی است. صاحبان توک توک (سه چرخه) ما را مجانی جابجا می کنند. دولت عراق 16 سال است نمی داند چه کار باید بکند. بچه ها اینجا در 7 روز انجام دادند. برادر من، اگر اینها نمی توانند انجام بدهند خارج شوند.</p>
      <p>رویترز ادامه داد: با وجود ثروت بزرگ نفتی عراق بسیاری از عراقی ها در فقر زندگی می کنند یا از امکانات لازم برای دسترسی به آب پاک، برق و بهداشت و درمان و آموزش برخوردار نیستند. این اعتراضات را جوانانی رهبری می کنند که قبل از هر چیزی، دنبال کار هستند.<br/><br/>دولت عادل عبدالمهدی نخست وزیر عراق که از یک سال قبل قدرت را در دست دارد در پاسخگویی به اعتراضات شکست خورده است. بسیاری از معترضین فکر می کنند طبقه سیاسی در عراق تحت سیطره آمریکا یا ایران یا هر دو است.</p>
      <p> </p>
      <p>شرح عکس: معترضین عراقی در میدان التحریر بغداد . خبرگزاری فرانسه / احمد الربیعی</p>
      <figure>
        <img src="https://cdn.asriran.com/files/fa/news/1398/8/11/1032684_823.jpg"/>
      </figure>
    </article>
  </body>
</html>