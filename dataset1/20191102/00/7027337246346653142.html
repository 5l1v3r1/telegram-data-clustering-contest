<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696450/%D8%B9%D9%84%D9%85%E2%80%8C%D8%A7%D9%84%D9%87%D8%AF%DB%8C-%D8%AF%D8%B1-%D8%AF%D9%86%DB%8C%D8%A7-%D9%86%D8%B8%D8%A7%D9%85-%D9%85%D9%86%D8%AD%D8%B5%D8%B1%D8%A8%D9%87%E2%80%8C%D9%81%D8%B1%D8%AF%DB%8C-%D8%AF%D8%A7%D8%B1%DB%8C%D9%85-%D8%A8%D8%B1%D8%AE%DB%8C-%D8%A7%D9%81%D8%B1%D8%A7%D8%AF-%D9%85%D8%AA%D8%AF%DB%8C%D9%86-%D9%88-%D8%A7%D9%86%D9%82%D9%84%D8%A7%D8%A8%DB%8C-%D9%87%D8%B3%D8%AA%D9%86%D8%AF-%D8%A7%D9%85%D8%A7-%D8%A8%D8%A7-%D8%B1%D9%87%D8%A8%D8%B1%DB%8C-%D8%B2%D8%A7%D9%88%DB%8C%D9%87-%D8%AF%D8%A7%D8%B1%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-02T00:00:00+00:00"/>
    <meta property="og:title" content="علم‌الهدی: در دنیا نظام منحصربه‌فردی داریم/ برخی افراد، متدین و انقلابی هستند اما با رهبری زاویه دارند"/>
    <meta property="og:description" content="ولایت‌فقیه برای کشور ما دیوار بلندی درست کرده که دشمن نمی‌تواند به آن وارد شود"/>
  </head>
  <body>
    <article>
      <h1>علم‌الهدی: در دنیا نظام منحصربه‌فردی داریم/ برخی افراد، متدین و انقلابی هستند اما با رهبری زاویه دارند</h1>
      <address><time datetime="2019-11-02T00:00:00+00:00">02 Nov 2019</time> by <a rel="author">عصر ايران</a></address>
      <p>
        <b>ولایت‌فقیه برای کشور ما دیوار بلندی درست کرده که دشمن نمی‌تواند به آن وارد شود</b>
      </p>
      <figure>
        <img src="https://cdn.asriran.com/files/fa/news/1398/8/11/1032762_327.jpg"/>
      </figure>
      <p>نماینده ولی فقیه در خراسان رضوی گفت: درست نیست کسی که در هیات نظارت بر انتخابات استان رد صلاحیت شده با جوسازی رسانه‌ای در خارج از استان تایید شود.</p>
      <p>به گزارش پایگاه اطلاع رسانی امام جمعه مشهد، آیت‌الله سید احمد علم‌الهدی در دیدار با اعضای هیات نظارت بر انتخابات خراسان رضوی افزود: شورای نظارت بر انتخابات استان و شورای نگهبان همواره هدف حملات رسانه‌ای دشمن است که نباید در برابر این حملات عقب‌نشینی کند.</p>
      <p>وی اظهار داشت: رهبر معظم انقلاب که جذب حداکثری و دفع حداقلی را مطرح کردند، مخاطب آن، افراد بودند نه جریان‌های سیاسی زیرا جریان‌ها مطامع سیاسی دارند و مسیر خود را تغییر نمی‌دهند، حتی از هیات نظارت بر انتخابات هم ابزاری برای رسیدن به اهداف خود می‌سازند.</p>
      <p>وی گفت: هیات‌های نظارت می‌توانند با یک تصمیم‌گیری و نقش‌آفرینی در پیشگیری از نفوذ دشمن در نظام، کاری کنند که در مدت کوتاه دوره نظارت بر انتخابات، در جلب رضایت امام زمان (عج) به‌ اندازه یک‌ عمر مؤثر باشد.</p>
      <p>نماینده ولی‌فقیه در خراسان رضوی با تأکید بر اینکه ولایت‌فقیه برای کشور همچون دیواری مستحکم است افزود: در دنیا نظام منحصربه‌فردی داریم، ولایت‌فقیه برای کشور ما دیوار بلندی درست کرده که دشمن نمی‌تواند به آن وارد شود اما این دیوار، یک دروازه بزرگ دارد و آن، دروازه مردم‌سالاری و انتخابات است که یک پاسبان به نام "شورای نگهبان" دارد.</p>
      <p>وی اظهار داشت: جریان سیاسی غیرهمسو تا آخر غیرهمسو می‌ماند و هیچ‌گاه با گرم گرفتن و مهربانی، با نظام همسو نمی‌شود. برخی افراد، متدین و انقلابی هستند اما با رهبری زاویه دارند، این افراد نخستین سوژه عضوگیری دشمن هستند زیرا دشمن ابتدا از بین زاویه‌داران با رهبری عضوگیری می‌کند ازاین‌رو لازم است هیاتهای نظارت بر انتخابات نسبت به این موضوع، حساسیت بیشتری به خرج دهند.</p>
    </article>
  </body>
</html>