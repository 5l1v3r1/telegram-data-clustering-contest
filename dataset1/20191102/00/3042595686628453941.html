<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/som-a-bo-i-et-gasskammer/71775534"/>
    <meta property="og:site_name" content="Dagbladet.no"/>
    <meta property="article:published_time" content="2019-11-02T00:46:25+00:00"/>
    <meta property="og:title" content="- Som å bo i et gasskammer"/>
    <meta property="og:description" content="Det er erklært krisetilstand i New Delhi etter at luftforurensningen har nådd et giftig nivå."/>
  </head>
  <body>
    <article>
      <h1>- Som å bo i et gasskammer</h1>
      <h2>Det er erklært krisetilstand i New Delhi etter at luftforurensningen har nådd et giftig nivå.</h2>
      <address><time datetime="2019-11-02T00:46:25+00:00">02 Nov 2019, 00:46</time> by <a rel="author">Marthe Ihle</a></address>
      <p>Forurensningen i lufta er 20 ganger over maksimalnivået som er satt av Verdens helseorganisasjon (WHO), skriver <a href="https://www.bbc.com/news/world-asia-india-50258947">BBC</a>.</p>
      <p>Som følge av det er det delt ut mer enn fem millioner masker til beboerne i den indiske storbyen. Skoler er stengt fram til torsdag.</p>
      <p>
        <b>- Dehli har blitt et gasskammer som følge av brenningen av åkre i nabostatene. Det er veldig viktig at vi beskytter oss fra den viktige lufta, skriver byens sjefsminister Arvind Kejriwal på Twitter.</b>
      </p>
      <figure>
        <iframe data-src="https://twitter.com/ArvindKejriwal/status/1190124368241795073?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://dbstatic.no/71775538.jpg?imageId=71775538&amp;width=1024&amp;height=615"/>
        <figcaption><b>FORURENSET:</b> New Delhi innhyllet i smog og støv fredag morgen. Foto: AP Photo/Manish Swarup Vis mer</figcaption>
      </figure>
      <h3>Tar grep</h3>
      <p>Luftforurensningen når ofte en topp i november og desember, da statene i nærheten brenner åkerne før de starter produksjonen på nytt.</p>
      <p>
        <b>Storbyen innfører nå en rekke grep for å gjøre situasjonen mer levelig for innbyggerne. I tillegg til at skoler holder stengt, er det innført forbud mot å bygge hus og bygninger, samt bruk av fyrverkeri i forbindelse med feiringen av diwali.</b>
      </p>
      <p>For å unngå at trafikken skal fortsette å forurense på samme måte, jobbes det også med en ordning der man kan kjøre på spesielle dager etter nummerskiltene på bilen.</p>
      <h3>Et problem</h3>
      <p>Flere av verdens mest forurensede byer er i nettopp India. Ifølge <a href="https://www.fn.no/Land/India">FN</a> har landet omfattende miljøproblemer. På grunn av ukontrollert utslipp av giftig avfall fra den voksende industrien, er 70 prosent av landets overflatevann forurenset.</p>
      <p><a href="https://www.dagbladet.no/nyheter/rapport-200-000-dor-hvert-ar-av-mangel-pa-rent-vann-i-india/69905362">Dagbladet</a> omtalte i fjor vannkrisa i India. Mangelen på rent vann har gjort at 200 000 dør hver år. Tidligere er det anslått at 140 000 indiske barn <a href="https://phys.org/news/2016-03-india-people.html">dør hvert år av diaré</a> - noe som ofte skyldes smitte fra urent vann.</p>
      <p>De neste tiårene kan situasjonen bli enda verre.</p>
      <p><a href="https://pubs.acs.org/doi/abs/10.1021/acs.est.7b02368?journalCode=esthag&amp;">To av de ti elvene som fører med seg mest plast </a>ut i havet i verden, renner gjennom det enorme landet. Elvene strekker seg gjennom tett befolkede områder, og <a href="https://www.dagbladet.no/nyheter/her-renner-soppelelva-ned-fra-himalaya---hjerteskjaerende/70026320">via land med mangelfull håndtering av avfall</a>.</p>
      <p>
        <b>Også myndighetene i India og Nepal forsøker å forhindre ytterligere forurensning, og har satt i gang flere tiltak. I fjor innførte blant annet en indisk miljødomstol et forbud mot å kaste noe som helst avfall nærmere enn 500 meter fra Ganges elvebredder.</b>
      </p>
    </article>
  </body>
</html>