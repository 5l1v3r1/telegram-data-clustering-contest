<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/england/chelsi-se-skysa-da-propuska-a-nakraq-edva-ne-izpusna-i-pobedata-1391167.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-02T21:53:00+00:00"/>
    <meta property="og:title" content="Челси се скъса да пропуска, а накрая едва не изпусна и победата"/>
    <meta property="og:description" content="Челси съумя да се откъсне на 6 точки пред Арсенал в битката за място в топ 4, след като се наложи да трепери в края, но все пак спечели гостуването си на Уотфорд в късния събоен мач от 10-ия кръг на Висшата лига Стършелите излязоха с променена схема и петима играчи в защита, но тази тактика не даде резултат, а защитата капитулира още в 5'"/>
  </head>
  <body>
    <article>
      <h1>Челси се скъса да пропуска, а накрая едва не изпусна и победата</h1>
      <address><time datetime="2019-11-02T21:53:00+00:00">02 Nov 2019, 21:53</time> by <a rel="author">Sportlive.bg</a></address>
      <p><a href="https://www.sportlive.bg/tags/3850"><b>Челси </b></a>съумя да се откъсне на 6 точки пред Арсенал в битката за място в топ 4, след като се наложи да трепери в края, но все пак спечели гостуването си на Уотфорд в късния събоен мач от 10-ия кръг на <a href="https://www.sportlive.bg/worldfootball/england"><b>Висшата лига</b></a>.</p>
      <p>"Стършелите" излязоха с променена схема и петима играчи в защита, но тази тактика не даде резултат, а защитата капитулира още в 5'. При наглед безопасна ситуация в средата на терена Жоржиньо видя пространство за извеждащ пас към наказателното поле. Тами Ейбрахам усети тази идея и се понесе към линията на паса зад защитата на Уотфорд, успя да изпревари и вратаря и стреля точно за 0:1.</p>
      <p>До края на полувремето Челси имаше още няколко шанса, които бяха пропилени от Мейсън Маунт. Все пак в 55' падна и втори гол, след като Вилиан изведе Ейбрахам отдясно в наказателното поле, а той пусна успореден на голлинията пас. Адресатът беше Кристиан Пулишич, който между трима успя да засече - 0:2.</p>
      <p>Последваха куп пропуски на Челси, а отлично представяне записа Бен Фостър, който направи няколко ключови спасявания и не позволи резултатът да стане по-сериозен. Това се оказа важно в 80', когато Жоржиньо препъна Деулофеу в наказателното поле, а бившият ас на Барселона реализира за 1:2.</p>
      <p>В края на мача Фостър направи още няколко спасявания, а куриоозното е, че в 95' той можеше да е герой за своите. При центриране от пряк свободен удар вратарят се бе включил в атаката и успя да стреля много опасно с глава, но Кепа с плонж успя да избие в корнер и да запази победата на "сините" от Лондон.</p>
      <p>Това беше 5-а поредна победа за Челси в английската Висша лига, като в момента е отборът в най-добра форма. 15-те поредни завоювани точки пък отреждат 3-о място на възпитаниците на Франк Лампард, които с актив от 23 пункта изостават на 2 от Манчестър Сити и 8 от лидера Ливърпул.</p>
      <p>Въпреки завръщането на Кике Санчес Флорес пък Уотфорд продължава да е последен с 5 точки, 3 от които завоювани в 3-те кръга преди мача срещу Челси (3 равенства).</p>
      <related>
        <h4>Още по темата</h4>
        <a href="https://www.sportlive.bg/worldfootball/england/Chelsi-e-narushil-pravilata-za-transferi-150-pyti-za-da-zasluzhi-bana-na-FIFA-1390774.html"/>
        <a href="https://www.sportlive.bg/timeout/timeoutother/Geroqt-na-Yunajted-s-komichen-gaf-Trite-tochki-bqha-naj-vazhni-v-macha-s-Chelsi-1390521.html"/>
        <a href="https://www.sportlive.bg/worldfootball/england/Chelsi-e-lyubimata-zhertva-na-Markys-Rashford-(VIDEO)-1390372.html"/>
        <a href="https://www.sportlive.bg/worldfootball/england/30-metrov-snarqd-na-Rashfrod-potopi-Chelsi-na-Stamford-Bridzh--1390166.html"/>
        <a href="https://www.sportlive.bg/worldfootball/england/Eto-tova-e-shampionski-obrat!-Livyrpul-vyzkrysna-v-94'-za-triumf-sreshtu-Vila-1391133.html"/>
        <a href="https://www.sportlive.bg/worldfootball/england/Manchestyr-Yunajted-useti-gorchivinata-na-chereshkite-i-dopusna-nov-proval-1391103.html"/>
      </related>
    </article>
  </body>
</html>