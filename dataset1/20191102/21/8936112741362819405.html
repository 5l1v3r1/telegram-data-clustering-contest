<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/pko-ekstraklasa-2019-2020-cracovia-lechia-gdansk-opis-meczu-wynik-sklady,982471.html"/>
    <meta property="og:site_name" content="TVN24"/>
    <meta property="article:published_time" content="2019-11-02T21:12:00+00:00"/>
    <meta property="og:title" content="Trwa zła passa Lechii Gdańsk. Cracovia uderzyła w końcówce"/>
    <meta property="og:description" content="Drugie zwycięstwo z rzędu w PKO Ekstraklasie odnieśli w sobotę piłkarze Cracovii. Tym razem podopieczni Michała Probierza wygrali w Krakowie 1:0 z Lechią Gdańsk. Goście nie wygrali od czterech spot..."/>
  </head>
  <body>
    <article>
      <h1>Trwa zła passa Lechii Gdańsk. Cracovia uderzyła w końcówce</h1>
      <address>
        <time datetime="2019-11-02T21:12:00+00:00">02 Nov 2019, 21:12</time>
      </address>
      <slideshow>
        <figure>
          <img src="https://r-scale-00.dcs.redcdn.pl/scale/o2/tvn/web-content/m/p1/i/6f2688a5fce7d48c8d19762b88c32c3b/9b633e39-ce2e-448f-bc8f-310b5bd85130.jpg?type=1&amp;srcmode=0&amp;srcx=1/1&amp;srcy=6/25&amp;srcw=39/50&amp;srch=13/20&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/78cc0f5e-e85f-4b3e-b528-c150fc3022b2-480p.mp4"/>
          <figcaption>Cracovia podejmowała Pogoń</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/519c84155964659375821f7ca576f095/a28342db-c814-442f-9cad-591965295e5d-480p.mp4"/>
          <figcaption>Jagiellonia - Cracovia 3:2</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/95e6834d0a3d99e9ea8811855ae9229d/0b140783-4bbc-4ae4-90ab-74eea95cd3b2-480p.mp4"/>
          <figcaption>Cracovia - Górnik Zabrze 1:1</figcaption>
        </figure>
        <figcaption>W poprzedniej kolejce Cracovia pokonała Pogoń Foto: Newspix | Video: Jacek Bednarczyk / PAP</figcaption>
      </slideshow>
      <h3>Drugie zwycięstwo z rzędu w PKO Ekstraklasie odnieśli w sobotę piłkarze Cracovii. Tym razem podopieczni Michała Probierza wygrali w Krakowie 1:0 z Lechią Gdańsk. Goście nie wygrali od czterech spotkań.</h3>
      <related>
        <a href="https://eurosport.tvn24.pl/pilka-nozna,105/radosc-w-kielcach-korona-wygrala-trzeci-mecz-w-sezonie,982429.html"/>
      </related>
      <p>Pierwsza połowa upłynęła pod znakiem lekkiej przewagi gospodarzy. Piłkarze Cracovii byli agresywniejsi i wygrali walkę o środek pola. Nie przekładało się to na konkretne sytuacje bramkowe.</p>
      <h3>Kilka sytuacji, ale bez goli</h3>
      <p>Nastawiona na grę z kontrataków Lechia po raz pierwszy użyła tej broni w 19. minucie. Rafał Wolski wpadł w pole karne, lecz jego strzał z kąta odbił Michal Peskovic.</p>
      <p>Potem nastąpił okres kilkuminutowej dominacji Pasów. Filip Mladenovic w ostatniej chwili zablokował strzał Sergiu Hanki. Za moment po dośrodkowaniu Rumuna z kilku metrów główkował Filip Piszczek. Jego strzał okazał się minimalnie niecelny.</p>
      <p>W 34. minucie szarżą w pole karne gospodarzy odpowiedział Sławomir Peszko. Kopnięta przez niego piłka zatrzymała się jednak na bocznej siatce.</p>
      <related>
        <a href="https://eurosport.tvn24.pl/pilka-nozna,105/jakub-rzezniczak-w-szpitalu-wirusowe-zapalenie-opon-mozgowych,981932.html"/>
      </related>
      <p>Van Amersfoort przesądził</p>
      <p>Po zmianie stron goście grali odważniej, ale to gospodarze mogli objąć prowadzenie. W 59. minucie Piszczek piętą podał do Pellego van Amersfoorta. Strzał Holendra w ostatniej chwili ofiarną interwencją zablokował Daniel Łukasik.</p>
      <p>Z kolei w 69. minucie powinno być 1:0 dla Lechii. Lukas Haraslin znalazł się sam przed Peskovicem, który nogą odbił strzał swojego rodaka. Dobitka Artura Sobiecha została zablokowana.</p>
      <p>W końcówce Cracovia zepchnęła gości do rozpaczliwej obrony. Gospodarze posyłali mnóstwo wrzutek w pole karne Lechii i jedna z nich, już w doliczonym czasie gry, przyniosła efekt. Hanca dośrodkował precyzyjnie z prawego skrzydła, a van Amersfoort strzałem głową pokonał Dusana Kuciaka.</p>
      <p>Tym samym Cracovia wciąż pozostaje jedyną drużyną w ekstraklasie, która w każdym meczu tego sezonu zdobyła przynajmniej jedną bramkę. Dla Lechii była to czwarta kolejna porażka na stadionie Pasów. Podopieczni Piotra Stokowca nie wygrali też czwartego spotkania z rzędu w ekstraklasie.</p>
      <p>
        <b>Cracovia Kraków - Lechia Gdańsk 1:0 (0:0)</b>
      </p>
      <p><b>Bramki: </b>1:0 Pelle van Amersfoort (91.)</p>
      <p><b>Cracovia Kraków:</b> Michal Peskovic - Cornel Rapa, Michał Helik, David Jablonsky, Michał Siplak - Sylwester Lusiusz (82. Milan Dimun), Janusz Gol – Sergiu Hanca, Pelle van Amersfoort, Rafael Lopes – Filip Piszczek (67. Sebastian Strózik).</p>
      <p><b>Lechia Gdańsk:</b> Dusan Kuciak - Karol Fila, Michał Nalepa, Jarosław Kubicki, Filip Mladenovic – Maciej Gajos, Daniel Łukasik - Sławomir Peszko (61. Flavio Paixao), Rafał Wolski (75. Patryk Lipski), Lukas Haraslin (85. Mario Maloca) - Artur Sobiech.</p>
      <p>Autor: PO/TG / Źródło: PAP</p>
    </article>
  </body>
</html>