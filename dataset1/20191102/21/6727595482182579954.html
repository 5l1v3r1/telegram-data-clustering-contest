<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/mangaluru-civic-polls-bjp-congress-at-daggers-drawn-over-converted-hindu-candidates-nomination464.html"/>
    <meta property="og:site_name" content="DoolNews"/>
    <meta property="article:published_time" content="2019-11-02T21:17:00+00:00"/>
    <meta property="og:title" content="ഇസ്രത്ത് ബീഗം സംഗീതയായി; ജാതിമാറ്റം അനുവദിക്കാതെ കോടതി; സ്ഥാനാര്‍ഥിയുടെ ജാതിയെച്ചൊല്ലി മംഗളൂരു കോര്‍പ്പറേഷന്‍ തെരഞ്ഞെടുപ്പില്‍ ബി.ജെ.പി-കോണ്‍ഗ്രസ് പോര്"/>
    <meta property="og:description" content="Bjp Congress National News Supreme Court India മംഗളൂരു: മംഗളൂരു സിറ്റി കോര്‍പ്പറേഷന്‍ തെരഞ്ഞെടുപ്പില്‍ ജാതിയെച്ചൊല്ലി വിവാദം. ബി.ജെ.പി സ്ഥാനാര്‍ഥി സംഗീത ആര്‍. നായക്കിന്റെ"/>
  </head>
  <body>
    <article>
      <h1>ഇസ്രത്ത് ബീഗം സംഗീതയായി; ജാതിമാറ്റം അനുവദിക്കാതെ കോടതി; സ്ഥാനാര്‍ഥിയുടെ ജാതിയെച്ചൊല്ലി മംഗളൂരു കോര്‍പ്പറേഷന്‍ തെരഞ്ഞെടുപ്പില്‍ ബി.ജെ.പി-കോണ്‍ഗ്രസ് പോര്</h1>
      <address><time datetime="2019-11-02T21:17:00+00:00">02 Nov 2019, 21:17</time> by <a rel="author">ന്യൂസ് ഡെസ്‌ക്</a></address>
      <p>മംഗളൂരു: മംഗളൂരു സിറ്റി കോര്‍പ്പറേഷന്‍ തെരഞ്ഞെടുപ്പില്‍ ജാതിയെച്ചൊല്ലി വിവാദം. ബി.ജെ.പി സ്ഥാനാര്‍ഥി സംഗീത ആര്‍. നായക്കിന്റെ ജാതിമാറ്റത്തെ കോടതി അംഗീകരിക്കാത്തതും അതേത്തുടര്‍ന്ന് കോണ്‍ഗ്രസും ബി.ജെ.പിയും തമ്മില്‍ നടത്തുന്ന വാക്‌പോരുമാണ് ഏറെ ചര്‍ച്ചയായിരിക്കുന്നത്.</p>
      <p>മുസ്‌ലിം സമുദായത്തില്‍ ജനിച്ച ഇസ്രത്ത് ബീഗമാണ് പിന്നീട് സംഗീത ആര്‍. നായക്കായത്. ഒരു ഹിന്ദു പുരുഷനെ വിവാഹം ചെയ്തതോടെയാണ് സംഗീത പേരുമാറ്റിയത്.</p>
      <p>മതംമാറ്റവുമായി ബന്ധപ്പെട്ട് സംഗീത കോടതിയെ സമീപിക്കുകയും 2017 ഏപ്രിലില്‍ മൂന്നാം ക്ലാസ് അഡീഷണല്‍ ആന്‍ഡ് സിവില്‍ ജഡ്ജി അത് അംഗീകരിക്കുകയും ചെയ്തിരുന്നു.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>എന്നാല്‍ ജാതി മാറാന്‍ കോടതി അനുവദിച്ചില്ല. ജാതി ജനനത്തില്‍ നിന്നുതന്നെ ഉണ്ടാവുന്നതാണെന്ന സുപ്രീംകോടതി വിധി ചൂണ്ടിക്കാട്ടിയാണ് കീഴ്‌ക്കോടതി ഇതു നിഷേധിച്ചത്.</p>
      <related>
        <a href="https://www.doolnews.com/congress-asks-president-kovind-demanding-dismissal-of-government-of-karnataka-amit-shah-from-council-of-ministers455.html?utm_source=doolnews&amp;utm_medium=related"/>
      </related>
      <p>പഞ്ചനദിയിലെ 19-ാം വാര്‍ഡില്‍ ഒ.ബി.സി വിഭാഗത്തിലാണ് സംഗീത മത്സരിക്കുന്നത്. അടുത്തിടെ അവര്‍ തഹസില്‍ദാറില്‍ നിന്നു ജാതി സര്‍ട്ടിഫിക്കറ്റ് വാങ്ങിയിരുന്നു.</p>
      <p>എന്നാല്‍ ജാതി സര്‍ട്ടിഫിക്കറ്റ് സാധുവല്ലെന്നാണ് കോണ്‍ഗ്രസിന്റെ വാദം. അവര്‍ക്ക് ഒ.ബി.സി സ്ഥാനാര്‍ഥിയായി മത്സരിക്കാനാവില്ലെന്നും കോടതി ഇത് അനുവദിച്ചിട്ടില്ലെന്നുമാണ് കോണ്‍ഗ്രസ് ചൂണ്ടിക്കാട്ടുന്നത്.</p>
      <p>ഭര്‍ത്താവിന്റെ രാജപുരി ജാതിയാണ് സംഗീത തഹസില്‍ദാറില്‍ നിന്നു വാങ്ങിയ സര്‍ട്ടിഫിക്കറ്റിലുള്ളത്. ഇത് ഒ.ബി.സി വിഭാഗത്തില്‍പ്പെട്ടതാണ്.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>മതംമാറ്റം അനുവദിച്ചെങ്കിലും ജാതിയുടെ കാര്യം കോടതി അംഗീകരിച്ചില്ലെന്നും തഹസില്‍ദാര്‍ക്ക് സര്‍ട്ടിഫിക്കറ്റ് നല്‍കാനുള്ള നിയമാധികാരം ഇല്ലെന്നും കോണ്‍ഗ്രസ് എം.എല്‍.സി ഇവാന്‍ ഡിസൂസ ന്യൂ ഇന്ത്യന്‍ എക്‌സ്പ്രസ്സിനോടു പറഞ്ഞു.</p>
      <related>
        <a href="https://www.doolnews.com/bs-yediyurappa-leaked-audio-clip-states-amit-shah-supervised-karnataka-revolt.html?utm_source=doolnews&amp;utm_medium=related"/>
      </related>
      <p>അതിനിടെ റിട്ടേണിങ് ഓഫീസറുടെ ഓഫീസില്‍ വെച്ച് ഇവാനും ബി.ജെ.പി നേതാവ് എസ്. ജഗദീഷും വാക്‌പോര് നടത്തി. പൊലീസ് ഇടപെട്ടാണ് ഇരുനേതാക്കളെയും പിന്തിരിപ്പിച്ചത്.</p>
      <p>സുപ്രീംകോടതി വിധിയില്‍ ജാതിമാറ്റം അനുവദിക്കുന്നില്ലെങ്കിലും തഹസില്‍ദാറുടെ ഉത്തരവ് ചോദ്യംചെയ്യാന്‍ റിട്ടേണിങ് ഓഫീസര്‍ക്കു കഴിയില്ലെന്നുമാണ് ജഗദീഷിന്റെ വാദം.</p>
      <p>അതേസമയം താന്‍ എല്ലാ രേഖകളും സമര്‍പ്പിച്ചെന്നും തെരഞ്ഞെടുപ്പില്‍ മത്സരിക്കാന്‍ യോഗ്യയാണെന്നുമാണ് സംഗീത പറയുന്നത്.</p>
      <figure>
        <iframe src="https://www.youtube.com/embed/6OCFeA3eLY8" width="500" height="281" data-service="Youtube" scrolling="no"/>
      </figure>
    </article>
  </body>
</html>