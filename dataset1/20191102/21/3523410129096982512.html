<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637637/%D8%A7%DB%8C%D8%B1%D8%A7%D9%86-%DB%8C%DA%A9%DB%8C-%D8%A7%D8%B2-%D9%BE%D9%86%D8%AC-%DA%A9%D8%B4%D9%88%D8%B1-%D8%A8%D8%B1%D8%AA%D8%B1-%D8%A2%D8%B3%DB%8C%D8%A7-%D8%AF%D8%B1-%D8%AA%D9%88%D9%84%DB%8C%D8%AF-%D8%AA%D8%B1%D8%A7%D9%86%D8%B3%D9%81%D9%88%D8%B1%D9%85%D8%A7%D8%AA%D9%88%D8%B1-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-02T21:50:00+00:00"/>
    <meta property="og:title" content="ایران یکی از پنج کشور برتر آسیا در تولید ترانسفورماتور شد"/>
    <meta property="og:description" content="جمهوری اسلامی ایران یکی از پنج کشور برتر آسیا در حوزه تولید انواع ترانسفورماتور است."/>
  </head>
  <body>
    <article>
      <h1>
        <a href="https://www.bultannews.com/fa/news/637637/%D8%A7%DB%8C%D8%B1%D8%A7%D9%86-%DB%8C%DA%A9%DB%8C-%D8%A7%D8%B2-%D9%BE%D9%86%D8%AC-%DA%A9%D8%B4%D9%88%D8%B1-%D8%A8%D8%B1%D8%AA%D8%B1-%D8%A2%D8%B3%DB%8C%D8%A7-%D8%AF%D8%B1-%D8%AA%D9%88%D9%84%DB%8C%D8%AF-%D8%AA%D8%B1%D8%A7%D9%86%D8%B3%D9%81%D9%88%D8%B1%D9%85%D8%A7%D8%AA%D9%88%D8%B1-%D8%B4%D8%AF">ایران یکی از پنج کشور برتر آسیا در تولید ترانسفورماتور شد</a>
      </h1>
      <h2>جمهوری اسلامی ایران یکی از پنج کشور برتر آسیا در حوزه تولید انواع ترانسفورماتور است.</h2>
      <address><time datetime="2019-11-02T21:50:00+00:00">02 Nov 2019, 21:50</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، سعید تقی‌لو - مدیر عامل شرکت تولیدکننده ترانسفورماتور - در حاشیه نوزدهمین نمایشگاه بین المللی<b> صنعت برق ایران</b> در جمع خبرنگاران با بیان اینکه محققان ایرانی موفق شدند برای نخستین بار در منطقه خاورمیانه، نسل جدید ترانسفورماتوری را طراحی کنند که کاملا ایرانی بوده و به مرحله تولید رسیده است، اظهار کرد: ترانس‌های تولید شده، دارای ویژگی منحصر به فرد کنترل از راه دور و مجهز به سیستم مرکزی هستند.</p>
      <p>به گفته او، این سیستم پارامترهای حیاتی ترانسفورماتور از قبیل مقدار جریان برق ورودی و خروجی ولتاژ برق، دما و کیفیت و مقدار توان ترانس را آنالیز و در داخل خود ذخیره کرده و سپس از طریق شبکه GSM/GPRS یا خط ارتباطی اختصاصی LoRa، در صورت عدم وجود شبکه GSM / GPRS به سرور مرکزی مستقر در شرکت توانیر با شرکت‌های توزیع و یا سامانه‌ای مشتری، ارسال می‌کند.</p>
      <p>وی ادامه داد: در واقع با تولید این نسل جدید ترانسفورماتورها، هر دستگاه از این ترانس‌ها در هر نقطه ای که در شبکه برق کشور بکار گرفته شود، قابل رویت پذیری و مانیتورینگ است و همه علمکرد آن نیز از راه دور کنترل می شود و اگر به هر دلیلی (افت فشار و ولتاژ، قطع برق ورودی و یا سرقت) از شبکه برق کشور خارج شود، با ارسال سیگنال و پیام مخصوص، مرکز را در جریان قرار می‌دهد.</p>
      <p>مدیرعامل شرکت بازرگانی ایران ترانسفو با بیان این‌که با تولید این نسل از ترانسفورماتورها، امکان گزارش گیری لحظه‌ای و دوره‌ای از پارامترهای کیفی ترانسفورماتورها به صورت آنلاین (GPRS) میسر شده است، گفت: همچنین اخطارهای حیاتی به صورت پیامک به مراکز ارسال خواهد شد. بر اساس این سیستم در صورتی که ترانس به هر دلیلی از دسترس خارج شود، کلیه پارامترها از طریق خط ارتباطی بلوتوث‌های ترانسفورماتور قابل دریافت هستند. ضمن اینکه اعلام سرقت به دو صورت پیامک و تماس انجام می شود.</p>
      <p>تقی لو ادامه داد: نسل جدید ترانس‌ها صد در صد با فناوری‌های داخلی تولید شده است. برای طراحی این ترانسفورماتور، دو تیم ۲۰ نفره از محققان جوان گروه دانش بنیان ترانسفوی جمهوری اسلامی ایران طی پنج ماه فعال بودند.</p>
      <p>وی با تاکید بر این‌که طراحی و تولید نسل جدید ترانسفورماتور پیشرفتی مهم برای صنعت برق کشور است، گفت: جمهوری اسلامی ایران یکی از پنج کشور برتر آسیا در حوزه تولید انواع ترانسفوماتور است.</p>
    </article>
  </body>
</html>