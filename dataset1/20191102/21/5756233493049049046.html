<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619526/%D8%B5%D8%B9%D9%88%D8%AF-%DA%AF%D8%B1%D8%A7%DB%8C%DB%8C-%D8%A8%D9%87-%D9%81%DB%8C%D9%86%D8%A7%D9%84-%DA%A9%D8%B4%D8%AA%DB%8C-%D9%81%D8%B1%D9%86%DA%AF%DB%8C-%D8%A7%D9%85%DB%8C%D8%AF%D9%87%D8%A7%DB%8C-%D8%AC%D9%87%D8%A7%D9%86-%DB%B3-%D9%81%D8%B1%D9%86%DA%AF%DB%8C%E2%80%8C%DA%A9%D8%A7%D8%B1-%D8%A8%D9%87-%DA%AF%D8%B1%D9%88%D9%87-%D8%A8%D8%A7%D8%B2%D9%86%D8%AF%D9%87%E2%80%8C%D9%87%D8%A7-%D8%B1%D9%81%D8%AA%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-02T21:14:00+00:00"/>
    <meta property="og:title" content="صعود گرایی به فینال کشتی فرنگی امیدهای جهان / ۳ فرنگی‌کار به گروه بازنده‌ها رفتند"/>
    <meta property="og:description" content="رقابت‌های ۵ وزن دوم کشتی فرنگی زیر ۲۳ سال قهرمانی جهان، با صعود یک فرنگی‌کار ایران به دیدار فینال و حضور ۳ فرنگی کار دیگر در گروه بازنده‌ها همراه بود."/>
  </head>
  <body>
    <article>
      <h1>صعود گرایی به فینال کشتی فرنگی امیدهای جهان / ۳ فرنگی‌کار به گروه بازنده‌ها رفتند</h1>
      <address>
        <time datetime="2019-11-02T21:14:00+00:00">02 Nov 2019, 21:14</time>
      </address>
      <p>
        <i>رقابت‌های ۵ وزن دوم کشتی فرنگی زیر ۲۳ سال قهرمانی جهان، با صعود یک فرنگی‌کار ایران به دیدار فینال و حضور ۳ فرنگی کار دیگر در گروه بازنده‌ها همراه بود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>در ادامه رقابت‌های پنج وزن دوم کشتی فرنگی زیر ۲۳ سال قهرمانی جهان که در بوداپست مجارستان در حال برگزاری است، محمدرضا گرایی در وزن ۷۲ کیلوگرم راهی فینال شد، مهدی محسن‌نژاد در ۶۰، سجاد ایمن طلب در ۶۷ و محمد هادی ساروی در ۹۷ کیلوگرم نیز راهی گروه بازنده‌ها شدند تا برای رسیدن به مدال برنز تلاش کنند. چوبچیان در وزن ۸۲ کیلوگرم نیز پیش از این از دور رقابت‌ها حذف شده بود.</p>
      <p>نتایج فرنگی‌کاران ایران در ۵ وزن دوم به شرح زیر است:</p>
      <p>در وزن ۶۰ کیلوگرم مهدی محسن‌نژاد پس از استراحت در دور اول، در دور بعد مقابل آیاتا سوزوکی از ژاپن با نتیجه ۱۰ بر صفر به پیروزی دست یافت و راهی مرحله یک‌چهارم نهایی شد. وی در این مرحله مقابل آرمن ملکیان از ارمنستان ۴ بر صفر شکست خورد و به گروه بازنده‌ها رفت. وی در این مرحله ابتدا برابر حریفی از بلغارستان مبارزه می‌کند و در صورت برتری برای کسب مدال برنز مقابل حریفی از مجارستان مبارزه می‌کند.</p>
      <p>در وزن ۶۷ کیلوگرم سجاد ایمن‌طلب پس از استراحت در دور اول در دور دوم با نتیجه ۵ بر ۳ مقابل الکساندر لیانوونچیک از بلاروس مغلوب شد و با توجه به فینالیست‌شدن حریفش، راهی گروه بازنده‌ها شد. ایمن‌طلب ابتدا برابر حریفی از ترکیه کشتی می گیرد و در صورت برتری برای کسب مدال برنز مقابل حریفی از بلغارستان کشتی می‌گیرد.</p>
      <p>در وزن ۷۲ کیلوگرم محمدرضا گرایی در دور اول با نتیجه ۱۰ بر ۳ از سد چنگیز ارسلان قهرمان سال گذشته این مسابقات از ترکیه گذشت. وی در دور بعد با نتیجه ۳ بر ۲ ماگومد یاربیلوف از روسیه را از پیش رو برداشت و راهی مرحله یک‌چهارم نهایی شد. گرایی در این مرحله به مصاف راماز زوئیدزه از گرجستان رفت و در پایان با نتیجه ۷ بر ۵ به برتری رسید و راهی نیمه‌نهایی شد. گرایی در نیمه‌نهایی نیز ۶ بر ۲ ماکسیم یوتوشنکو از اوکراین را برد و فینالیست شد. سانان سلیمان اف از آذربایجان رقیب گرایی در فینال است.</p>
      <p>در وزن ۸۲ کیلوگرم سیدمحمد چوبچیان پس از استراحت در دور اول در دور دوم با نتیجه ۱۰ بر ۵ مغلوب گئورگ ماریا از رومانی شد و با توجه به شکست سنگین ۱۱ بر صفر این کشتی‌گیر در یک‌چهارم نهایی مقابل حریف قزاق، چوبچیان از دور رقابت‌ها کنار رفت.</p>
      <p>در وزن ۹۷ کیلوگرم محمدهادی ساروی ملی‌پوش تیم بزرگسالان ایران که سهمیه المپیک هم گرفت، در حد انتظار ظاهر نشد. او پس از استراحت در دور نخست در دور دوم با نتیجه ۹ بر ۳ بنس الماسی از صربستان را مغلوب کرد اما در یک‌چهارم نهایی مقابل آروی ساوولاینن از فنلاند با نتیجه ۵ بر یک شکست خورد و با توجه به فینالیست‌شدن حریفش، راهی گروه بازنده‌ها شد. ساروی در این مرحله ابتدا برابر حریفی از آذربایجان کشتی می‌گیرد و در صورت برتری برای کسب مدال برنز مقابل حریفی از اوکراین به روی تشک خواهد رفت.</p>
    </article>
  </body>
</html>