<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88527"/>
    <meta property="og:site_name" content="Denník politika"/>
    <meta property="article:published_time" content="2019-11-02T21:35:01+00:00"/>
    <meta property="og:title" content="Bayern zahanbujúco prehral vo Frankfurte, Lipsko predviedlo v Bundeslige gólostroj"/>
    <meta property="og:description" content="2.11.2019 (Webnoviny.sk) – Futbalisti Bayernu Mníchov dostali v sobotu poriadnu lekciu od hráčov Eintrachtu Frankfurt v súboji 10. kola nemeckej I. bundesligy. Na pôde súpera totiž prehrali vysoko 1:5 a v tabuľke klesli už na štvrtú priečku. „Bavori“ hrali už od 9. minúty bez vylúčeného obrancu Jéroma Boatenga a už pred prestávkou inkasovali dvakrát. V 37. min síce ich topkanonier Robert Lewandowski skorigoval, no po zmene strán Eintracht pridal ďalšie tri góly."/>
  </head>
  <body>
    <article>
      <h1>Bayern zahanbujúco prehral vo Frankfurte, Lipsko predviedlo v Bundeslige gólostroj</h1>
      <address><time datetime="2019-11-02T21:35:01+00:00">02 Nov 2019, 21:35</time> by <a rel="author">Webnoviny</a></address>
      <p>2.11.2019 (Webnoviny.sk) – Futbalisti Bayernu Mníchov dostali v sobotu poriadnu lekciu od hráčov Eintrachtu Frankfurt v súboji 10. kola nemeckej I. bundesligy. Na pôde súpera totiž prehrali vysoko 1:5 a v tabuľke klesli už na štvrtú priečku. „Bavori“ hrali už od 9. minúty bez vylúčeného obrancu Jéroma Boatenga a už pred prestávkou inkasovali dvakrát. V 37. min síce ich topkanonier Robert Lewandowski skorigoval, no po zmene strán Eintracht pridal ďalšie tri góly.</p>
      <p>Bayern v I. bundeslige utŕžil najvyššiu prehru za ostatných desať rokov, keď v apríli 2009 podľahol Wolfsburgu tiež 1:5.</p>
      <p><i>„Som sklamaný. Aj keď sme mali o jedného hráča menej, nemôžeme vo Frankfurte prehrať 1:5,“</i> povedal kouč Mníchovčanov Niko Kovač po ťažkej prehre. Na otázku, ako vidí svoju budúcnosť pri mužstve, odpovedal: <i>„Nie je dôležité, ako to cítim ja. Je potrebné sa opýtať tých, ktorí o tom rozhodujú.“</i></p>
      <p>Zaváhanie Bayernu naplno využila Borussia Mönchengladbach, ktorá zvíťazila na pôde Bayeru Leverkusen 2:1 (2:1). Do tohto súboja zasiahol aj slovenský reprezentant László Bénes, ktorý za hostí hral od 81. minúty. Mönchengladbach má na čele tabuľky náskok štyroch bodov pred Bayernom.</p>
      <p>Pred Mníchovčanov sa v sobotu dostali aj Borussia Dortmund po zisku troch bodov z domáceho stretnutia proti Wolfsburgu (3:0) a Lipsko po „demontáži“ Mainzu 8:0 (5:0).</p>
      <h3>I. bundesliga 2019/2020</h3>
      <p>10. kolo – sobota</p>
      <p><b>Brémy – Freiburg 2:1 (1:1)</b><br/><b>Góly</b>: 9. Rashica, 59. Gebre Selassie – 28. a 90. Petersen, <b>ČK</b>: 87. Haberer (Freiburg) po druhej ŽK</p>
      <p><b>Dortmund – Wolfsburg 3:0 (0:0)</b><br/><b>Góly</b>: 52. T. Hazard, 58. Guerreiro, 88. Götze (z pok. kopu)</p>
      <p><b>Frankfurt – Bayern Mníchov 5:1 (2:1)</b><br/><b>Góly</b>: 25. Kostič, 33. Sow, 49. Abraham, 61. Hinteregger, 85. Paciencia – 37. Lewandowski, <b>ČK</b>: 9. J. Boateng (Bayern)</p>
      <p><b>Leverkusen – Mönchengladbach 1:2 (1:2)</b><br/><b>Góly</b>: 25. Volland – 18. Wendt, 42. M. Thuram, <b>ČK</b>: 90.+ Bailey (Leverkusen)<br/>László Bénes (Mönchengladbach) hral od 81. minúty</p>
      <p><b>Lipsko – Mainz 8:0 (5:0)</b><br/><b>Góly</b>: 30., 48. a 87. Werner, 5. Sabitzer, 35. Nkunku, 39. Halsterberg, 44. Poulsen, 50. Mukiele</p>
      <p><b>Union Berlín – Hertha Berlín 1:0 (0:0)</b><br/><b>Góly</b>: 90.+ Polter<br/>Ondrej Duda (Hertha) sedel na lavičke náhradníkov</p>
      <p>Viac k témam: <a href="https://www.webnoviny.sk/tag/bundesliga/"><u>Bundesliga</u></a>, <a href="https://www.webnoviny.sk/tag/i-bundesliga/"><u>I. bundesliga</u></a><br/>Zdroj: Webnoviny.sk – <a href="https://www.webnoviny.sk/bayern-zahanbujuco-prehral-vo-frankfurte-lipsko-predviedlo-v-bundeslige-golostroj/"><u>Bayern zahanbujúco prehral vo Frankfurte, Lipsko predviedlo v Bundeslige gólostroj</u></a> © SITA Všetky práva vyhradené.</p>
    </article>
  </body>
</html>