<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637624/55-%DA%A9%D8%A7%D9%85%DB%8C%D9%88%D9%86-%D8%AD%D8%A7%D9%85%D9%84-%D8%AA%D8%AC%D9%87%DB%8C%D8%B2%D8%A7%D8%AA-%D9%86%D8%B8%D8%A7%D9%85%DB%8C-%D8%A2%D9%85%D8%B1%DB%8C%DA%A9%D8%A7-%D8%B3%D9%88%D8%B1%DB%8C%D9%87-%D8%B1%D8%A7-%D8%AA%D8%B1%DA%A9-%DA%A9%D8%B1%D8%AF%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-02T21:38:00+00:00"/>
    <meta property="og:title" content="55 کامیون حامل تجهیزات نظامی آمریکا سوریه را ترک کردند"/>
    <meta property="og:description" content="خبرگزاری سوریه خبر داد که 55 کامیون حامل تجهیزات و تسلیحات آمریکایی خاک سوریه را به مقصد عراق ترک کردند."/>
  </head>
  <body>
    <article>
      <h1>
        <a href="https://www.bultannews.com/fa/news/637624/55-%DA%A9%D8%A7%D9%85%DB%8C%D9%88%D9%86-%D8%AD%D8%A7%D9%85%D9%84-%D8%AA%D8%AC%D9%87%DB%8C%D8%B2%D8%A7%D8%AA-%D9%86%D8%B8%D8%A7%D9%85%DB%8C-%D8%A2%D9%85%D8%B1%DB%8C%DA%A9%D8%A7-%D8%B3%D9%88%D8%B1%DB%8C%D9%87-%D8%B1%D8%A7-%D8%AA%D8%B1%DA%A9-%DA%A9%D8%B1%D8%AF%D9%86%D8%AF">55 کامیون حامل تجهیزات نظامی آمریکا سوریه را ترک کردند</a>
      </h1>
      <h2>خبرگزاری سوریه خبر داد که 55 کامیون حامل تجهیزات و تسلیحات آمریکایی خاک سوریه را به مقصد عراق ترک کردند.</h2>
      <address><time datetime="2019-11-02T21:38:00+00:00">02 Nov 2019, 21:38</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، 55 کامیون‌ حامل تجهیرات نظامی وابسته به نیروهای آمریکا روز شنبه از سوریه وارد عراق شدند.</p>
      <p>خبرگزاری سانا گزارش داد که این 55 کامیون نظامی، تجهیزات و تسلیحات نظامی نیروهای اشغالگر آمریکایی را حمل می‌کردند و از طریق گذرگاه الولید وارد عراق شدند.</p>
      <p>این خبر در حالی منتشر می‌شود که خبرنگار میدانی خبرگزاری «آناتولی» از مناطق شمال شرقی سوریه گزارش داد که نظامیان آمریکایی بعد از عقب‌نشینی از پایگاه خود در شهر «عین‌العرب» (یا همان کوبانی) در پی آغاز عملیات نظامی «چشمه صلح» ترکیه، اکنون به این منطقه بازگشته و مشغول بازسازی پایگاه خود هستند. (جزئیات بیشتر)</p>
      <p>بر این اساس، 50 خودروی نظامی آمریکا و تعدادی کامیون با پلاک عراقی در ساعات پایانی روز جمعه از طریق جاده استراتژیک «اِم 4» مابین دو شهر «منبج» و «قامشلی» خود را به روستای «صرین» رساندند و پس از آن به کوبانی رفتند.</p>
      <p>از سوی دیگر روزنامه «نیویورک تایمز» روز پنجشنبه در گزارشی نوشت هم‌اکنون حدود ۵۰۰ نظامی آمریکایی – که بیشتر آنها نیروی ویژه هستند – در سوریه حضور دارند که با تداوم ورود آنها، قرار است تعداد آنها به تقریبا ۱۰۰۰ نفر برسد.</p>
      <p>بر این اساس، حدود ۲۵۰ نظامی آمریکایی در پایگاهی در «دیر الزور» واقع در جنوب سوریه و حدود ۵۰۰ نفر از آنها نیز کنترل میادین و تاسیسات نفتی در شمال سوریه را به دست می‌گیرند.</p>
    </article>
  </body>
</html>