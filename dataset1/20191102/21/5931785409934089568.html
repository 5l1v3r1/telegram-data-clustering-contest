<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/02/partizanu-derbi-kola-prvi-poraz-pantera/"/>
    <meta property="og:site_name" content="Sportska centrala"/>
    <meta property="article:published_time" content="2019-11-02T21:59:10+00:00"/>
    <meta property="og:title" content="Partizanu derbi kola, prvi poraz „pantera“"/>
    <meta property="og:description" content="Partizan – FMP 90:85 (19:20, 21:20, 26:19, 24:26) Košarkaši Partizana su u derbiju 5. kola ABA lige bili bolji od FMP-a. Crno-beli su morali svojski da se potrude da bi naneli prvi poraz „panterima“ ove sezone. Ekipa iz Železnika je u izjednačenoj igri bila u malom vođstvu do završnice treće četvrtine, kada je Partizan konačno […]"/>
  </head>
  <body>
    <article>
      <h1>Partizanu derbi kola, prvi poraz „pantera“</h1>
      <address><time datetime="2019-11-02T21:59:10+00:00">02 Nov 2019, 21:59</time> by <a rel="author">Darko</a></address>
      <p><b>Partizan – FMP 90:85</b> (19:20, 21:20, 26:19, 24:26)</p>
      <p>Košarkaši Partizana su u derbiju 5. kola ABA lige bili bolji od FMP-a. Crno-beli su morali svojski da se potrude da bi naneli prvi poraz „panterima“ ove sezone.</p>
      <p>Ekipa iz Železnika je u izjednačenoj igri bila u malom vođstvu do završnice treće četvrtine, kada je Partizan konačno zaigrao sa mnogo više energije i preuzeo kontrolu.</p>
      <p>Zagorac je sa četiri brza poena doneo početno vođstvo Partizanu, ali su odmah odgovorili „panteri“. Uzastopnim trojkama Radanova, Rita i Ulubaja preuzeli su vođstvo i stavili crno-belima do znanja da ih čeka težak posao.</p>
      <p>FMP je poveo sa 11:4, ali nije dugo uspeo da zadrži sedam poena prednosti. Ipak, ni Partizan nije uspeo da napravi značajniji rezultatski beg, pa se do kraja prvog poluvremena igralo koš za koš, a na odmor otišlo pri nerešenom rezultatu 40:40.</p>
      <p>Partizan je uglavnom poentirao iz reketa, izuzev dve trojke Pejnersa, ujedno i jedina Partizanova dva pogotka iz 11 pokušaja iza linije 6.75 metara u prvom poluvremenu. Na drugoj strani, FMP je pogodio šest trojki iz deset pokušaja i pored toga bio spreman da brzim napadima kazni svako malo sporije vraćanje u odbranu izabranika Andree Trinkijerija.</p>
      <figure>
        <img src="https://i1.wp.com/www.sportskacentrala.com/wp-content/uploads/2019/11/tomas.jpg"/>
      </figure>
      <p>U istom ritmu je počela i treća četvrtina. Posle trojki Jeremića i Pota FMP je stekao pet poena prednosti, dok je Partizan i dalje bio bezopasan u šutu sa distance. „Panteri“ su čuvali vođstvo do 26. minuta, kada je Ulubaj pogodio svoju drugu trojku večeras, ali i drugu od početka sezone u ABA ligi. Od tog trenutka crno-beli su odigrali sa mnogo više energije u odbrani i to naplatili i u napadu. Serijom od 14:2, koju je zaključilo zakucavanje Jaramaza, Partizan je na kraju treće deonice stigao do sedam poena prednosti (66:59).</p>
      <p>Dobro su počeli crno-beli i poslednju četvrtinu, poveli su sa 71:63, ali „panterima“ nije padalo na pamet da se predaju. Serijom od 8:2 FMP je istopio prednost domaćeg tima, ali je taj napad odbio Gordić sa pet uzastopnih poena.</p>
      <p>Aleksa Radanov je na drugoj strani pogodio trojku, a zatim koš uz faul i minut i 48 sekundi pre kraja Partizan je imao samo plus 2 (84:82).</p>
      <p>Posle poena Jaramaza sa linije slobodnih bacanja, Vil Mozli je odigrao ključnu ulogu za pobedu Partizana. Blokirao je Pota, a zatim uhvatio skok u napadu, posle čega je Rašon Tomas poentirao za 88:82, 39 sekundi pre kraja i FMP je morao da prizna poraz.</p>
      <p>Tomas je sa 23 poena bio i najefikasniji kod crno-belih, Gordić je postigao 15, a Jaramaz 10 poena. U ekipi iz Železnika Radanov se zaustavio na 18 poena, Rit je postigao 14, a Stefan Pot je uz sedam poena imao i 12 asistencija.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/02/trinkijeri-izuzetno-vazna-pobeda/"/>
        <a href="https://www.sportskacentrala.com/2019/11/02/mornar-zaustavio-ljubljancane-navijac-nasrnuo-na-boutrajta/"/>
        <a href="https://www.sportskacentrala.com/2019/11/02/live-partizan-fmp-6/"/>
        <a href="https://www.sportskacentrala.com/2019/11/01/primorska-protutnjala-kroz-novo-mesto/"/>
        <a href="https://www.sportskacentrala.com/2019/11/01/jovanovic-pred-duel-sa-partizanom-cvrsto-u-svaki-duel-i-da-uzivamo/"/>
        <a href="https://www.sportskacentrala.com/2019/11/01/gotovo-partizan-ima-novog-amerikanca/"/>
        <a href="https://www.sportskacentrala.com/2019/11/01/stize-veliko-pojacanje-partizan-u-zavrsnim-pregovorima-sa-amerikancem/"/>
        <a href="https://www.sportskacentrala.com/2019/11/01/partizan-protiv-neporazenog-fmp-a-teska-utakmica/"/>
        <a href="https://www.sportskacentrala.com/2019/10/31/bivsi-reprezentativac-hrvatske-ostar-aba-liga-je-neregularna-i-nepostena-cibona-i-zadar-moraju-da-istupe/"/>
      </related>
    </article>
  </body>
</html>