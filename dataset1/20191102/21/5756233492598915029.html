<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619521/%D8%AF%D8%A8%DB%8C%D8%B1-%D8%AC%D8%AF%DB%8C%D8%AF-%D8%B4%D9%88%D8%B1%D8%A7%DB%8C-%D8%A7%D8%B7%D9%84%D8%A7%D8%B9%E2%80%8C%D8%B1%D8%B3%D8%A7%D9%86%DB%8C-%D8%AF%D9%88%D9%84%D8%AA-%DA%A9%DB%8C%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-02T21:06:00+00:00"/>
    <meta property="og:title" content="دبیر جدید شورای اطلاع‌رسانی دولت کیست؟"/>
    <meta property="og:description" content="علی ربیعی سخنگوی دولت و دستیار اجتماعی رئیس جمهور طی حکمی محمدرضا نوروزپور را به سمت دبیر شورای اطلاع‌رسانی دولت منصوب کرد."/>
  </head>
  <body>
    <article>
      <h1>دبیر جدید شورای اطلاع‌رسانی دولت کیست؟</h1>
      <address>
        <time datetime="2019-11-02T21:06:00+00:00">02 Nov 2019, 21:06</time>
      </address>
      <p>
        <i>علی ربیعی سخنگوی دولت و دستیار اجتماعی رئیس جمهور طی حکمی محمدرضا نوروزپور را به سمت دبیر شورای اطلاع‌رسانی دولت منصوب کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محمدرضا نوروزپور روزنامه‌نگاری را در نیمه دوم دهه 70 با ابرار سیاسی آغاز و سپس با پیوستن به هفته‌نامه سروش ادامه داد. در همان هفته نامه سروش صفحه ای با نام جهان ارتباطات را اداره می کرد که در آن سالها کاری بدیع و نو بود و توجه علاقمندان زیادی را به خود جلب کرد.</p>
      <p>با آغاز به کار جام جم، به تحریریه این روزنامه پیوست و اولین حضورش در ضمیمه انگلیسی این روزنامه با نام پاناروما بود. چندی بعد، با آمدن دکتر یونس شکرخواه به تحریریه جام جم و آغاز به کار اولین وب سایت خبری آنلاین کشور با عنوان «جام جم آنلاین»، در آن ترکیب گنجید و چندین سال در کنار استاد شکرخواه، در گسترش روزنامه نگاری آنلاین نقش ایفا کرد و این تیم در آن سال‌ها به واقع به یکی از منابع خبرنویسی جدید برای فضای سایبر تبدیل شدند.</p>
      <p>نوروزپور بواسطه تجربه همکاری با دکتر شکرخواه، درباره سبک های تازه خبر نویسی از جمله نرم خبر و روزنامه نگاری انتقادی فعال شد و در سال 1384 کتاب «نرم خبر و سخت خبر؛ روزنامه نگاری پیشرفته» را منتشر کرد که تقریبا به اولین اثردر این حوزه تبدیل شد و هم اکنون نیز یکی از منابع درسی حوزه ارتباطات و روزنامه نگاری محسوب می شود.</p>
      <p>او همچنین در همین سالها کتاب «مصاحبه های نوآم چامسکی درباره یازده سپتامبر» و «حمله به عراق، آنچه رسانه ها به شما نگفتند» نوشته «ریس ارلیک» و «نورمن سالومون» را ترجمه کرد.</p>
      <p>نوروزپور علاوه براین در روزنامه همشهری، همشهری محله، همشهری امارات و خبرگزاری خبرآنلاین فعالیت داشته است. فوق لیسانس را در رشته ارتباطات و روزنامه نگاری و دکترا را در رشته روابط بین الملل اخذ کرد. عنوان پایان نامه دکتری او «دیپلماسی دیجیتال و تاثیر توئیتر بر سیاست خارجی ایالات متحده آمریکا (2008-2012)بوده است.</p>
      <p>محمدرضا نوروزپور از شهریور 92 معاونت مرکز روابط عمومی دفتر رئیس جمهوری و از خرداد 93 مدیرکل پایگاه اطلاع رسانی دولت را برعهده داشته است.</p>
    </article>
  </body>
</html>