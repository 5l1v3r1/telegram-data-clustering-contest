<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980811200.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-02T21:35:00+00:00"/>
    <meta property="og:title" content="تلاش آمریکا برای جبران عدم دسترسی دهلی نو به منابع نفتی ایران"/>
    <meta property="og:description" content=" به گزارش فارس، در حالی که وزیر خزانه داری آمریکا در سفری به هند علاوه بر رسیدگی به امور دوجانبه در پی یافتن راه‌هایی برای اعمال فشار بیشتر بر ایران است، از تامین نیاز هند به انرژی و جبران مافات عدم دسترسی دهلی نو به منابع نفتی ایران خبر داد."/>
  </head>
  <body>
    <article>
      <h1>تلاش آمریکا برای جبران عدم دسترسی دهلی نو به منابع نفتی ایران</h1>
      <address>
        <time datetime="2019-11-02T21:35:00+00:00">02 Nov 2019, 21:35</time>
      </address>
      <p>وزیر خزانه داری آمریکا که به هند سفر کرده پس از دیدار با وزیر امور دارایی این کشور از تلاش واشنگتن و دیگران در تامین نیازهای هند به انرژی با توجه به تحریم‌های ایران خبر داد.</p>
      <p> به گزارش فارس، در حالی که وزیر خزانه داری آمریکا در سفری به هند علاوه بر رسیدگی به امور دوجانبه در پی یافتن راه‌هایی برای اعمال فشار بیشتر بر ایران است، از تامین نیاز هند به انرژی و جبران مافات عدم دسترسی دهلی نو به منابع نفتی ایران خبر داد.</p>
      <p> به نوشته خبرگزاری «اسپوتنیک» «استیون منوشین» شنبه پس از دیدار با «شاکتیکانتا داس» رئیس بانک مرکزی هند در بمبئی، از رایزنی با او درباره سناریو‌های کلان اقتصادی مرتبط با دو کشور خبر داد.</p>
      <p> بر اساس این گزارش، بانک مرکزی هند قصد داشت برای دور زدن تحریم‌های ضد ایرانی آمریکا در تجارت بین  دو کشور از ریال و روپیه استفاده کند، اما  آمریکا امکان چنین کاری را  به دهلی نو نداد. هند به ‌عنوان یکی از مشتریان قدیمی نفت ایران، از اردیبهشت امسال در پی تجدید تحریم‌های آمریکا، مجبور شد معاملات نفتی با تهران را متوقف کند. هدف تحریم‌های آمریکا علاوه بر توقف فروش نفت ایران، شامل قطع روابط بانکی با اقتصاد دیگر کشورها نیز می‌شود.</p>
      <p>به نوشته اسپوتنیک، وزیر خزانه داری آمریکا روز جمعه نیز پس از دیدار با «نرمالا سیثارامان» وزیر امور دارایی هند در جمع خبرنگاران اظهار داشت، آمریکا در تلاش با متحدان خود برای تامین نیازهای گسترده هند به انرژی با توجه به تحریم‌های ایران است.</p>
      <p>منوشین و «جرد کوشنر» داماد و دستیار «دونالد ترامپ» رئیس‌جمهور آمریکا، از سوم آبان سفری منطقه‌ای را آغاز کرده و با مقامات عربستان سعودی، رژیم صهیونیستی، امارات متحده عربی، هند و قطر دیدار کرده‌اند.</p>
      <p>آمریکا و ۶ کشور حوزه خلیج فارس چهارشنبه گذشته بر اعمال تحریم‌های مشترکی علیه ۲۵ نهاد، بانک و فرد مرتبط با حمایت ایران از شبه‌نظامیانی نظیر حزب‌الله به توافق رسیدند.</p>
      <p> «نارندا مودی»، نخست‌وزیر هند نیز روز جمعه بعد از دیدار با صدر اعظم آلمان در دهلی‌نو بر حمایت از توافق هسته‌ای برجام تأکید کرد.</p>
    </article>
  </body>
</html>