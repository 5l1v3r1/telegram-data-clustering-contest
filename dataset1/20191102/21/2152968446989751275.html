<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/eu/2019/11/02/taims-djonsyn-shte-othvyrli-vyzmojnostta-za-brexit-bez-sdelka.428328"/>
    <meta property="og:site_name" content="Dnes.bg"/>
    <meta property="article:published_time" content="2019-11-02T21:41:00+00:00"/>
    <meta property="og:title" content="Таймс: Джонсън ще отхвърли възможността за Brexit без сделка"/>
    <meta property="og:description" content="Новият манифест на консерваторите ще обещава намаляване на данъците | Dnes.bg"/>
  </head>
  <body>
    <article>
      <h1>Таймс: Джонсън ще отхвърли възможността за Brexit без сделка</h1>
      <h2>Новият манифест на консерваторите ще обещава намаляване на данъците</h2>
      <address><time datetime="2019-11-02T21:41:00+00:00">02 Nov 2019, 21:41</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Премиерът на Великобритания Борис Джонсън се кани изцяло да отхвърли възможността за твърд  Brexit - без сделка с ЕС, в предизборния манифест на Консервативната партия. Това съобщи днес британският в. "Таймс", предаде БТА, позовавайки се на ТАСС.</p>
      <p>По данни на изданието в документа няма да се споменава лозунгът " Brexit на всяка цена", с който Джонсън тръгна през юли на изборите за партиен лидер и го използва до средата на октомври, когато бе принуден да моли Брюксел за отсрочка. Като основна цел на партията при изборна победа ще се посочи "незабавно осъществяване на Брекзит" при условията на сделката между кралството и ЕС от 17 октомври.</p>
      <p>Британски опозиционери неведнъж са изразявали опасения, че евроскептичното крило в редиците на управляващите консерватори, а и самият Джонсън може да настоят за твърд  Brexit, ако парламентът не одобри в крайна сметка споразумението с ЕС, напомня агенцията.</p>
      <p>С корекциите в официалната партийна позиция консерваторите разчитат да успокоят избирателите, които се страхуват от евентуален  Brexit без сделка, а също и да привлекат на своя страна онези опозиционери, които са против нов референдум за Brexit, посочва "Таймс".</p>
      <p>Според вестника новият манифест на консерваторите, който се очаква да бъде представен в средата на месеца, ще съдържа и обещания на правителството да намали данъците, да увеличи бюджетните разходи за социални програми и да акцентира върху борбата с престъпността.</p>
      <related>
        <h4>Още по темата</h4>
        <a href="https://www.dnes.bg/world/2019/11/01/vmesto-brexit-shefyt-na-britanskiia-parlament-izliza-v-pensiia.428126"/>
        <a href="https://www.dnes.bg/eu/2019/10/31/dnes-brexit-triabvashe-da-stane-fakt-sega-razchitat-na-izborite.428096"/>
        <a href="https://www.dnes.bg/world/2019/10/30/britancite-na-zimni-izbori-za-pyrvi-pyt-ot-vek-nasam.427879"/>
      </related>
    </article>
  </body>
</html>