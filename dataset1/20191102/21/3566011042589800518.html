<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544246.html/%D9%85%D8%A7%D9%87%D8%A7%D8%AA%DB%8C%D8%B1-%D9%85%D8%AD%D9%85%D8%AF--%D8%A8%D8%A7-%D8%AA%D8%B1%D8%A7%D9%85%D9%BE-%D9%85%D9%82%D8%A7%D8%A8%D9%84%D9%87-%D8%A8%D9%87-%D9%85%D8%AB%D9%84-%D9%85%DB%8C-%DA%A9%D9%86%DB%8C%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-02T21:04:00+00:00"/>
    <meta property="og:title" content="ماهاتیر محمد: با ترامپ مقابله به مثل می‌کنیم"/>
    <meta property="og:description" content="نخست‌وزیر مالزی تصریح کرد: با ترامپ مقابله به مثل می‌کنیم."/>
  </head>
  <body>
    <article>
      <h1>ماهاتیر محمد: با ترامپ مقابله به مثل می‌کنیم</h1>
      <address>
        <time datetime="2019-11-02T21:04:00+00:00">02 Nov 2019, 21:04</time>
      </address>
      <p>نخست‌وزیر مالزی تصریح کرد: با ترامپ مقابله به مثل می‌کنیم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ ماهاتیر محمد نخست‌وزیر مالزی امروز شنبه و در سخنانی در کنفرانس سرمایه‌گذاری و کار در حاشیه سی و پنجمین نشست انجمن ملل آسیای جنوب شرقی «آسه‌آن» بر لزوم همبستگی کشورهای عضو این نهاد جهت ایستادگی در برابر آمریکا و اتحادیه اروپا در خصوص  مسائل اقتصادی تاکید کرد.</p>
      <p>نخست‌وزیر مالزی در واکنش به تصمیم اتحادیه اروپا برای کاهش واردات روغن نخل از مالزی گفت: آسه‌آن باید از پتانسیل اقتصادی و جمعیت ۶۵۰ میلیون نفری خود به عنوان کارت بازی استفاده کند. اگر خرید روغن نخل از مالزی را کاهش دهید، ما نیز از واردات برخی کالاهای اروپایی می‌کاهیم.<br/><br/>وی در ادامه تصریح کرد: با اقدامات تجاری دونالد ترامپ رئیس‌جمهوری آمریکا مقابله به مثل کنیم. او مرد خوبی نیست، اما گاهی هم می‌توانیم حتی از افراد ناخوشایند بیاموزیم. بکوشیم سخن متناقض نگوییم. اقدامات فردی مورد تحقیر دیگر کشورها قرار می‌گیرد.</p>
      <p>گفتنی است، «ماهاتیر محمد» نخست وزیر مالزی چندی پیش در سخنانی گفته بود: با وجود رابطه خوبی که با ایران داریم ولی به دلیل برخی فشارهای خارجی ناگزیریم حساب بانکی افراد و شرکت‌های ایرانی را مسدود کنیم. مالزی برای مسدود کردن حساب‌های بانکی ایرانی‌ها بسیار تحت فشار است.</p>
      <p>پس از انتشار اخباری در خصوص این که بانک‌های مالزی مسدود کردن حساب‌های ایرانیان را آغاز کردند، نخست وزیر این کشور در واکنشی رسمی اعلام کرد که در صورت امتناع بانک های مالزی از این اقدام، شعب خارجی آنها تعطیل می‌شوند.</p>
      <p>او مرکز اعمال این فشارها را قابل حدس زدن دانست و آن را «زورگویی قدرت‌های جهانی» توصیف کرد ولی حاضر نشد به طور مستقیم از آن نام ببرد.</p>
    </article>
  </body>
</html>