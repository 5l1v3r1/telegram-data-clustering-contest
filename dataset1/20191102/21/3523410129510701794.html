<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637625/%D8%B5%D8%A7%D8%AF%D8%B1%D8%A7%D8%AA-%D8%A7%DB%8C%D8%B1%D8%A7%D9%86-%D8%A8%D9%87-%D8%A7%D8%B2%D8%A8%DA%A9%D8%B3%D8%AA%D8%A7%D9%86-%D8%A7%D9%81%D8%B2%D8%A7%DB%8C%D8%B4-%DB%8C%D8%A7%D9%81%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-02T21:40:00+00:00"/>
    <meta property="og:title" content="صادرات ایران به ازبکستان افزایش یافت"/>
    <meta property="og:description" content="حجم صادرات کالاهای غیرنفتی به ازبکستان در سال‌های اخیر روند رو به افزایشی داشته است و در جریان برگزاری هجدهمین اجلاس نخست وزیران سازمان ..."/>
  </head>
  <body>
    <article>
      <h1>
        <a href="https://www.bultannews.com/fa/news/637625/%D8%B5%D8%A7%D8%AF%D8%B1%D8%A7%D8%AA-%D8%A7%DB%8C%D8%B1%D8%A7%D9%86-%D8%A8%D9%87-%D8%A7%D8%B2%D8%A8%DA%A9%D8%B3%D8%AA%D8%A7%D9%86-%D8%A7%D9%81%D8%B2%D8%A7%DB%8C%D8%B4-%DB%8C%D8%A7%D9%81%D8%AA">صادرات ایران به ازبکستان افزایش یافت</a>
      </h1>
      <h2>حجم صادرات کالاهای غیرنفتی به ازبکستان در سال‌های اخیر روند رو به افزایشی داشته است و در جریان برگزاری هجدهمین اجلاس نخست وزیران سازمان ...</h2>
      <address><time datetime="2019-11-02T21:40:00+00:00">02 Nov 2019, 21:40</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، معدن و تجارت (صمت)، رضا رحمانی «وزیر صنعت، معدن و تجارت» به همراه اسحاق جهانگیری «معاون اول رییس‌جمهوری» در جریان سفر به<b> ازبکستان،</b> در هجدهمین اجلاس نخست وزیران سازمان همکاری شانگهای در مجموعه کوک سرای شهر تاشکند شرکت کردند.</p>
      <p>سازمان همکاری شانگهای سازمانی میان‌دولتی است که در سال ۲۰۰۱ توسط کشورهای چین، روسیه، قزاقستان، قرقیزستان، تاجیکستان و ازبکستان برای همکاری‌های چندجانبه امنیتی، اقتصادی و فرهنگی پایه‌گذاری شد و پس از آن در سال‌های بعد، ایران، مغولستان، پاکستان، هند، افغانستان و بلاروس به عنوان عضو ناظر به این سازمان پیوستند.</p>
      <p>بر همین اساس، عضویت هندوستان و پاکستان به عنوان عضو اصلی سازمان همکاری شانگهای که در سال ۲۰۱۵ مورد تایید قرار گرفت، در سال ۲۰۱۷ در اجلاس سران کشورهای عضو این سازمان در کشور قزاقستان به تصویب رسید.</p>
      <p>جمهوری اسلامی ایران همواره بر این باور است که راه توسعه و رفاه کشورهای منطقه از مسیر همکاری‌های اقتصادی و تجاری می‌گذرد و آمادگی دارد تا با ابتکارات منطقه‌ای در این زمینه همکاری لازم را داشته باشد.</p>
      <p>موقعیت جغرافیایی ایران امکان اتصال ترانزیتی کشورهای مختلف در غرب و شرق و شمال و جنوب را فراهم می‌سازد و کشورمان علاقمند است تا از این موقعیت راهبردی برای کمک به توسعه پایدار و رشد کشورمان و همگرایی اقتصادی سایر کشورهای منطقه به بهترین نحو استفاده کند.</p>
      <p>در همین راستا، با سرمایه‌گذاری های عظیم، کریدورهای مختلف حمل و نقل و ترانزیت جاده‌ای و ریلی نظیر کریدور شمال – جنوب، کریدور خلیج فارس – دریای سیاه، کریدور شرق ایران با محوریت توسعه بندر چابهار، کریدورهای جاده‌ای و ریلی مصوب اکو و همچنین کریدورهای هوایی برای تسهیل حمل‌ونقل ترانزیتی ایجاد شده است.</p>
      <p>گفتنی است، کشور ازبکستان از کشورهای مهم و تاثیرگذار شانگهای است و جزو کشورهای هدف صادراتی ایران نیز است که حجم صادرات کالاهای غیر نفتی به ازبکستان در سال‌های اخیر روند رو به افزایشی داشته است.</p>
      <p>بر این اساس حجم صادرات غیر نفتی به ازبکستان در شش ماهه نخست امسال حدود ۱۰۸میلیون دلار برآورده شده که نسبت به مدت مشابه سال گذشته که ۶۸ میلیون دلار بوده، افزایش ۶۰ درصدی داشته است.</p>
      <p>همچنین مهمترین اقلام صادراتی ایران به ازبکستان شامل دستگاه سنگ شکن، سیمان، پلی اتیلن، الکیل بنزن خطی، قطعات ماشین آلات و لوله پروفیل و میلگرد است که در ۶ ماهه نخست امسال بالاترین میزان اقلام صادراتی را دستگاه سنگ شکن با ۸.۵ میلیون دلار و لوله پروفیل و میلگرد با ۲ میلیون دلار به خود اختصاص داده‌اند.</p>
      <p>شهرهای سمرقند و بخارا و اندیجان از عمده‌ترین شهرهایی هستند که کالاهای ایرانی به آنها صادر می‌شود و عمده‌ترین واردات ایران از ازبکستان پنبه، ابریشم خام، سولفات آمونیوم، کلر پتاسیم و کربنات دی سدیم است.</p>
      <p>شایان ذکر است که در جریان برگزاری سیزدهمین کمیسیون مشترک همکاری‌های تجاری و اقتصادی ایران و ازبکستان، ۸ سند همکاری در راستای توسعه روابط اقتصادی و تجاری تدوین شده است که در این اجلاس مطرح خواهد شد. این سندها همکاری در حوزه های گمرکی، گردشگری، بهداشت، صنعت، معدن و تجارت هستند.</p>
    </article>
  </body>
</html>