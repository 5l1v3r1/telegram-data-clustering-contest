<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/02/society/ragdaia-epideinosi-tou-kairou-me-kataigides-kai-xalazoptoseis/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-02T21:51:39+00:00"/>
    <meta property="og:title" content="Ραγδαία επιδείνωση του καιρού με καταιγίδες και χαλαζοπτώσεις"/>
    <meta property="og:description" content="Βροχές και καταιγίδες κατά τόπους ισχυρές, προβλέπονται από αργά το απόγευμα της Κυριακής και από τα δυτικά, που πιθανώς να συνοδεύονται πρόσκαιρα, από χαλαζοπτώσεις και ισχυρούς ανέμους"/>
  </head>
  <body>
    <article>
      <h1>Ραγδαία επιδείνωση του καιρού με καταιγίδες και χαλαζοπτώσεις</h1>
      <h2>Βροχές και καταιγίδες κατά τόπους ισχυρές, προβλέπονται από αργά το απόγευμα της Κυριακής και από τα δυτικά, που πιθανώς να συνοδεύονται πρόσκαιρα, από χαλαζοπτώσεις και ισχυρούς ανέμους</h2>
      <address><time datetime="2019-11-02T21:51:39+00:00">02 Nov 2019, 21:51</time> by <a rel="author">ΤοΒΗΜΑ Team</a></address>
      <p>Αλλάζει το σκηνικό του καιρού από το απόγευμα της Κυριακής, καθώς προβλέπεται ραγδαία επιδείνωση. Η ΕΜΥ μάλιστα έχει εκδώσει έκτακτο δελτίο επιδείνωσης.</p>
      <p>Συγκεκριμένα, βροχές και καταιγίδες κατά τόπους ισχυρές, προβλέπονται από αργά το απόγευμα της Κυριακής και από τα δυτικά, που πιθανώς να συνοδεύονται πρόσκαιρα, από χαλαζοπτώσεις και ισχυρούς ανέμους.</p>
      <p>
        <a href="https://www.in.gr/2019/11/02/greece/poies-perioxes-tis-attikis-kindyneyoun-perissotero-apo-katastrofikes-plimmyres/">Διαβάστε ακόμη : Ποιες περιοχές της Αττικής κινδυνεύουν περισσότερο από καταστροφικές πλημμύρες</a>
      </p>
      <h3>Πιο αναλυτικά, σύμφωνα με την ΕΜΥ, θα επηρεαστούν:</h3>
      <p>Από αργά το απόγευμα της Κυριακής μέχρι το βράδυ της Δευτέρας, οπότε αναμένεται βαθμιαία εξασθένηση από τα βορειοδυτικά, τα νησιά του Ιονίου, η Ήπειρος, η δυτική Στερεά και σταδιακά η δυτική και η νότια Πελοπόννησος.</p>
      <p>Από τις απογευματινές ώρες της Δευτέρας μέχρι και το πρωί της Τρίτης η Θράκη, τα νησιά του ανατολικού Αιγαίου και τα Δωδεκάνησα.</p>
      <p>Τη Δευτέρα από νωρίς το πρωί μέχρι τις μεσημβρινές ώρες πρόσκαιρα η Αττική και η ανατολική Πελοπόννησος.</p>
      <figure>
        <img src="https://www.in.gr/wp-content/uploads/2019/11/1-82-600x400.jpg"/>
      </figure>
      <h3>Σε εγρήγορση η Πυροσβεστική</h3>
      <p>Την ίδια ώρα, σύμφωνα με την Πυροσβεστική, τίθεται σε εφαρμογή το επιχειρησιακό σχέδιο για την αντιμετώπιση κινδύνων από την εκδήλωση πλημμυρικών και συνοδών φαινομένων.</p>
      <p>Σε άμεση συνεργασία με την Γενική Γραμματεία Πολιτικής Προστασίας του Υπουργείου Προστασίας του Πολίτη, έχουν ενημερωθεί όλες οι αρμόδιες εμπλεκόμενες κρατικές υπηρεσίες καθώς και οι Περιφέρειες και Δήμοι της χώρας, ώστε να βρίσκονται σε αυξημένη ετοιμότητα για τη λήψη μέτρων αρμοδιότητάς τους.</p>
      <p>Παράλληλα, η Γενική Γραμματεία Πολιτικής Προστασίας συνιστά στους πολίτες να είναι ιδιαίτερα προσεκτικοί, μεριμνώντας για τη λήψη μέτρων αυτοπροστασίας από κινδύνους που προέρχονται από την εκδήλωση των έντονων καιρικών φαινομένων.</p>
      <h3>Οι οδηγίες της ΓΓΠΠ</h3>
      <p>Ειδικότερα, σε περιοχές όπου προβλέπεται η εκδήλωση έντονων βροχοπτώσεων, καταιγίδων ή θυελλωδών ανέμων, απευθύνεται έκκληση στους συμπολίτες μας ώστε:</p>
      <ul>
        <li>Να ασφαλίσουν αντικείμενα τα οποία αν παρασυρθούν από τα έντονα καιρικά φαινόμενα ενδέχεται να προκαλέσουν καταστροφές ή τραυματισμούς.</li>
        <li>Να βεβαιωθούν ότι τα λούκια και οι υδρορροές των κατοικιών δεν είναι φραγμένα και λειτουργούν κανονικά.</li>
        <li>Να αποφεύγουν να διασχίζουν χειμάρρους και ρέματα, πεζοί ή με όχημα, κατά τη διάρκεια καταιγίδων και βροχοπτώσεων, αλλά και για αρκετές ώρες μετά το τέλος της εκδήλωσής τους.</li>
        <li>Να αποφεύγουν τις εργασίες υπαίθρου και δραστηριότητες σε θαλάσσιες και παράκτιες περιοχές, κατά τη διάρκεια εκδήλωσης των έντονων καιρικών φαινομένων.</li>
        <li>Να προφυλαχτούν αμέσως κατά τη διάρκεια μιας χαλαζόπτωσης. Να καταφύγουν σε κτίριο ή σε αυτοκίνητο και να μην εγκαταλείπουν τον ασφαλή χώρο, παρά μόνο όταν βεβαιωθούν ότι η καταιγίδα πέρασε. Η χαλαζόπτωση μπορεί να είναι πολύ επικίνδυνη και για τα ζώα.</li>
        <li>Να αποφύγουν τη διέλευση κάτω από μεγάλα δέντρα, κάτω από αναρτημένες πινακίδες και γενικά από περιοχές, όπου ελαφρά αντικείμενα (π.χ. γλάστρες, σπασμένα τζάμια κλπ.) μπορεί να αποκολληθούν και να πέσουν στο έδαφος (π.χ. κάτω από μπαλκόνια).</li>
      </ul>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
    </article>
  </body>
</html>