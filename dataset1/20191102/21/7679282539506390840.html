<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-ten-thousand-crore-rupees-approved-for-immediate-assistance-to-farmers-in-maharashtra-2829161.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-02T21:07:51+00:00"/>
    <meta property="og:title" content="महाराष्ट्र में किसानों की तत्काल सहायता के लिए 10,000 करोड़ रुपये मंजूर"/>
    <meta property="og:description" content="महाराष्ट्र सरकार ने बेमौसम बारिश से प्रभावित किसानों को तत्काल सहायता देने के लिए विशेष प्रावधान के तौर पर शनिवार को 10,000 करोड़ रुपये मंजूर किए। मुख्यमंत्री देवेंद्र फडणवीस ने नुकसान पर चर्चा के..."/>
  </head>
  <body>
    <article>
      <h1>महाराष्ट्र में किसानों की तत्काल सहायता के लिए 10,000 करोड़ रुपये मंजूर</h1>
      <address><time datetime="2019-11-02T21:07:51+00:00">02 Nov 2019, 21:07</time> by <a rel="author">एजेंसी ,मुंबई।</a></address>
      <p>महाराष्ट्र सरकार ने बेमौसम बारिश से प्रभावित किसानों को तत्काल सहायता देने के लिए विशेष प्रावधान के तौर पर शनिवार को 10,000 करोड़ रुपये मंजूर किए। मुख्यमंत्री देवेंद्र फडणवीस ने नुकसान पर चर्चा के लिए अपने सरकारी आवास पर आयोजित मंत्रिमंडलीय उपसमिति की बैठक में यह निर्णय लिया।</p>
      <p>प्रारंभिक आकलन के अनुसार, कम से कम आधा दर्जन जिलों के 325 तालुकाओं में फैले 54.22 लाख हेक्टेयर क्षेत्र में फसलों को नुकसान हुआ है। क्षतिग्रस्त फसलों में ज्वार, धान, कपास और सोयाबीन शामिल हैं। बैठक में जल संसाधन और जल संरक्षण राज्य मंत्री विजय शिवतारे भी शामिल हुए। वह शिवसेना के एकमात्र प्रतिनिधि थे जो इस बैठक में शामिल हुए। इस बैठक में शामिल अन्य मंत्रियों में चंद्रकांत पाटिल, गिरीश महाजन, सुभाष देशमुख, अनिल बोंडे, सदाभाऊ खोत, सुरेश खाडे, महादेव जानकर शामिल थे।</p>
      <p>बैठक में मुख्यमंत्री ने संबंधित अधिकारियों को अपने अपने क्षेत्रों में जमीनी स्थिति की समीक्षा करने और प्रदान की जाने वाली सहायता के ब्यौरे को अंतिम रूप देने का निर्देश दिया। मुख्यमंत्री ने संवाददाताओं से कहा, हम मदद के लिए केंद्र से संपर्क करेंगे। लेकिन, राज्य सरकार केंद्रीय सहायता का इंतजार किए बगैर अपने कोष से राशि वितरित करेगी। इस बीच सरकार ने सरकारी प्रस्ताव (जीआर) में संशोधन किया है और भारी बारिश शब्द के साथ बेमौसम बारिश को भी शामिल किया है।</p>
    </article>
  </body>
</html>