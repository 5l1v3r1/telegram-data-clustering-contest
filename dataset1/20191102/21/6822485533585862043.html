<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980811197.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-02T21:14:00+00:00"/>
    <meta property="og:title" content="گلایه رئیس دیوان عالی کشور از حجم بالای پرونده‌ها قضایی"/>
    <meta property="og:description" content="به گزارش فارس، رئیس دیوان عالی کشور و هیأت همراه در بدو ورود به اصفهان با حضور در گلستان شهدا و قرائت فاتحه، مزار شهدای دفاع مقدس را زیارت کرده و پس از آن در مسجد الغفور اصفهان در جمع مردم، حاضر و با برگزاری ملاقات عمومی از نزدیک با مردم دیدار و به سؤالات آن‌ها پاسخ گفتند."/>
  </head>
  <body>
    <article>
      <h1>گلایه رئیس دیوان عالی کشور از حجم بالای پرونده‌ها قضایی</h1>
      <address>
        <time datetime="2019-11-02T21:14:00+00:00">02 Nov 2019, 21:14</time>
      </address>
      <p>رئیس دیوان عالی کشور گفت: یکی از مشکلات اساسی قوه قضائیه حجم بالای ورودی پرونده به محاکم است و در برنامه‌ها و سیاست‌های مسؤولان عالی این قوه کاهش آن در دستور کار جدی قرار گرفته است.</p>
      <p>به گزارش فارس، رئیس دیوان عالی کشور و هیأت همراه در بدو ورود به اصفهان با حضور در گلستان شهدا و قرائت فاتحه، مزار شهدای دفاع مقدس را زیارت کرده و پس از آن در مسجد الغفور اصفهان در جمع مردم، حاضر و با برگزاری ملاقات عمومی از نزدیک با مردم دیدار و به سؤالات آن‌ها پاسخ گفتند.</p>
      <p>حجت‌الاسلام سید احمد مرتضوی مقدم هدف از سفر به اصفهان را عرض خداقوت به همکارانش در دادگستری اصفهان اعلام و بیان داشت: یکی از مشکلات اساسی قوه قضاییه حجم بالای ورودی پرونده به محاکم است و در برنامه‌ها و سیاست‌های مسؤولان عالی این قوه کاهش آن در دستور کار جدی قرار گرفته است.</p>
      <p>رئیس دیوان عالی کشور افزود: یکی از راهکارهای مؤثر در این راستا آن است که متولیان فرهنگ جامعه و حقوقدانان به میدان آمده و با ارشادات و راهنمایی‌های لازم برای مردم در مجامع مختلف باعث ارتقای سطح آگاهی‌های عمومی در زمینه‌های مختلف اجتماعی شده و زمینه‌ساز کاهش مراجعات به دادگستری‌ها شوند.</p>
      <p>وی توجه به قسط و عدل را از دیگر مباحث مهم دانست و بیان داشت: بر اساس توصیه قرآنی که خداوند عامه مؤمنان را به برقراری قسط و عدل در زندگی دعوت نموده است ضروری است همگان قائل به قسط و رعایت اخلاق حسنه در زندگی شوند و در این صورت است که می‌توان شاهد کاهش آمار ورودی به محاکم و دادگستری‌ها باشیم.</p>
      <p>مرتضوی در حاشیه این سفر در جمع قضات محاکم تجدیدنظر استان بر دقت و سرعت در تحریر و نگارش آراء از تمامی جهات، تأکید و خاطرنشان ساخت: رأی دادگاه‌های تجدیدنظر یک رأی عالی محسوب می‌شود و باید قضات شریف این محاکم ضمن احقاق حق، آرای سلیس، گویا و جامع صادر نمایند که هم از اتقان بالا برخوردار باشد و هم دارای جنبه آموزشی باشد تا راهنمای قضات بدوی و حتی قابل استفاده و بهره‌برداری آموزشی در دانشگاه‌ها و برای کارآموزان قضایی باشد.</p>
    </article>
  </body>
</html>