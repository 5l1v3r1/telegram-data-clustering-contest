<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619530/%D9%87%D8%B4%D8%AF%D8%A7%D8%B1-%D8%B3%D9%81%DB%8C%D8%B1-%D8%A7%D9%86%DA%AF%D9%84%DB%8C%D8%B3-%D8%AF%D8%B1%D8%A8%D8%A7%D8%B1%D9%87-%DA%AF%D8%A7%D9%85%E2%80%8C%D9%87%D8%A7%DB%8C-%D8%A8%D8%B9%D8%AF%DB%8C-%D8%A7%DB%8C%D8%B1%D8%A7%D9%86-%D8%AF%D8%B1-%DA%A9%D8%A7%D9%87%D8%B4-%D8%AA%D8%B9%D9%87%D8%AF%D8%A7%D8%AA-%D8%A8%D8%B1%D8%AC%D8%A7%D9%85%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-02T21:57:00+00:00"/>
    <meta property="og:title" content="هشدار سفیر انگلیس درباره گام‌های بعدی ایران در کاهش تعهدات برجامی"/>
    <meta property="og:description" content="سفیر انگلیس در ایران گفت: خروج آمریکا از برجام ضربه بزرگی به این تفاهم‌نامه وارد کرده است؛ نمی‌توان تاثیر تحریم ها را بر طرف کرد اما ما با حسن نیت در حال همکاری با ایران هستیم تا راه‌هایی را پیدا کنیم که بتوان وضعیت را بهتر کرد."/>
  </head>
  <body>
    <article>
      <h1>هشدار سفیر انگلیس درباره گام‌های بعدی ایران در کاهش تعهدات برجامی</h1>
      <address>
        <time datetime="2019-11-02T21:57:00+00:00">02 Nov 2019, 21:57</time>
      </address>
      <p>
        <i>سفیر انگلیس در ایران گفت: خروج آمریکا از برجام ضربه بزرگی به این تفاهم‌نامه وارد کرده است؛ نمی‌توان تاثیر تحریم ها را بر طرف کرد اما ما با حسن نیت در حال همکاری با ایران هستیم تا راه‌هایی را پیدا کنیم که بتوان وضعیت را بهتر کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>راب مک ایر با انتشار ویدئویی در صفحه سفارت انگلیس در ایران در اینستاگرام ادامه داد: به عنوان سفیر بریتانیا زمان زیادی را صرف می‌کنم تا تعهدات کشورم را نسبت به برجام توضیح دهم. این تعهد ما حقیقی است. ما به همراه فرانسه، چین و روسیه تلاش‌های بسیاری می‌کنیم تا ایران از مزایای برجام برخوردار باشد.</p>
      <p>وی گفت: در هفته‌های آینده تصمیم‌های مهمی درباره آینده برجام پیش روی ایران خواهد بود. ما می‌خواهیم این تفاهم‌نامه باقی بماند بنابراین امروز در نظر دارم اشتباه بودن دو برداشت راجع به برجام را توضیح دهم؛ اینکه اروپا تعهدات خود را نسبت به برجام انجام نمی‌دهد و اینکه ایران از تفاهم‌نامه هیچ نفعی نبرده است.</p>
      <p>مک ایر گفت: در چارچوب برجام طرف اروپایی چهار تعهد را قبول کرد. اول، برداشتن تحریم‌‌های اتحادیه اروپا، دوم، تحریم‌های چندجانبه بین‌المللی علیه سازمان‌ها و افراد ایرانی و نیز تحریم‌هایی که علیه قسمت‌های عمده و بزرگ اقتصاد ایران بود، سوم، کمک به ایران برای پیشبرد یک برنامه هسته‌ای غیرنظامی که در حال انجام آن هستیم و در نهایت، ارتقای سطح تجارت بین ایران و اروپا که برای انجام آن نهایت تلاش خود را انجام می‌دهیم و در همین راستا ماه گذشته از بیش از ۱۰۰ شرکت برای تجارت با ایران حمایت کردیم.</p>
      <p>این دیپلمات بریتانیایی خاطرنشان کرد: پیداکردن راه حل دیپلماتیک بسیار ضروری و ممکن است اما بسیار نامطلوب خواهد بود اگر ایران قدم‌هایی را بردارد که باعث فروپاشی برجام شود؛ تفاهم‌نامه‌ای که برای ایران، این کشور بی‌نظیر مزایای مهمی به همراه خواهد داشت.</p>
    </article>
  </body>
</html>