<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/02/iraqi-security-forces-kill-one-wound-91-protesters"/>
    <meta property="og:site_name" content="euronews"/>
    <meta property="article:published_time" content="2019-11-02T21:39:48+00:00"/>
    <meta property="og:title" content="عراق؛ ۱ کشته و ۹۰ زخمی حاصل درگیری های روز شنبه در پایتخت"/>
    <meta property="og:description" content="به گفته مقامات دولتی در عراق از ابتدای ماه اکتبر تاکنون دست ۲۵۸ نفر در جریان تظاهرات و خشونت ها در این کشور جان باخته اند. آخرین آمار رسمی در این خصوص چهارشنبه شب منتشر شده بود."/>
  </head>
  <body>
    <article>
      <h1>عراق؛ ۱ کشته و ۹۰ زخمی حاصل درگیری های روز شنبه در پایتخت</h1>
      <address><time datetime="2019-11-02T21:39:48+00:00">02 Nov 2019, 21:39</time> by <a rel="author">یورونیوز فارسی </a></address>
      <p>درگیری میان معترضان عراقی و نیروهای امنیتی در بغداد و چند شهر دیگر در حالی ادامه دارد که خبرگزاری های بین المللی به نقل از منابع محلی از کشته شدن دست کم یک نفر در جریان تظاهرات روز شنبه خبر می دهند.</p>
      <p>به گزارش خبرگزاری فرانسه از بغداد جمعیت انبوهی از تظاهرکنندگان میدان تحریر را به اشغال خود درآورده و برغم وعده اصلاحات داده شده از سوی مقامات دولتی اعلام کرده اند که تا دستیابی به خواست خود مبنی بر سقوط کامل رژیم حاضر به ترک محل نیستند.</p>
      <p>بر اساس این گزارش درگیریهای شیدید روز شنبه میان نیروهای امنیتی و معترضان در میدان تحریر به وقوع پیوست که دست کم یک کشته و نزدیک به یکصد زخمی برجای گذاشت. این در حالی است که جمعه شب نیز در پی درگیری های مشابه یک تظاهرکننده دیگر جان خود را از دست داده بود.</p>
      <p>منابع پزشکی به خبرگزاری فرانسه گفته اند که دو نقطه دیگر نزدیک میدان تحریر یعنی پل «الجمهوریه» که به منطقه سبز امنیتی پایتخت عراق منتهی می شود و نیز محله سنیک که در مجاورت منطقه سبز و مقر سفارتخانه های خارجی و دولت واقع شده نیز از چند روز گذشته تاکنون به صحنه رویارویی تظاهرکنندگان و نیروهای امنیتی تبدیل شده است.</p>
      <figure>
        <img src="https://static.euronews.com/articles/stories/04/27/59/62/606x404_cmsv2_68072f75-f0a2-530a-a9b2-8072d8ed4b7d-4275962.jpg"/>
        <figcaption>تجمع بزرگ معترضان عراقی در بغدادرویترز</figcaption>
      </figure>
      <p>نیروهای امنیتی روز شنبه در اطراف پل «الجمهوریه» مستقر شده و برای عقب راندن تظاهرکنندگان اقدام به شلیک گاز اشک آور کرده اند. این در حالیست که گفته می شود معترضان در برابر فشار نیروهای امنیتی مقاومت کرده و با ایجاد موانعی از پیشروی ماموران جلوگیری کرده اند.</p>
      <p>به گفته مقامات دولتی در عراق از ابتدای ماه اکتبر تاکنون دست ۲۵۸ نفر در جریان تظاهرات و خشونت ها در این کشور جان باخته اند. آخرین آمار رسمی در این خصوص چهارشنبه شب منتشر شده بود.</p>
      <p>این درحالیست که منابع پزشکی و امنیتی از کشته شدن دست کم ۹ تظاهرکننده از دوره یاد شده تاکنون یاد کرده اند که به گفته این منابع در اثر شلیک افقی گاز اشک آور توسط نیروهای امنیتی جان باخته اند.</p>
      <p>عفو بین الملل روز پنجشنبه گذشته در گزارشی اعلام کرده بود که نیروهای امنیتی عراق به شکلی ویژه که تاکنون در هیچ نقطه از جهان دیده نشده به سبک پرتاب نارنجک اقدام به شلیک گاز اشک آور می کنند.</p>
      <figure>
        <iframe data-src="https://twitter.com/euronewses/status/1189989035827220482" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>بر اساس آخرین گزارش ها از پایتخت عراق حدود دویست فرد مبتلا به معلولیت روز شنبه برای ابراز همبستگی با جنبش اعتراضی در تجمعی مختص به خود دست به تظاهرات زدند.</p>
      <p>ناآرامی های عراق از ابتدای ماه گذشته میلادی در اعتراض به فساد دولتی، وضعیت وخیم اقتصادی، بیکاری و ناکارآمدی خدمات عمومی از جمله برق رسانی به مناطق شهری و روستایی آغاز و سپس با پیوستن دانش آموزان، دانشجویان، اتحادیه های صنفی، نهاد های جامعه مدنی به تظاهراتی با درخواست تغییر کامل رژیم تبدیل شد.</p>
      <p>پیشنهاد برهم صالح، رئیس جمهوری عراق برای پایان یافتن ناآرامی ها برگزاری انتخابات زودرس در این کشور است که تاکنون موافقت تظاهرکنندگان را به همراه نداشته است. معترضان برغم وعده های متعدد داده شده از سوی مقامات دولتی برای ایجاد اصلاحات اساسی همچنان مصمم به پیگیری این جنبش تا سقوط کامل رژیم هستند.</p>
      <p>عادل عبدالمهدی که گفته می شود حمایت ایران را همراه خود دارد در آخرین اظهار نظر تاکید کرده است که اگر پارلمان به جانشین وی رای اعتماد دهد حاضر به کناره گیری از قدرت است.</p>
      <p>برخی رسانه های بین المللی طی روز های گذشته از اقدام ایران در اعزام نمایندگانی به عراق برای تلاش جهت جلوگیری از سقوط دولت این کشور خبر داده بودند.</p>
      <p><b>بیشتر بخوانید</b>:</p>
      <ul>
        <li>
          <a href="https://farsi.euronews.com/2019/10/31/iran-intervenes-to-prevent-ousting-of-iraqi-prime-minister">منابع آگاه: قاسم سلیمانی در عراق برای جلوگیری از سقوط دولت عبدالمهدی</a>
        </li>
        <li>
          <a href="https://farsi.euronews.com/2019/11/01/ayatollah-ali-sistani-warns-foreign-powers-over-meddlling-in-iraq-affairs-after-protests">سیستانی به قدرت‌های خارجی: نباید تفکرتان را بر معترضان عراقی تحمیل کنید</a>
        </li>
      </ul>
    </article>
  </body>
</html>