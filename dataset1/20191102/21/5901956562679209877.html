<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kronika/na-tujem/clanek/posilstvo-najstnice-se-vedno-razburja-241430"/>
    <meta property="og:site_name" content="Slovenske novice"/>
    <meta property="article:published_time" content="2019-11-02T21:03:00+00:00"/>
    <meta property="og:title" content="Posilstvo najstnice še vedno razburja"/>
    <meta property="og:description" content="ZAGREB – Zgodba zdaj 16-letne deklice iz Zadra, ki naj bi jo več kot leto spolno zlorabljala skupina sedmih fantov, med katerimi sta dva mladoletna, nikakor ne pojenja. Po tistem, ko preiskovalni ..."/>
  </head>
  <body>
    <article>
      <h1>Posilstvo najstnice še vedno razburja</h1>
      <h2>Nevladna hrvaška organizacija ogorčena nad pisanjem o zlorabljeni deklici. Nad njo so se znašali kar leto dni, zaupala se je šolskemu psihologu.</h2>
      <address><time datetime="2019-11-02T21:03:00+00:00">02 Nov 2019, 21:03</time> by <a rel="author">G. S.</a></address>
      <slideshow>
        <figure>
          <img src="https://www.slovenskenovice.si/images/slike/2019/10/23/1475414.jpg"/>
          <figcaption>»Zakon ni dovolj,« je jasna Maja Mamula. FOTO: Igor Mandic</figcaption>
        </figure>
        <figure>
          <img src="https://www.slovenskenovice.si/images/slike/2019/10/23/1475424.jpg"/>
          <figcaption>Takole možično so se Hrvati udeležili protestnega shoda z geslom Pravica za deklice.</figcaption>
        </figure>
      </slideshow>
      <p>ZAGREB – Zgodba zdaj 16-letne deklice iz Zadra, ki naj bi jo več kot leto spolno zlorabljala skupina sedmih fantov, med katerimi sta dva mladoletna, nikakor ne pojenja. Po tistem, ko preiskovalni sodnik zoper domnevne storilce ni odredil pripora, so pod geslom Pravica za deklice po večjih mestih na Hrvaškem pred dnevi potekali protesti v podporo žrtvam spolnega nasilja, ki od pristojnih institucij ne dobijo primerne zaščite in podpore.</p>
      <figure>
        <img src="https://www.slovenskenovice.si/images/slike/2019/10/23/1475424.jpg"/>
        <figcaption>Takole možično so se Hrvati udeležili protestnega shoda z geslom Pravica za deklice.</figcaption>
      </figure>
      <p>Medtem je sodišče v Zadru sicer spremenilo svojo odločitev in priprlo peterico, dva mladoletna storilca pa naj bi bila na prostosti.<br/>Deklica naj bi bila žrtev spolnega nasilja kar eno leto, storilci pa naj bi jo nadlegovali tudi na javnih mestih. Izbruhnilo naj bi po tistem, ko se je sicer odlična učenka sprla z enim od profesorjev, ta pa jo je zaradi problematičnega vedenja poslal k psihologu, pri katerem pa je začelo iz nje vreti vse hudo, kar naj bi se ji dogajalo. Psiholog je ocenil, da je deklica, takrat stara 15 let, verjetno žrtev spolne zlorabe, o čemer je obvestil pristojni CSD in policijo.<br/> </p>
      <h3>Krivdo prevalili na žrtev</h3>
      <p>Kot nam je zaupala <b>Maja Mamula</b>, vodja nevladne organizacije Ženska soba – Center za seksualne pravice iz Zagreba, ena od organizatork protesta, je v sredo razburila izdaja Hrvatskega tjednika z naslovnico, na kateri so fotografije vseh vpletenih, in z naslovom Primer posilstva pri Zadru izmišljen. V prispevku avtor razglablja o tem, da ni nobenih dokazov, da se je očitano res zgodilo, vso krivdo pa vali na žrtev, ki je po naših neuradnih informacijah povsem zlomljena in menda na psihiatriji.</p>
      <blockquote>7<br/>storilcev naj bi nad 15-letnico leto dni izvajalo spolno nasilje.</blockquote>
      <p>»Včeraj smo poskušali preprečiti distribucijo tednika, tudi prek policije, vendar neuspešno. Mislim, da nam ne preostane drugega, kot da zoper tednik podamo kazensko ovadbo kar mi, kar bi sicer moralo storiti državno tožilstvo,« pravi Mamulova, ki ima kot psihologinja že več kot več 25 let izkušenj dela z žrtvami spolnih zlorab. Poudarja, da je edina oseba, ki je odgovorna za spolno nasilje, storilec kaznivega dejanja, medtem ko se poskuša v tem primeru, kot je razbrati iz članka, krivdo za dejanja pripisati žrtvi. »Dolžnost pristojnih institucij je, da storilce procesuira, tako pa se v naši družbi žrtvam še vedno pripisuje odgovornost za dejanja, ki so jih storili drugi,« pravi Mamulatova. Čeprav se morda zdi, da bi žrtev morala biti brezgrešna, torej s samimi pozitivnimi lastnostmi, to v praksi ne drži.<br/><b>Zakon ni dovolj</b><br/>Če se v Sloveniji stvari glede žrtev kaznivih dejanj počasi izboljšujejo – razveseljuje dejstvo, da je predlog Nove Slovenije, da kazniva dejanja s področja spolnih zlorab ne bi nikoli zastarala, na prvi javni obravnavi konec septembra v državnem zboru podprlo 75 poslancev brez glasu proti; 20. oktobra pa je začela veljati novela zakona o kazenskem postopku, ki na precej področjih izboljšuje položaj žrtev, vsaj na papirju, pa so predstavnice Ženske sobe včeraj pred hrvaško vlado prvič zahtevale konkretne spremembe na področju spolnega nasilja. »Zakon ni dovolj, potrebovali bi spremembe v razmišljanju družbe, pa vsaj še tri podobne organizacije, da bi lahko pomagale žrtvam nasilja,« nam je zaupala Maja Mamula iz hrvaške Ženske sobe.       <br/><br/><br/>»Lahko imamo žrtve s težkim značajem, lahko je impulzivna,neprilagojena, lahko ima sumljivo preteklost, pa vendar je žrtev. Med njo in storilcem ne more biti enačaja. Ženske ne postanejo žrtve kaznivih dejanj po svoji volji, niso hotele biti posiljene,« je odločna Maja Mamula. </p>
    </article>
  </body>
</html>