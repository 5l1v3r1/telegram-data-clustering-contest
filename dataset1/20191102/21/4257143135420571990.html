<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/02/30-szazalekos-fizetesemeles-a-szakkepzesben-a-nap-hirei"/>
    <meta property="og:site_name" content="infostart"/>
    <meta property="article:published_time" content="2019-11-02T21:12:27+00:00"/>
    <meta property="og:title" content="30 százalékos fizetésemelés a szakképzésben - a nap hírei"/>
    <meta property="og:description" content="Római katakombákban tartott misét halottak napján Ferenc pápa. Legfőbb ügyészt és alkotmánybírót választ az Országgyűlés a jövő héten. Jelentős béremelést ígér a szakképzésben dolgozó pedagógusoknak az illetékes helyettes államtitkár. A nap legfontosabb hírei november 2-án."/>
  </head>
  <body>
    <article>
      <h1>30 százalékos fizetésemelés a szakképzésben - a nap hírei</h1>
      <address><time datetime="2019-11-02T21:12:27+00:00">02 Nov 2019, 21:12</time> by <a rel="author">Infostart</a></address>
      <h3>Római katakombákban tartott misét halottak napján Ferenc pápa. Legfőbb ügyészt és alkotmánybírót választ az Országgyűlés a jövő héten. Jelentős béremelést ígér a szakképzésben dolgozó pedagógusoknak az illetékes helyettes államtitkár. A nap legfontosabb hírei november 2-án.</h3>
      <p><a href="https://infostart.hu/kulfold/2019/11/02/katakombaban-misezett-a-papa">Az ókori keresztényekhez hasonlította a hitükért ma is üldözött keresztényeket Ferenc pápa a</a> Szent Priscilláról elnevezett római katakombákban bemutatott misén halottak napján. A katolikus egyházfő úgy vélte, a hitüket a katakombákban gyakorló egykori keresztények sorsa azokét idézi, akik keresztényként hasonlóképpen élnek ma is a világ több országában. A halottak napi misét az egyházfő Róma egyik legrégebbi és legismertebb katakombájában mutatta be. Halottak napján Magyarországon is sokan keresték fel a temetőket.</p>
      <p>Legfőbb ügyészt és alkotmánybírót választ az Országgyűlés a jövő héten. A törvényhozás 4 napos üléssel folytatja munkáját a következő két hétben. A képviselők hétfőn Áder János köztársasági elnök jelölése után újabb 9 évvel meghosszabbíthatják a jelenlegi legfőbb ügyész, Polt Péter megbízatását, valamint alkotmánybíróvá választhatják Handó Tündét, az Országos Bírósági Hivatal elnökét, aki Stumpf István korábbi alkotmánybíró helyét veheti át a Fidesz-KDNP jelölésével.</p>
      <p><a href="https://infostart.hu/belfold/2019/11/02/tobb-mint-32-ezer-pedagogus-kap-beremelest-jovore">Minden korábbinál jelentősebb béremelés vár a szakképzésben dolgozó pedagógusokra és oktatókra, ami lehetővé teszi a legjobbak megtartását – jelentette ki az innovációs tárca helyettes államtitkára. </a>Pölöskei Gáborné a Magyar Nemzetnek azt mondta: a 2020. július elsején életbe lépő, több mint 32 ezer pedagógust érintő fizetésemelés átlagban 30 százalékos lehet. Ehhez 35 milliárd forint többletforrást biztosít a költségvetés. Szólt arról is, hogy ezentúl az oktatók egyéni béralkut köthetnek a munkáltatóval a számukra legkedvezőbb feltételekkel.</p>
      <p>A szociális és az egészségügyi bértábla egyesítését követeli a kormánytól az LMP. Ungár Péter, az ellenzéki párt országgyűlési képviselője újra aktuálisnak nevezte a szociális bértábla rendezését, ugyanis a szakszervezetek szerint az Emberi Erőforrások Minisztériumával folytatott bértárgyalások nem vezettek eredményre.A három nagy állami ágazatból a szociális bértábla a legalacsonyabb, átlagban egy gyógypedagógus nettó 130 ezer forintot keres, az ágazatban dolgozók 80 százalékának fizetése nem éri el 200 ezer forintot.</p>
      <p><a href="https://infostart.hu/belfold/2019/11/02/ket-ev-mulva-lehet-kesz-az-allatkert-uj-ekkove">Várhatóan 2021-ben veheti birtokba a nagyközönség a Fővárosi Állat- és Növénykert új területein készülő 5 hektáros Pannon Parkot. </a>Központi építménye, a Biodóm fényáteresztő tetejének acél tartószerkezete már elkészült és az átlátszó fóliapárnák jó része is a helyére került. A létesítmény belsejében többféle élőhelyet alkotó, változatos domborzat készül. A látnivalókon végigvezető sétány teljes hossza 2 kilométer lesz, amely a földszint felett további 3 szinten kanyarog, így az épületben 7 felvonó is működik majd.</p>
      <p>Visszaküldi Törökország származási országukba az Iszlám Állam nevű terrorszervezet elfogott dzsihadistáit. A belügyminisztérium szerint a Nagy-Britanniához és Hollandiához hasonló országok a könnyebb utat választották azzal, hogy megvonták az állampolgárságot az Iszlám Állam tagjaitól. A tárca elfogadhatatlannak és felelőtlennek nevezte ezt a hozzáállást. Azt nem tudni, összesen hány feltételezett dzsihadista került Törökország fogságába azóta, hogy október 9-én Ankara katonai offenzívát indított Szíria északkeleti részén.</p>
      <p>Kormányellenes tüntetők megtámadták Hongkongban a kínai állami hírügynökség hongkongi irodáját; a rendőrség könnygázt vetett be a tiltakozókkal szemben. Tüntetők egy csoportja betörte az iroda üvegajtaját és ablakait, graffitivel fújta le, vörös festékkel öntötte le az épületet, és tüzet gyújtott az előcsarnokban. A rendőrség közleményében arról számolt be, hogy a tüntetők boltokat rongáltak meg, gyújtogattak, és szögekkel szórták fel az utakat, veszélyeztetve a közlekedés biztonságát. Hongkongban már öt hónapja tart a tüntetéshullám.</p>
      <p>Chad Wolf államtitkárt jelöli a belbiztonsági tárca ügyvezető miniszterének a hamarosan távozó Kevin McAleenan helyére az amerikai elnök. A szigorú bevándorlási politikát végrehajtani hivatott minisztériumtól sok vezető beosztású tisztségviselő távozott az utóbbi hónapokban, ami megnehezítette az utód kinevezését. Több republikánus párti képviselő nem tartja elég határozottnak a jelöltet a feladat végrehajtására.</p>
    </article>
  </body>
</html>