<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/sport/news/gol-ukrajinskogo-futbolista-ne-dopomig-ferencvaroshu-rebrova-peremogti-637252.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-02T18:30:00+00:00"/>
    <meta property="og:title" content="Гол українського футболіста не допоміг «Ференцварошу» Реброва перемогти"/>
    <meta property="og:description" content="«Фраді» зазнали незапланованих втрат"/>
  </head>
  <body>
    <article>
      <h1>Гол українського футболіста не допоміг «Ференцварошу» Реброва перемогти</h1>
      <address>
        <time datetime="2019-11-02T18:30:00+00:00">02 Nov 2019, 18:30</time>
      </address>
      <h4>«Фраді» зазнали незапланованих втрат</h4>
      <p>Сьогодні, 2 листопада, в Угорщині зіграні поєдинки 11-го туру національного чемпіонату з футболу. В цій першості багато українців, але особлива увага до чинних чемпіонів, «Ференцвароша», в якому троє наших співвітчизників-гравців і очолює команду тренер Сергій Ребров.</p>
      <p>У попередньому турі «Фраді», як називають столичний колектив його прихильники, перемогли основного конкурента й лідера, клуб «Фехервар» і зараз розраховували зміцнити своє становище. Правда, «Мезоковешд-Жори», який приймала команда Реброва, після десяти турів ділив із будапештцями лідерство.</p>
      <p>«Ференцварош» відкрив рахунок уже на дев'ятій хвилині - відзначився український півоборонець Данило Ігнатенко. Та на 49-й хвилині грузин Буду Зівзівадзе вирівняв становище і в підсумку матч так і завершився - 1:1.</p>
      <p>Зауважимо, що Ігнатенко провів на полі 75 хвилин і був замінений на бразильця Леандро. А ось інших двоє українців - ще один опорний хав Ігор Харатін і правий вінґер Олександр Зубков - провели весь матч. Закарпатець Шандор Вайда, який виступає за «Мезоковешд», у цій зустрічі теж грав. Він з'явився на полі на 82-й хвилині.</p>
      <p>Таким чином, після цієї нічиєї в чемпіонаті Угорщини тривладдя. По 23 очки мають «Ференцварош», «Мезоковешд» і «Фехервар», який сьогодні теж не переміг, зігравши на виїзді 3:3 з аутсайдерами з «Залаєєерсеґа». У складі «Фехервара» всі 90 хвилин на позиції лівого півоборонця відіграв українець Іван Петряк, котрий влітку <a href="https://glavcom.ua/sport/news/ukrajinskiy-futbolist-v-ugorshchini-namagavsya-poyasniti-shcho-vin-ne-zradnik-606219.html">зі скандалом перейшов у лоно заклятого ворога із «Ференцвароша»</a>.</p>
      <p>Додамо, що в 11-му турі крім Ігнатенка голом відзначився ще один українець Сергій Шестаков, який представляє «Діошдьйор». Він відкрив рахунок на третій хвилині переможного домашнього матчу (3:1) з «Кішвардою». Сергій, який грає на позиції правого вінґера, провів на полі усі 90 хвилин. Так само як за суперників повний поєдинок зіграли оборонці Богдан Мельник і Антон Кравченко.</p>
      <p>За «Дебрецен», який переміг 3:1 «Пакш», весь матч відіграв воротар Олександр Надь. З перших хвилин за «Капошвар», котрий поступився вдома 2:3 «Уйпешту», вийшов центральний хавбек Андрій Якимів. Він відіграв 62 хвилини.</p>
      <blockquote>
        <b>Читайте також: <a href="https://glavcom.ua/sport/news/ukrajinskiy-futbolist-ugorskogo-klubu-piddaniy-obstrukciji-pislya-provalu-v-lizi-jevropi-615153.html">Український футболіст угорського клубу підданий обструкції після провалу в Лізі Європи</a></b>
      </blockquote>
      <related>
        <a href="https://glavcom.ua/sport/news/rebrov-pidsiliv-sklad-ferencvarosha-shche-odnim-ukrajincem-598545.html"/>
      </related>
    </article>
  </body>
</html>