<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637572/%D8%AC%D8%A7%D9%86%D8%B3%D9%88%D9%86-%D8%AF%D8%B9%D9%88%D8%AA-%D8%B1%D9%87%D8%A8%D8%B1-%D8%AD%D8%B2%D8%A8-%D8%A8%D8%B1%DA%AF%D8%B2%DB%8C%D8%AA-%D8%A8%D8%B1%D8%A7%DB%8C-%D8%A7%D8%A6%D8%AA%D9%84%D8%A7%D9%81-%D8%A7%D9%86%D8%AA%D8%AE%D8%A7%D8%A8%D8%A7%D8%AA%DB%8C-%D8%B1%D8%A7-%D8%B1%D8%AF-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-02T18:21:00+00:00"/>
    <meta property="og:title" content="جانسون دعوت رهبر حزب برگزیت برای ائتلاف انتخاباتی را رد کرد"/>
    <meta property="og:description" content="نخست‌وزیر انگلیس درخواست رهبر حزب برگزیت برای تشکیل ائتلاف انتخاباتی و چشم‌پوشی از توافق با بروکسل برای خروج از اتحادیه اروپا را رد کرد."/>
  </head>
  <body>
    <article>
      <h1>
        <a href="https://www.bultannews.com/fa/news/637572/%D8%AC%D8%A7%D9%86%D8%B3%D9%88%D9%86-%D8%AF%D8%B9%D9%88%D8%AA-%D8%B1%D9%87%D8%A8%D8%B1-%D8%AD%D8%B2%D8%A8-%D8%A8%D8%B1%DA%AF%D8%B2%DB%8C%D8%AA-%D8%A8%D8%B1%D8%A7%DB%8C-%D8%A7%D8%A6%D8%AA%D9%84%D8%A7%D9%81-%D8%A7%D9%86%D8%AA%D8%AE%D8%A7%D8%A8%D8%A7%D8%AA%DB%8C-%D8%B1%D8%A7-%D8%B1%D8%AF-%DA%A9%D8%B1%D8%AF">جانسون دعوت رهبر حزب برگزیت برای ائتلاف انتخاباتی را رد کرد</a>
      </h1>
      <h2>نخست‌وزیر انگلیس درخواست رهبر حزب برگزیت برای تشکیل ائتلاف انتخاباتی و چشم‌پوشی از توافق با بروکسل برای خروج از اتحادیه اروپا را رد کرد.</h2>
      <address><time datetime="2019-11-02T18:21:00+00:00">02 Nov 2019, 18:21</time> by <a rel="author">بولتن نیوز | bultannews.com</a></address>
      <p>«بوریس جانسون» نخست‌وزیر انگلیس، پیشنهاد «نایجل فاراژ» رهبر حزب برگزیت در خصوص ایجاد ائتلاف انتخاباتی را رد کرد و گفت شرط او برای عدم اعمال توافق با بروکسل در خروج از اتحادیه اروپا را نمی‌پذیرد.</p>
      <p>جانسون در مصاحبه با شبکه «بی‌بی‌سی»، با اعلام این‌که «همواره از پیشنهادات استقبال می‌کنم»، تصریح کرد وارد پیمان انتخاباتی با فاراژ نخواهد شد زیرا ممکن است خطر نخست‌وزیری «جرمی کوربین» رهبر حزب کارگر را به‌دنبال داشته باشد.</p>
      <p>جانسون که به تازگی به‌عنوان رهبر حزب محافظه‌کار و نخست‌وزیر انگلیس انتخاب شده است گفت:‌ «مشکل اینجا است که برنامه او (کوربین) در قبال برگزیت اساساً تردید و تأخیر بیشتر است». وی همچنین مذاکره درباره خدمات ملی سلامت انگلیس در خلال توافق تجاری با آمریکا را رد کرد.</p>
      <p>«دونالد ترامپ» رئیس‌جمهور آمریکا روز پنجشنبه گفته بود، اتحاد میان جانسون و فاراژ فوق‌العاده خواهد بود. وی همچنین از احتمال به قدرت رسیدن کوربین در انتخابات سراسری این کشور در که ۱۲ دسامبر (۲۱ آذر) برگزار می‌شود، ابراز نگرانی کرد.</p>
      <p>ترامپ این اظهار نظر را پس از آن اعلام کرد که فاراژ خطاب به جانسون گفت یا با او در انتخابات همگانی وارد ائتلاف شود و از تصویب توافق برگزیت صرف‌نظر کند، یا برای تک تک کرسی‌های پارلمان با او خواهد جنگید.</p>
      <p>جانسون روز جمعه در پیامی توئیتری آغاز کمپین انتخاباتی خود را اعلام کرد و گفت: «آنچه به دست آوردیم، توافقی عالی است که هیچ‌کس گمان نمی‌کرد بتوانیم به آن برسیم. به محض این‌که اواسط دسامبر [به پارلمان] برگردیم، می‌توانیم توافق را به میان بگذاریم».</p>
      <p>تلاش جانسون برای خارج کردن کشورش از اتحادیه اروپا در تاریخ ۳۱ اکتبر (۹ آبان) با رأی پارلمان شکست خورد و پارلمان او را مجبور کرد از بروکسل تقاضا کند مهلت اجرای بروکسل را تمدید کند. در مقابل جانسون خواهان برگزاری انتخابات همگانی زودهنگام در انگلیس شد تا شاید بتواند با تغییر ترکیب کابینه، رأی مورد نیاز برای تصویب توافق با بروکسل درخصوص نحوه خروج از اتحادیه اروپا را کسب کند.</p>
    </article>
  </body>
</html>