<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/02/masters-1000-in-paris-nadal-forfeit-on-injury-before-half-final"/>
    <meta property="og:site_name" content="euronews"/>
    <meta property="article:published_time" content="2019-11-02T18:56:47+00:00"/>
    <meta property="og:title" content="تنیس؛ نادال به دلیل مصدومیت از نیمه نهایی مسترز پاریس کنار کشید"/>
    <meta property="og:description" content="نواک جوکوویچ، تنیس باز صرب و مرد شماره یک رده بندی جهانی این رشته پیش از این در دیگر دیدار نیمه نهایی این رقابت ها با غلبه گریگور دیمیترف بلغاری جواز حضور در فینال را دریافت کرده بود."/>
  </head>
  <body>
    <article>
      <h1>تنیس؛ نادال به دلیل مصدومیت از نیمه نهایی مسترز پاریس کنار کشید</h1>
      <address><time datetime="2019-11-02T18:56:47+00:00">02 Nov 2019, 18:56</time> by <a rel="author">یورونیوز فارسی </a></address>
      <p>رافائل نادال، تنیس باز نامدار اسپانیایی که قرار بود روز یکشنبه در مرحله نیمه نهایی رقابت های مسترز ۱۰۰۰ پاریس به میدان برود به دلیل مصدومیت و درد از ناحیه عضلات شکمی از این مسابقه انصراف داد تا شانس حضور در دیدار نهایی این رقابت ها را از دست بدهد.</p>
      <p>مرد شماره دو تنیس جهان که در نیمه نهایی، دنیس شاپووالف کانادایی دارنده رتبه بیست و هشتم جهانی را پیش رو داشت پس از انصراف از دیدار این مسابقه گفت: «در آخرین سرویس تمرین های صبح امروز احساس گشیدگی و درد از ناحیه عضلات شکمی کردم.»</p>
      <p>نادال پیش از این تورنمنت و از زمان آخرین قهرمانی خود در رقابت های یو اس اوپن که با فتح آن صاحب نوزدهمین عنوان قهرمانی در مسابقات گرند اسلم شده بود تا کنون در هیچ مسابقه رسمی دیگری حضور نیافته بود. تنیس باز اسپانیایی اواخر ماه سپتامبر در جریان رقابت های تیمی «لیور کاپ» از ناراحتی جزئی در ناحیه دست چپ خود خبر داده بود.</p>
      <p>نادال که با یازده قهرمانی در مسابقات تنیس آزاد فرانسه در این کشور به «پادشاه رولان گروس» شهرت یافته تاکنون هرگز موفق به فتح تورنمنت مسترز هزار پاریس نشده است.</p>
      <figure>
        <iframe data-src="https://twitter.com/euronewses/status/1190655786277457925" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>این در حالیست که نواک جوکوویچ، تنیس باز صرب و مرد شماره یک رده بندی جهانی این رشته پیش از این در دیگر دیدار نیمه نهایی این رقابت ها با غلبه گریگور دیمیترف بلغاری جواز حضور در فینال را دریافت کرده بود.</p>
      <p>نواک جوکوویچ که به نظر می آید برای فتح این مسابقات کار دشواری را پیش رو نداشته باشد در مسابقه نیمه نهایی طی دو ست با نتایج ۷ بر ۶ و ۶ بر ۴ حریف بلغاری را از پیش رو برداشت.</p>
      <p>دیدار فینال مسابقات مسترز ۱۰۰۰ پاریس بدین ترتیب روز یکشنبه میان نواک جوکوویچ صرب و دنیس شاپووالف کانادایی برگزار خواهد شد.</p>
    </article>
  </body>
</html>