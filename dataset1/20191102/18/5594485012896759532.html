<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/dreben-trgovets-razbuni-dukhovete-na-kukerskiya-festival-v-burgas_news706883.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-02T18:29:00+00:00"/>
    <meta property="og:title" content="Дребен търговец разбуни духовете на кукерския фестивал в Бургас"/>
    <meta property="og:description" content="Сред стоката, която е обявена за продан ярко се отличават символи на комунизма"/>
  </head>
  <body>
    <article>
      <h1>Дребен търговец разбуни духовете на кукерския фестивал в Бургас</h1>
      <h2>Сред стоката, която е обявена за продан ярко се отличават символи на комунизма</h2>
      <address>
        <time datetime="2019-11-02T18:29:00+00:00">02 Nov 2019, 18:29</time>
      </address>
      <p>https://blitz.bg/obshtestvo/dreben-trgovets-razbuni-dukhovete-na-kukerskiya-festival-v-burgas_news706883.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1572699919-1-15f5efd6077f548089e3eb5df62c88ccd.jpg"/>
      </figure>
      <p><b>Истински скандал е на път да сътвори дребен търговец на кукерския фестивал в Бургас, който се провежда успешно за втора поредна година. Сред стоката, която е обявена за продан ярко се отличават символи на комунизма – режим, обявен от Закона за престъпен, алармира общинският съветник Георги Дракалиев.</b><br/><br/>„Нагъл търговец продава сувенири със символи на престъпния режим. Това е противозаконно и недопустимо, а поставянето на лика на Сталин и знамето на СССР, до образа на Апостола на свободата Васил Левски, е пълна гавра с неговото героично дело!”, пише в гневен коментар Дракалиев, който е историк, добре запознат с българското минало, пише "Флагман". <br/><br/>Проблем е и непрякото свързване на кукерството – древен местен ритуал, който има символично значение и се практикува за берекет, здраве и прогонване на злите духове – с комунистическите режими. „По този начин сякаш се навява мисълта, че традиционното в България е това, през което сме минали в периода 1944-1989 г.”, коментираха възрастни хора на пл. „Тройката”.<br/><br/>Всъщност обаче през последните години в световен мащаб е много популярна ретро вълната. Именно нея са яхнали много търговци, които се опитват да се възползват от трендовете, продавайки стоки, свързвани с носталгията към соца и дори към тоталитарните режими от миналия век. Конкретно в случая с кукерския фестивал в Бургас обаче изглежда това им е изиграло лоша шега. </p>
    </article>
  </body>
</html>