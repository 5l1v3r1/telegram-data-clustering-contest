<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/681881/i-apantisi-petsa-ston-syriza-anti-na-apologeitai-paristanei-ton-k"/>
    <meta property="og:site_name" content="enikos.gr"/>
    <meta property="article:published_time" content="2019-11-02T18:30:00+00:00"/>
    <meta property="og:title" content="Η απάντηση Πέτσα στον ΣΥΡΙΖΑ: Αντί να απολογείται, παριστάνει τον Κήνσορα της ηθικής και της διαφάνειας"/>
    <meta property="og:description" content="«Δεν μας εκπλήσσει η στάση του ΣΥΡΙΖΑ. Αντί να απολογείται για τις προβληματικές διατάξεις του Ποινικού Κώδικα..."/>
  </head>
  <body>
    <article>
      <h1>Η απάντηση Πέτσα στον ΣΥΡΙΖΑ: Αντί να απολογείται, παριστάνει τον Κήνσορα της ηθικής και της διαφάνειας</h1>
      <address>
        <time datetime="2019-11-02T18:30:00+00:00">02 Nov 2019, 18:30</time>
      </address>
      <p>«Δεν μας εκπλήσσει η στάση του ΣΥΡΙΖΑ. Αντί να απολογείται για τις προβληματικές διατάξεις του Ποινικού Κώδικα και του Κώδικα Ποινικής Δικονομίας που προκάλεσαν τόσα προβλήματα και τις οξείες αντιδράσεις του νομικού κόσμου και του Οργανισμού Οικονομικής Συνεργασίας και Ανάπτυξης (ΟΟΣΑ), έρχεται τώρα να παραστήσει τον Κήνσορα της ηθικής και της διαφάνειας" απαντά ο κυβερνητικός εκπρόσωπος, Στέλιος Πέτσας στον <a href="http://www.enikos.gr/politics/681819/pyra-syriza-sti-nd-gia-tis-allages-ston-poiniko-kodika-doro-tis-k">ΣΥΡΙΖΑ</a> μετά την ανακοίνωση του τελευταίου στην οποία έλεγε ότι στην ουσία "οι αλλαγές αποτελούν δώρο της κυβέρνησης στους τραπεζίτες".</p>
      <p>Ο κ. Πέτσας αναφέρει ότι "ξέχασε ότι ο ΣΥΡΙΖΑ έπληξε την εικόνα της χώρας μας στο εξωτερικό αφού “φύτεψε” διατάξεις υπέρ πολυισοβιτών τρομοκρατών, μετέτρεψε σε απλό πλημμέλημα τη χρήση μολότοφ σε δημόσιους χώρους, όπου διακινδυνεύουν ανθρώπινες ζωές και περιουσίες συμπολιτών μας και πλημμεληματοποίησε τη δωροδοκία με συνέπεια να διασυρθεί η χώρα μας στους διεθνείς οργανισμούς για την καταπολέμηση της διαφθοράς!</p>
      <p>Όσο για το τραπεζικό σύστημα, ο ΣΥΡΙΖΑ κάνει ότι “ξέχασε” τα 40 δισ. ευρώ που χάθηκαν λόγω της καταστροφικής πολιτικής του α’ εξαμήνου και της ανακεφαλαιοποίησης που ακολούθησε στο τέλος του 2015. Λεφτά που έχασαν οι Έλληνες φορολογούμενοι και οι μικρομέτοχοι. Αλλά ο ΣΥΡΙΖΑ “ξεχνάει” και τα στοιχειώδη. Ότι, δηλαδή, το ελληνικό τραπεζικό σύστημα ελέγχεται από την Τράπεζα της Ελλάδος και τον SSM για την πιστή και απαρέγκλιτη τήρηση των διαδικασιών και των τραπεζικών κανονισμών, τόσο της χώρας μας όσο και της Ε.Ε. και της Ε.Κ.Τ.</p>
      <p>“Ξεχνάει” επίσης ότι επί 4,5 χρόνια έπαιζε τις καθυστερήσεις για να μη λυθεί το πρόβλημα των “κόκκινων δανείων”. Αντίθετα, κρύβονταν πίσω από αυτεπάγγελτες διαδικασίες ελέγχου χωρίς ουσιαστικό αποτέλεσμα, καθώς σε περίπου 500 εισαγγελικούς ελέγχους που ξεκίνησαν τα τελευταία έτη προς τραπεζικούς υπαλλήλους που ρύθμισαν κόκκινα δάνεια επιχειρήσεων, η συντριπτική πλειοψηφία (μετά από ομηρεία ετών) τελικά αθωώνονται, αφού διαπιστώνεται ότι όντως τήρησαν τις νόμιμες διαδικασίες.</p>
      <p>Όμως έτσι έχει δημιουργηθεί ένας φαύλος κύκλος με τις τράπεζες εγκλωβισμένες με περίπου 80 δισεκατομμύρια ευρώ “κόκκινα δάνεια”, τους τραπεζικούς υπαλλήλους να φοβούνται να υπογράψουν ρυθμίσεις δανείων, τους δανειολήπτες αντιμέτωπους με κατασχέσεις και πλειστηριασμούς και, τελικά, την αδυναμία ουσιαστικής ρύθμισης οφειλών, πλήν της πώλησης των δανείων σε funds. Αυτή η κατάσταση δεν ωφελεί κανέναν, παρά μόνο τα funds, τα κατά ΣΥΡΙΖΑ “κοράκια”, τα οποία κατήγγειλε στην Αντιπολίτευση για να τα “χρυσοπληρώσει” στην Κυβέρνηση".</p>
      <p>Ο κ. Πέτσας πρόσθεσε ότι "η κυβέρνηση σπάει αυτόν τον φαύλο κύκλο για να πάμε επιτέλους μπροστά. Με την εν λόγω διάταξη παρέχεται προστασία στους τραπεζικούς υπαλλήλους από τιμωρητικές πρακτικές, χωρίς παράλληλα να στερεί από τη δικαιοσύνη και τους ελεγκτικούς μηχανισμούς τη δυνατότητα να ασκούν το έργο τους. Κάθε ρύθμιση ή και κούρεμα χρέους ελέγχεται από τις αρμόδιες ελεγκτικές αρχές. Εφόσον διαπιστωθεί από τους ελεγκτικούς μηχανισμούς, ότι κάποιος παραβίασε την οποιαδήποτε διαδικασία, τότε θα τιμωρείται καταλλήλως και αυστηρά. Συνεπώς καμιά ασυλία, παρά μόνο έλεγχος, ώστε οι συνετοί υπάλληλοι να μπορούν να κάνουν τη δουλειά τους, να ρυθμίσουν μη-εξυπηρετούμενα δάνεια και να δοθεί ρευστότητα στην οικονομία για να βαδίσουμε στο δρόμο ισχυρής, βιώσιμης, ανάπτυξης.</p>
      <p>Υ.Γ. Ο ΣΥΡΙΖΑ να γνωρίζει ότι η πρόταση της νομοπαρασκευαστικής επιτροπής ήταν πιο ευρεία. Εφόσον, τόσο το επιθυμεί, μπορούμε στην αρμόδια Επιτροπή της Βουλής να συζητήσουμε να υιοθετηθεί αυτή η πρόταση».</p>
      <related>
        <h4>σχετικά άρθρα</h4>
        <a href="http://www.enikos.gr/politics/681819/pyra-syriza-sti-nd-gia-tis-allages-ston-poiniko-kodika-doro-tis-k%0A%20%20%20%20%0A"/>
        <a href="http://www.enikos.gr/politics/681795/petsas-perimenoume-tolmires-energeies-apo-tis-trapezes-sto-mellon%0A%20%20%20%20%0A"/>
        <a href="http://www.enikos.gr/politics/681691/syriza-kata-tasoula-epilegei-na-efthygrammisthei-me-mia-katafanos%0A%20%20%20%20%0A"/>
        <a href="http://www.enikos.gr/politics/681666/diamartyria-tis-gerovasili-ston-proedro-tis-voulis-gia-ti-diakopi%0A%20%20%20%20%0A"/>
        <a href="http://www.enikos.gr/politics/681652/oles-oi-allages-ston-poiniko-kodika%0A%20%20%20%20%0A"/>
        <a href="http://www.enikos.gr/politics/681637/charitsis-akousame-chthes-ton-prothypourgo-na-psevdetai-enopion-t%0A%20%20%20%20%0A"/>
        <a href="http://www.enikos.gr/politics/681630/to-aichmiro-scholio-tou-kikilia-gia-tous-vouleftes-tou-syriza-pho%0A%20%20%20%20%0A"/>
        <a href="http://www.enikos.gr/politics/681613/petsas-ston-realfm-978-na-min-parermineyoume-diloseis-gia-toso-so%0A%20%20%20%20%0A"/>
        <a href="http://www.enikos.gr/politics/681610/mitsotakis-ypokrisia-kai-anikanotita-tis-kyvernisis-syriza-sti-di%0A%20%20%20%20%0A"/>
      </related>
    </article>
  </body>
</html>