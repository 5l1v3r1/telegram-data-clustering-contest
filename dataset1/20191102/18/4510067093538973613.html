<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-41/oradea-ieri-oradea-azi-povestea-podurilor-din-orasul-de-pe-cris-152486.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-02T18:50:00+00:00"/>
    <meta property="og:title" content="Oradea ieri, Oradea azi: Povestea podurilor din orașul de pe Crișul Repede"/>
    <meta property="og:description" content="În preajma Primului Război Mondial şi la capătul unei perioade faste, de dezvoltare, în Oradea existau, peste Crişul Repede, mai multe poduri pietonale, rutiere şi feroviare construite pe structură metalică. Construit în 1893, cu numele de 'botez' Szent László, Podul Mic (foto), care a legat pieţele centrale şi a fost străbătut de tramvai, era la începutul secolului XX cel mai aglomerat. Cu 56 metri lungime şi 11 metri lăţime, podul nu avea pilon de susţinere, iar structura era în formă de arc."/>
  </head>
  <body>
    <article>
      <h1>Oradea ieri, Oradea azi: Povestea podurilor din orașul de pe Crișul Repede</h1>
      <address><time datetime="2019-11-02T18:50:00+00:00">02 Nov 2019, 18:50</time> by <a rel="author" href="https://www.ebihoreanul.ro/contact/Cristian%20Culiciu#redactia_form" target="_blank">Cristian Culiciu</a></address>
      <figure>
        <img src="https://www.ebihoreanul.ro/modules/news/files/03-poduri-ieri.jpg"/>
      </figure>
      <p>
        <b>1916. Punţi de fier</b>
      </p>
      <p>În preajma Primului Război Mondial şi la capătul unei perioade faste, de dezvoltare, în Oradea existau, peste Crişul Repede, mai multe poduri pietonale, rutiere şi feroviare construite pe structură metalică. Construit în 1893, cu numele de "botez" Szent László, Podul Mic <i>(foto)</i>, care a legat pieţele centrale şi a fost străbătut de tramvai, era la începutul secolului XX cel mai aglomerat.</p>
      <p>Cu 56 metri lungime şi 11 metri lăţime, podul nu avea pilon de susţinere, iar structura era în formă de arc.</p>
      <p>Construcţia a fost aruncată în aer în 1944, de armata germană aflată în retragere. După modelul său, în preajma anului 1910 a fost ridicat un pod în preajma Cetăţii, în capătul actualului bulevard Magheru.</p>
      <p>Poate cel mai frumos pod rutier construit în epocă se afla pe strada Vitéz (Decebal), ce avusese ca model Podul cu Lanţuri din Budapesta şi fusese dat în folosinţă în 1913. La acestea se adăuga podul pietonal de lângă Hala Comercială, numit Podul Paralelor, dar şi podul feroviar din zona Velenţa, de pe calea ferată Oradea - Cluj. Acestor poduri peste Criş li s-au adăugat pasarelele peste pârâurile Peţa, Paris, Sălbatic.</p>
      <p>
        <b>2019. Infrastructură dezvoltată</b>
      </p>
      <p>În prezent, cu excepţia podului feroviar din Velenţa, niciunul din podurile de la 1916 nu mai există. Dacă podul din centru a fost aruncat în aer de armata germană, cel de pe strada Decebal a fost rupt de viitură, iar pasarelele peste Peţa au dispărut odată cu mutarea cursului pârâului.</p>
      <figure>
        <img src="https://www.ebihoreanul.ro/user_files/03-azi37.jpg"/>
      </figure>
      <p>Acum, peste Criş sunt opt poduri rutiere, două feroviare şi unul pietonal. Cel mai vechi este Podul Szent László, finalizat în 1949 şi urmat în scurt timp de Podul Dacia. Acesta din urmă a fost extins de două ori, în 1996 şi în 2019, astfel încât să preia traficul tot mai crescut din zonă. De asemenea, Podul Sf. Ladislau, care a purtat şi numele de Ferdinand, a fost reabilitat recent <i>(foto)</i>.</p>
      <p>Podul Decebal a fost inaugurat în 1984, când cartierul de blocuri abia că începea să fie construit, iar Podul Intelectualilor datează din 1974. Primul pod de pe strada Densuşianu a fost construit în aceeaşi perioadă, iar cel de-al doilea în 2011. Printre podurile noi ale oraşului se mai numără Carol I (2011), Prezan (2015) şi Centenarului (2018). Alte două poduri pietonale sunt în plan, unul lângă Hotelul Hilton, altul în zona Colegiului "Mihai Viteazul".</p>
    </article>
  </body>
</html>