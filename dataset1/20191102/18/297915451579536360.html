<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prazsky.denik.cz/zpravy_region/v-centru-prahy-jiz-ponekolikate-protestovali-lide-proti-turecke-ofenzive-20191102.html"/>
    <meta property="og:site_name" content="Pražský deník"/>
    <meta property="article:published_time" content="2019-11-02T18:56:00+00:00"/>
    <meta property="og:title" content="Další protesty proti turecké ofenzivě. V centru Prahy se sešly dvě stovky lidí"/>
    <meta property="og:description" content="V centru Prahy v sobotu znovu protestovali lidé proti turecké ofenzivě v Sýrii. Na Palackého náměstí se jich odpoledne sešly odhadem asi dvě stovky. Akci pořádal Výbor na obranu revoluce v Rojavě, který požaduje například suspendování členství Turecka v NATO nebo zavedení bezletové zóny nad severní Sýrií."/>
  </head>
  <body>
    <article>
      <h1>Další protesty proti turecké ofenzivě. V centru Prahy se sešly dvě stovky lidí</h1>
      <address><time datetime="2019-11-02T18:56:00+00:00">02 Nov 2019, 18:56</time> by <a rel="author">ČTK</a></address>
      <p>Demonstrace začala po 15.00 projevy několika řečníků. Kritizovali zejména tureckého prezidenta Recepa Tayyipa Erdogana. U sebe měli kurdské i české vlajky, někteří nesli také prapory kurdských milic YPG. Zhruba po hodině se lidé vydali v průvodu na Klárov. Po cestě skandovali hesla jako „Svobodný Kurdistán, terorista Erdogan" nebo „Zastavme válku".</p>
      <figure>
        <img src="https://g.denik.cz/1/52/kurdove-demonstrace-kurd_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy-ze-sveta/kurdove-jsou-polaci-blizkeho-vychodu-20191016.html">Situace na severu Sýrie: Kurdové jsou Poláci Blízkého východu Přečíst článek ›</a>
      </aside>
      <p>Do cíle dorazil průvod okolo 17.00. U památníku druhého odboje pak jeho účastníci položili fotky některých obětí invaze. U fotografií zapálili svíčky. Pokračovaly také další projevy.</p>
      <h3>Evropský parlament tureckou invazi odsoudil </h3>
      <p>Turecko zahájilo vojenskou operaci v Sýrii 9. října. Ankara uvádí, že cílem je zbavit oblast u tureckých hranic teroristů, za něž označuje kurdské milice. Chce tam také vytvořit pásmo, kam hodlá dopravit z Turecka část ze 3,6 milionu syrských uprchlíků.</p>
      <p>Evropský parlament minulý týden tureckou invazi do Sýrie odsoudil. Ankaru vyzval, aby ji okamžitě ukončila a stáhla všechny své vojáky ze syrského území. Usnesení, které europoslanci přijali na plénu ve Štrasburku, také vyzývá k přijetí „přiměřených a cílených" ekonomických sankcí proti Turecku.</p>
      <figure>
        <img src="https://g.denik.cz/63/fa/73224028-120248842719469-397129289121660928-o_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/turecky-vojensky-utok-na-kurdy-v-syrii-resi-i-politici-v-praze-6-20191031.html">Turecký vojenský útok na Kurdy v Sýrii řeší i politici v Praze 6 Přečíst článek ›</a>
      </aside>
      <p>Čeští poslanci už dříve označili invazi jako porušení mezinárodního práva. Sněmovna také podpořila rozhodnutí vlády o pozastavení vývozních licencí na vojenský materiál do Turecka.</p>
      <p>Proti postupu Turecka protestovali lidé v Praze i v dalších městech již několikrát. Ve středu se na náměstí Republiky v Praze sešly desítky protestujících, o týden dříve na Palackého náměstí demonstrovaly stovky lidí. Asi 700 lidí demonstrovalo 16. října na Klárově, ve stejný den se v Brně na Dominikánském náměstí sešlo podle odhadu strážníků kolem 400 lidí.</p>
    </article>
  </body>
</html>