<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/bolgariya-napravit-franciji-notu-protestu-cherez-zayavu-makrona-novini-svitu-50051291.html"/>
    <meta property="og:site_name" content="НВ"/>
    <meta property="article:published_time" content="2019-11-02T18:46:00+00:00"/>
    <meta property="og:title" content="Болгарія направить Франції ноту протесту через заяву Макрона про «банди нелегалів»"/>
    <meta property="og:description" content="У Болгарії слідом за Україною відреагують на заяву президента Франції Емманюеля Макрона про «банди нелегальних мігрантів» з цих країн."/>
  </head>
  <body>
    <article>
      <h1>Болгарія направить Франції ноту протесту через заяву Макрона про «банди нелегалів»</h1>
      <h2>У Болгарії слідом за Україною відреагують на заяву президента Франції Емманюеля Макрона про «банди нелегальних мігрантів» з цих країн.</h2>
      <address>
        <time datetime="2019-11-02T18:46:00+00:00">02 Nov 2019, 18:46</time>
      </address>
      <p>Про це повідомляє <a href="https://www.radiosvoboda.org/a/news-bolharija-makron-zajava-protest/30249831.html">Радіо Свобода</a>.</p>
      <p>Віцепрем'єр і міністр закордонних справ Болгарії Єкатерина Захарієва дала вказівку болгарському послові в Парижі Анґелові Чолакову вручити в понеділок, 4 листопада, ноту протесту Міністерству закордонних справ Франції.</p>
      <p>Також у понеділок до МЗС Болгарії викликають французького посла в Софії Флоранс Робін для пояснень, повідомили в болгарському зовнішньополітичному відомстві.</p>
      <p>Як наголосила Захарієва, заява Макрона образлива для Болгарії і для болгарської громади у Франції і викликає подив — особливо тому, що болгари, які живуть у Франції, за даними французьких правоохоронців, не створюють там особливих проблем.</p>
      <p>За її словами, посол Болгарії у Франції має спитати під час відвідин тамтешнього МЗС, які саме «болгарські мережі» чи «болгарські канали» мав на увазі Макрон: якщо французька держава має таку інформацію, вона мала б подати її Софії офіційно, щоб над цим могли спільно працювати міністерства внутрішніх справ обох країн.</p>
      <p>А послу Франції в Болгарії висловлять обурення заявою Макрона, додала голова МЗС.</p>
      <p>Раніше <a href="https://nv.ua/ukr/ukraine/politics/makron-poskarzhivsya-na-ukrajinski-bandi-reakciya-mzs-novini-ukrajini-50051199.html">МЗС України викликало посла Франції</a> через заяву Макрона про «нелегальні українські банди».</p>
      <p>Нагадаємо, президент Франції Еммануель Макрон в інтерв'ю правому журналу Valeurs Actuelles, коментуючи проблему нелегальної міграції, згадав про «нелегальні українські чи болгарські банди».</p>
    </article>
  </body>
</html>