<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/2/7230828/"/>
    <meta property="og:site_name" content="Українська правда"/>
    <meta property="article:published_time" content="2019-11-02T18:15:06+00:00"/>
    <meta property="og:title" content="У Кличка заявили, що уряд завершив перевірку КМДА з порушеннями"/>
    <meta property="og:description" content="Комісія уряду, що перевіряла виконавчу дисципліну у КМДА, завершила роботу з порушенням закону."/>
  </head>
  <body>
    <article>
      <h1>У Кличка заявили, що уряд завершив перевірку КМДА з порушеннями</h1>
      <address>
        <time datetime="2019-11-02T18:15:06+00:00">02 Nov 2019, 18:15</time>
      </address>
      <p>Комісія уряду, що перевіряла виконавчу дисципліну у КМДА, завершила роботу з порушенням закону.</p>
      <p><b>Джерело: </b>заява радника мера Києва Володимира Бондаренка у <a href="https://www.facebook.com/Volodymyr.Jr.Bondarenko/posts/2793224804072968">Facebook</a></p>
      <p><b>Дослівно: </b>"Комісія уряду, що перевіряла виконавчу дисципліну у КМДА, нарешті закінчила роботу. На превеликий жаль – порушенням закону. О 19:30 1 листопада хотіли надати на ознайомлення висновок із 880 сторінок і хотіли б отримати підпис. Аврал і турборежим? Скоріше – звична практика. Практика поза законом. Бо мали дати можливість ознайомитися з талмудом в робочий час і до 1 листопада", – заявив Бондаренко.</p>
      <p><b>Деталі:</b> Радник Кличка зазначив, що у КМДА надали всі документи, за якими звернулися в рамках перевірки та ознайомляться з висновками у перший робочий день - 4 листопада.</p>
      <p>
        <b>
          <i>Знати більше: </i>
        </b>
      </p>
      <p>
        <b>
          <i>
            <a href="https://www.pravda.com.ua/articles/2019/07/18/7221212/">Києве мій! Як Зеленський збирається посунути Кличка</a>
          </i>
        </b>
      </p>
      <p>
        <b>Нагадаємо,</b>
      </p>
      <ul>
        <li>Урядова перевірка стосується виконавської дисципліни КМДА - організації роботи з виконання міською адміністрацією завдань, визначених законами України, актами президента, постановами Верховної Ради, актами Кабінету міністрів та дорученнями прем’єр-міністра. </li>
        <li>Раніше мер Києва Віталій Кличко звертався до Державної аудиторської служби з <a href="https://www.pravda.com.ua/news/2019/09/16/7226465/">проханням перевірити</a> діяльність столичної влади за період 2015-2019 років, оскільки повну перевірку діяльності може здійснювати лише ДАСУ. </li>
      </ul>
      <p>
        <b>Що було раніше:</b>
      </p>
      <ul>
        <li>Народний депутат від "Слуги народу", який мітить на пост голови КМДА, Олександр Ткаченко звернувся до прем'єра Олексія Гончарука провести аудит діяльності мера Києва Віталія <a href="https://www.pravda.com.ua/news/2019/09/16/7226454/">Кличка</a>, КМДА та її структур.</li>
        <li>Прем’єр-міністр Олексій Гончарук <a href="https://www.pravda.com.ua/news/2019/09/17/7226569/">дозволив аудит</a> діяльності Віталія Кличка та владних структур Києва. За словами депутата від "Слуги народу" Олександра Ткаченка, якого називали претендентом на посаду голови КМДА, перевірка почнеться після 22 вересня і триватиме до 8 жовтня.</li>
        <li>Офіс президента домагався звільнення Кличка з посади голови Київської міської держадміністрації з кінця липня.</li>
        <li>Попередній склад уряду Володимира Гройсмана відставку Кличка <a href="https://www.pravda.com.ua/news/2019/08/14/7223524/">розглядати відмовився</a>.</li>
        <li>4 вересня Кабмін <a href="https://www.pravda.com.ua/news/2019/09/4/7225310/">погодив</a> звільнення Віталія Кличка. Кличко назвав рішення Кабміну <a href="https://www.pravda.com.ua/news/2019/09/4/7225332/">незаконним.</a></li>
        <li>У партії "Слуга народу" мають дві кандидатури на пост голови Київської міської держадміністрації. Це – <a href="https://www.pravda.com.ua/news/2019/07/18/7221267/">Ткаченко </a>і бізнесмен Андрій Холодов.</li>
        <li>Кличко <a href="https://www.pravda.com.ua/news/2019/09/30/7227701/">позивається</a> до Кабінету міністрів, прем’єр-міністра Олексія Гончарука й керівника Офісу президента Андрія Богдана через рішення про звільнення його з посади голови Київської міської державної адміністрації.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/10/9/7228614/"/>
        <a href="https://www.pravda.com.ua/news/2019/10/7/7228373/"/>
        <a href="https://www.epravda.com.ua/news/2019/09/26/652004/"/>
      </related>
    </article>
  </body>
</html>