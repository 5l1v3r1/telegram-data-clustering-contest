<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/ludata-nadprevara-prodalzhava-livarpul-i-siti-se-izmaknaha-v-kraja.html"/>
    <meta property="og:site_name" content="bTV Новините"/>
    <meta property="article:published_time" content="2019-11-02T18:54:00+00:00"/>
    <meta property="og:title" content="Лудата надпревара продължава! &quot;Ливърпул&quot; и &quot;Сити&quot; се измъкнаха в края"/>
    <meta property="og:description" content="Разликата на върха във Висшата лига се запазва"/>
  </head>
  <body>
    <article>
      <h1>Лудата надпревара продължава! "Ливърпул" и "Сити" се измъкнаха в края</h1>
      <h2>Разликата на върха във Висшата лига се запазва</h2>
      <address>
        <time datetime="2019-11-02T18:54:00+00:00">02 Nov 2019, 18:54</time>
      </address>
      <p>Изключителна драма в 11-ия кръг на английската Висша лига! "Манчестър Сити" и "Ливърпул" записаха обрати и измъкнаха трите точки в своите двубои, след които разликата на върха остана 6 точки в полза на мърсисайдци.</p>
      <p>Тимът на Юрген Клоп губеше с 0:1 до 87' при визитата си на "Астън Вила", но стигна до забележителна победа. Първо Андрю Робъртсън изравни три минути преди края, а впоследствие, дълбоко в добавеното време, Садио Мане донесе успеха.</p>
      <figure>
        <img src="https://img.bg.sof.cmestatic.com/media/images/640x/Nov2019/2112012435.jpg"/>
        <figcaption>Снимка: Getty Images</figcaption>
      </figure>
      <p>Драма имаше и на "Етихад" в Манчестър, където "Сити" изоставаше с 0:1 до 70', след като Джеймс Уорд-Проус даде аванс на "Саутхемптън" в 13'. "Светците" се бранеха смело, но защитата им се пропука 20 минути преди края, когато Серхио Агуеро се разписа, възползвайки се от подаване на Кайл Уолкър. Любопитното е, че това бе първият точен удар за "гражданите" в мача и общо... 16-ти към вратата на "Саутхемптън".</p>
      <p>"Сити" дочака своя момент и четири минути преди края Уолкър добави и попадение към асистенцията си, пращайки топката в мрежата зад МакКарти - 2:1.</p>
      <p>Така "Ливърпул" води с актив от 31 точки, пред "Сити" с 25. В следващия кръг двата тима се сблъскват на "Анфийлд" в един от най-чаканите двубои от началото на сезона.</p>
    </article>
  </body>
</html>