<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/u-shtabi-oos-povidomili-koli-skasuyut-rezhim-obmezhen-u-zolotomu-328287_.html"/>
    <meta property="og:site_name" content="DT.ua"/>
    <meta property="article:published_time" content="2019-11-02T18:15:00+00:00"/>
    <meta property="og:title" content="У штабі ООС повідомили, коли скасують режим обмежень у Золотому"/>
    <meta property="og:description" content="З початку тижня діє режим Жовтий у зв'язку із розведенням сил та засобів."/>
  </head>
  <body>
    <article>
      <h1>У штабі ООС повідомили, коли скасують режим обмежень у Золотому</h1>
      <h2>З початку тижня діє режим "Жовтий" у зв'язку із розведенням сил та засобів.</h2>
      <address>
        <time datetime="2019-11-02T18:15:00+00:00">02 Nov 2019, 18:15</time>
      </address>
      <p>Запроваджені обмеження на переміщення в районі розведення сил і засобів поблизу Золотого Луганської області скасують завтра, 3 листопада. Про це повідомив у суботу командир оперативно-тактичного угруповання "Північ" генерал Олег Микац на брифінгу в Золотому-4. 1 листопада <a href="https://dt.ua/UKRAINE/v-zolotomu-zavershilosya-rozvedennya-sil-ta-zasobiv-shtab-oos-328198_.html"><b>поблизу Золотого завершилося розведення</b></a>.</p>
      <p>"Починаючи від завтра тут можна буде вільно переміщатися – відповідно виконувати всі заходи, які необхідно як для місцевого населення, волонтерів, журналістів та інших", - сказав він.</p>
      <p>Микац стверджує, що в цьому районі 12 днів не порушується режим припинення вогню.</p>
      <p>Тим часом керівник української сторони Спільного центру з контролю і координації питань припинення вогню і стабілізації лінії розмежування сторін (СЦКК) полковник Олександр Борщевський розповів про те, що о 12:00 почнуть розміновувати території в зоні розведення і демонтувати фортифікаційні споруди. У майбутньому заплановано відкриття контрольного пункту в'їзду-виїзду.</p>
      <p>За поточною ситуацією стежать з допомогою чотирьох відеокамер, також цілодобово чергують офіцери СЦКК і ведеться відеофотофіксація співробітниками центру.</p>
      <p>Заступник начальника штабу операції Об'єднаних сил зі стратегічних комунікацій полковник Дмитро Бородавко поінформував, що в зоні безпеки в селі Катеринівка, де пройшло розведення, живуть 150 жителів, включаючи сімох дітей. Ніхто з них не заявляв про намір покинути село, зазначив полковник. Поліцейські і районна влада забезпечують людей своєчасно хлібом, на місці чергує "швидка допомога".</p>
      <p>Нагадаємо, з понеділка, 28 жовтня, <a href="https://dt.ua/UKRAINE/cherez-rozvedennya-sil-v-zoni-oos-posilili-pravila-perevirki-ta-obmezhili-peresuvannya-327859_.html"><b>почав діяти режим "Жовтий"</b></a>. Зокрема, перебування і переміщення осіб здійснюється лише за наявності документів та з оглядом особистих речей і транспортних засобів.</p>
      <p>29 жовтня голова МЗС Вадим <b><a href="https://dt.ua/UKRAINE/u-zolotomu-pochalosya-rozvedennya-sil-pristayko-327704_.html">Пристайко повідомив про початок розведення сил і засобів поблизу Золотого</a></b> на Луганщині. У штабі ООС цю інформацію спочатку спростовували, але згодом підтвердили, що розведення військ почалося і <b><a href="https://dt.ua/UKRAINE/komandduvach-oos-nazvav-termini-rozvedennya-sil-v-zolotomu-327779_.html">триватиме три доби</a></b>.</p>
      <p>Розведення в Золотому, Станиці Луганській (Луганська область) та Петрівському (Донецька область) неодноразово узгоджувалося в Мінську, але зривалося під час спроби реалізації. Влітку цього року війська розвели в районі Станиці Луганської, після чого на засіданні 1 жовтня Тристороння контактна група погодила розведення ще на двох ділянках на лінії зіткнення в Донбасі.</p>
      <p>Відведення українських військ від лінії розмежування є однією з умов Кремля для проведення <b><a href="https://dt.ua/POLITICS/kreml-nazvav-rozvedennya-sil-v-donbasi-peredumovoyu-dlya-zustrichi-lideriv-normandskoyi-chetvirki-327586_.html">саміту в "Нормандському форматі"</a></b>. При цьому гарантувати дзеркальне відведення окупаційних військ у Кремлі відмовилися.</p>
      <p><b><a href="https://dt.ua/UKRAINE/v-zolotomu-obstrilyali-dobrovolciv-z-yakim-sperechavsya-zelenskiy-zmi-327668_.html">Проти відведення українських військових виступили ветерани та добровольці</a></b>, а також мирні жителі прифронтових населених пунктів. Перші вважають розведення капітуляцією у війні з Росією, другі побоюються розправи бойовиків після відходу українських військових зі своїх позицій.</p>
      <p>Та <b><a href="https://dt.ua/POLITICS/u-minsku-domovilisya-pro-rozvedennya-sil-u-donbasi-zelenskiy-325076_.html">президент Володимир Зеленський особисто гарантував безпеку</a></b> жителям "сірої зони" після відведення українських військових на позиції 2016 року. А голова Верховної Ради Дмитро Разумков поклав відповідальність за їх безпеку <b><a href="https://dt.ua/POLITICS/razumkov-poklav-na-policiyu-vidpovidalnist-za-bezpeku-meshkanciv-zolotogo-pislya-vivedennya-zsu-325523_.html">на поліцію і Національну гвардію</a></b>, які разом із прикордонниками залишаться там після розведення.</p>
      <p>Детальніше про розведення сил і засобів у Донбасі <a href="https://dt.ua/internal/male-zolote-a-cina-velika-328202_.html"><b>читайте в матеріалі Юрія Бутусова "Мале Золоте, а ціна велика"</b></a> у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>