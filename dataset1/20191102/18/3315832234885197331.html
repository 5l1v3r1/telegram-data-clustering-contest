<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/6442c345b4b97940/lady-gaga-o-va-interpreta-pe-sotia-lui-maurizio-gucci-intr-un-film-regizat-de-ridley-scott.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-02T18:20:06+00:00"/>
    <meta property="og:title" content="Lady Gaga o va interpreta pe soţia lui Maurizio Gucci într-un film regizat de Ridley Scott"/>
    <meta property="og:description" content="Lady Gaga va juca rolul principal feminin într-un nou lungmetraj, regizat de Ridley Scott, în care vedeta pop o va interpreta pe soţia lui Maurizio Gucci, moştenitorul dinastiei Gucci din industria modei, asasinat în 1995, a anunţat vineri presa de la Hollywood, citată de Reuters şi Press Association."/>
  </head>
  <body>
    <article>
      <h1>Lady Gaga o va interpreta pe soţia lui Maurizio Gucci într-un film regizat de Ridley Scott</h1>
      <address><time datetime="2019-11-02T18:20:06+00:00">02 Nov 2019, 18:20</time> by <a rel="author">Jurnal.md</a></address>
      <p>
        <b>Lady Gaga va juca rolul principal feminin într-un nou lungmetraj, regizat de Ridley Scott, în care vedeta pop o va interpreta pe soţia lui Maurizio Gucci, moştenitorul dinastiei Gucci din industria modei, asasinat în 1995, a anunţat vineri presa de la Hollywood, citată de Reuters şi Press Association.</b>
      </p>
      <p>Lady Gaga, al cărei prim rol principal jucat într-un lungmetraj cinematografic - în filmul "A Star Is Born" - a fost lăudat anul trecut de criticii de specialitate, o va interpreta de această dată pe Patrizia Reggiani, care a petrecut 18 ani într-o închisoare italiană, după ce a fost găsită vinovată de organizarea asasinării în 1995 la Milano a fostului ei soţ, Maurizio Gucci, nepotul fondatorului casei de modă Gucci, au anunţat publicaţiile americane Variety, The Hollywood Reporter şi Deadline.</p>
      <p>Patrizia Reggiani, supranumită "Văduva Neagră" în timpul acelui proces pentru crimă, unul dintre cele mai intens mediatizate scandaluri din înalta societate a Italiei, a fost eliberată din închisoare în 2016.</p>
      <p>Maurizio Gucci, care a ocupat pentru o vreme funcţia de director general al casei Gucci, a fost împuşcat mortal de un asasin plătit în faţa birourilor companiei sale în anul 1995, precizează Press Association.</p>
      <p>Patrizia Reggiani a fost condamnată pentru orchestrarea acelui asasinat. Încercând să obţină o anulare a verdictului, cele două fiice ale sale au declarat în instanţă că o tumoare cerebrală a afectat comportamentul mamei lor.</p>
      <p>Ridley Scott va regiza şi va produce acest lungmetraj, a cărui dată de lansare nu a fost deocamdată anunţată.</p>
      <p>Proiectul reprezintă primul lungmetraj de pe agenda cântăreţei pop Lady Gaga - o artistă cu origini italiene, dar născută la New York - după debutul ei pe marele ecran în "A Star Is Born", un film regizat şi produs de Bradley Cooper, care a interpretat şi rolul principal masculin.</p>
      <p>Pentru interpretarea sa din pelicula "A Star Is Born", Lady Gaga a fost nominalizată la categoria "cea mai bună actriţă în rol principal", însă trofeul a fost câştigat de Olivia Colman, protagonista filmului "The Favourite". Lady Gaga a câştigat în cele din urmă premiul Oscar pentru cel mai bun cântec original cu single-ul "Shallow", inclus pe coloana sonoră a filmului "A Star Is Born".</p>
      <p>Cel mai recent film regizat de Ridley Scott a fost thrillerul poliţist "All the Money in the World" (2017). Renumitul regizor britanic a fost nevoit în ultimul moment să filmeze din nou anumite scene din această peliculă, după ce Kevin Spacey, concediat de producători în urma unor acuzaţii de comportament sexual indecent, a fost înlocuit cu actorul Christopher Plummer.</p>
    </article>
  </body>
</html>