<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/innenriks/i/mRxz1E/den-foerste-korrekte-eoes-kjennelsen-kom-i-trygderettens-i-juni-2017-de"/>
    <meta property="og:site_name" content="Bergens Tidende"/>
    <meta property="article:published_time" content="2019-11-02T18:10:04+00:00"/>
    <meta property="og:title" content="Nav-skandalen: Nyutdannet jurist startet snuoperasjonen"/>
    <meta property="og:description" content="I juni 2017 ledet en nyutdannet jurist arbeidet med den første kjennelsen i Trygderetten som tok riktig standpunkt i Nav-skandalen."/>
  </head>
  <body>
    <article>
      <h1>Nav-skandalen: Nyutdannet jurist startet snuoperasjonen</h1>
      <h2>I juni 2017 ledet en nyutdannet jurist arbeidet med den første kjennelsen i Trygderetten som tok riktig standpunkt i Nav-skandalen.</h2>
      <address><time datetime="2019-11-02T18:10:04+00:00">02 Nov 2019, 18:10</time> by <a rel="author">Sigurd Bjørnestad</a></address>
      <p>Trygderetten har på <a href="https://www.trygderetten.no/forside?p_lang=2">startsiden til sine hjemmesider</a> lagt ut 15 kjennelser «vedrørende feil praksis med kontantytelser til EU/EØS-land».</p>
      <p>Den første av disse er fra 27. oktober 2017.</p>
      <p>Men allerede 16. juni 2017 kom det en kjennelse som la den mye omtalte artikkel 21 i EØS-forordningen 883/2004 til grunn. Den sier at mottagere av Nav-ytelse fritt kan oppholde seg i EØS-land, gitt at noen vilkår er oppfylt.</p>
      <p>I kjennelsen fra juni 2017 blir Navs vedtak opphevet fordi Nav ikke har vurdert artikkel 21. Saken skal behandles på nytt i Nav.</p>
      <p>Rettens administrator er rettsfullmektig Stian Møkkelgjerd. En rettsfullmektig er det samme som en dommerfullmektig i en ordinær rett. Dette er som regel unge og relativt nyutdannede jurister.</p>
      <p>Møkkelgjerd har med seg Runar Narvland som «juridisk kyndig rettsmedlem». Han veteran innen trygderetten.</p>
      <p>
        <a href="https://www.bt.no/innenriks/i/OpXW5k/regjeringen-vil-iverksette-tiltak-for-rettshjelp-for-nav-ofrene">Les også<br/>Regjeringen vil iverksette tiltak for rettshjelp for Nav-ofrene</a>
      </p>
      <h3>Tviler seg frem</h3>
      <p>Utover høsten 2017 og inn i 2018 ser det ut som om Trygderetten tviler seg frem til et konsekvent syn på EØS-forordningens rolle. I utvalget på sin <a href="https://www.trygderetten.no/forside?p_lang=2">startside</a> har Trygderetten for 2017 lagt ut ytterligere én kjennelse fra desember.</p>
      <p>Men fra 2017 finnes det ytterligere to kjennelser fra Trygderetten i lignende saker. Der blir <i>ikke</i> forordning 833/2004 omtalt i det hele tatt, og disse er ikke lagt ut i utvalget på startsiden.</p>
      <p>Rettens kjennelser er med andre ord ikke konsekvente:</p>
      <ul>
        <li>I en kjennelse fra november 2017 får trygdemottageren som har oppholdt seg i et EØS-land, ikke medhold i sitt krav. Nav får ifølge Trygderettens kjennelse rett til å kreve tilbake «feilutbetalingsbeløpet».</li>
        <li>I en kjennelse fra desember 2017 sender Trygderetten saken tilbake til videre behandling i Nav. I et sammendrag av kjennelsen på Trygderettens hjemmesider står det at dette er land «i Norden», altså i EØS.</li>
      </ul>
      <p>Deretter kommer det en jevn strøm av kjennelser utover i 2018 og 2019. Ifølge Trygderettens utvalgte oversikt legger disse til grunn at det er lov å oppholde seg i utlandet.</p>
      <p>
        <a href="https://www.bt.no/innenriks/i/AdBGRr/vg-nav-sjefen-sier-at-hun-fortsetter-i-jobben-men-at-hun-gaar-av-nest">Les også<br/>Derfor vil ikke Nav-sjefen gå av nå</a>
      </p>
      <h3>Trenger mange kjennelser</h3>
      <p>Nav vil gjerne være på trygg grunn før de endrer praksis.</p>
      <p>« (...) det er ikke sånn at NAV endrer praksis etter enkeltkjennelser, spesielt når andre og senere kjennelser fra Trygderetten ikke stiller spørsmål ved vår fortolkning», skriver ytelsesdirektør Kjersti Monland i en e-post til <a href="https://www.nrk.no/norge/trygdeskandalen_-dette-er-dommerne-som-sa-stopp-1.14762994">NRK</a>.</p>
      <p>Hun tenker trolig på de to kjennelsene fra høsten 2017, som i hovedsak støtter Navs forståelse.</p>
      <p>Til Aftenposten mandag sa Nav-sjefen Sigrun Vågeng at «når vi skal forandre praksis i Nav, må vi ha mer en én kjennelse å basere dette på».</p>
      <p>Ifølge NRK sier Monland at det først utover våren 2018 kom flere kjennelser fra Trygderetten, der den var uenig i Navs forståelse av regelverket.</p>
      <p>NAV Klageinstans opplyser til NRK at de i desember 2018 stanset all behandling av klagesaker som kunne berøres av Trygderettens endrede forståelse av forordningens artikkel 21.</p>
      <p>Da hadde det gått ett og et halvt år siden den første kjennelsen i Trygderetten i juni 2017.</p>
      <related>
        <h4>Les også</h4>
        <a href="https://www.bt.no/nyheter/lokalt/i/xPd8rQ/blir-ikke-utvist-etter-aa-ha-blitt-doemt-for-nav-bedrageri"/>
        <a href="https://www.bt.no/nyheter/lokalt/i/awePa7/heidi-49-ble-feilaktig-doemt-for-nav-svindel"/>
        <a href="https://www.bt.no/innenriks/i/OpX6Vw/oeystein-ble-uskyldig-doemt-for-trygdesvindel-onsdag-ringte-politiet-fo"/>
        <a href="https://www.bt.no/nyheter/lokalt/i/LAXnKp/jeg-skjoente-ingenting-da-jeg-ble-loeslatt-fra-fengsel"/>
      </related>
      <related>
        <h4>Mest lest akkurat nå</h4>
        <a href="https://www.bt.no/sprek/i/wPkxk5/kenneth-trodde-han-var-deprimert-svaret-fra-fastlegen-var-et-helt-ann"/>
        <a href="https://www.bt.no/nyheter/lokalt/i/y3JxbJ/14-aaring-stanset-i-stjaalet-bil-paa-stord-fremstaar-beruset"/>
        <a href="https://www.bt.no/nyheter/direkte/i/8mGLLd/trafikken-direkte"/>
        <a href="https://www.bt.no/nyheter/lokalt/i/e8RKJg/da-adrian-12-fikk-vaere-med-aa-bestemme-spilletid-ble-alt-enklere"/>
        <a href="https://www.bt.no/nyheter/direkte/i/BR649v/nyheter-direkte"/>
        <a href="https://www.bt.no/bolig/i/aweKeO/nytt-liv-i-gammel-prestegaard"/>
      </related>
      <ol>
        <li>
          <a href="https://www.bt.no/tag/Nav">Nav</a>
        </li>
        <li>
          <a href="https://www.bt.no/tag/E%C3%98S">EØS</a>
        </li>
        <li>
          <a href="https://www.bt.no/tag/Sigrun_V%C3%A5geng">Sigrun Vågeng</a>
        </li>
      </ol>
    </article>
  </body>
</html>