<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637582/%D8%B4%D8%B1%D8%A7%DB%8C%D8%B7-%D8%AF%D8%B1-%D8%A8%DB%8C%D8%B4%D8%AA%D8%B1-%D9%85%D9%86%D8%A7%D8%B7%D9%82-%D9%84%D8%A8%D9%86%D8%A7%D9%86-%D8%A8%D9%87-%D8%AD%D8%A7%D9%84%D8%AA-%D8%B9%D8%A7%D8%AF%DB%8C-%D8%A8%D8%B1%DA%AF%D8%B4%D8%AA%D9%87-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-02T18:58:00+00:00"/>
    <meta property="og:title" content="شرایط در بیشتر مناطق لبنان به حالت عادی برگشته است"/>
    <meta property="og:description" content="اکثر مناطق اصلی در شهرهای مختلف لبنان به جز میادین تحصن که همچنان برای دومین هفته متوالی صحنه حضور تظاهرکنندگان است، به شرایط عادی خود بازگشته‌ و..."/>
  </head>
  <body>
    <article>
      <h1>
        <a href="https://www.bultannews.com/fa/news/637582/%D8%B4%D8%B1%D8%A7%DB%8C%D8%B7-%D8%AF%D8%B1-%D8%A8%DB%8C%D8%B4%D8%AA%D8%B1-%D9%85%D9%86%D8%A7%D8%B7%D9%82-%D9%84%D8%A8%D9%86%D8%A7%D9%86-%D8%A8%D9%87-%D8%AD%D8%A7%D9%84%D8%AA-%D8%B9%D8%A7%D8%AF%DB%8C-%D8%A8%D8%B1%DA%AF%D8%B4%D8%AA%D9%87-%D8%A7%D8%B3%D8%AA">شرایط در بیشتر مناطق لبنان به حالت عادی برگشته است</a>
      </h1>
      <h2>اکثر مناطق اصلی در شهرهای مختلف لبنان به جز میادین تحصن که همچنان برای دومین هفته متوالی صحنه حضور تظاهرکنندگان است، به شرایط عادی خود بازگشته‌ و...</h2>
      <address><time datetime="2019-11-02T18:58:00+00:00">02 Nov 2019, 18:58</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از رویترز، دعوت‌های رهبران سیاسی لبنان از حامیان خود در خصوص باز کردن مسیرها و تسهیل در تردد شهروندان، موجب شده است زندگی عادی به اکثر خیابان‌ها و مسیرهای این کشور بازگردد.</p>
      <p>در همین راستا، نماینده رسانه ملی لبنان در منطقه عالیه این کشور اعلام کرد، پس از اینکه معترضان همه مسیرها به ویژه بزرگراه‌ها را باز کردند، زندگی در این منطقه به حالت عادی برگشته است.</p>
      <p>همچنین بانک‌های لبنان آغاز به کار کرده، فعالیت ادارات دولتی و رسمی سازماندهی شده و مدارس پس از ۱۵ روز تعطیلی مجدداً باز شدند و در تعدادی از مدارس از جمله در منطقه عالیه لبنان امروز تدریس به صورت معمول برگزار شد تا تدریس در دوره‌ای که مدارس به حالت تعطیلی درآمده بود، جبران شود.</p>
      <p>فعالان شبکه‌های مجازی نیز روز جمعه و امروز در خصوص سخنرانی‌های سید حسن نصرالله، دبیرکل حزب‌الله لبنان و نیز سمیر جعجع، رئیس حزب "القوات اللبنانیه" که خواستار تشکیل دولت مستقل تکنوکرات شده بود، بحث و اظهارنظر کردند.</p>
      <p>همچنین بشاره بطرس الراعی، اسقف مارونی لبنان بار دیگر خواستار تشکیل دولتی کوچک و بی‌طرف برای نجات کشور و کسب اعتماد شهروندان لبنانی شد.</p>
      <p>وی با بیان اینکه جنبش مردمی و مطالبات به حق آنها در حال ثمر دادن است، در عین حال حمایت خود را از اظهارات میشل عون، رئیس جمهوری لبنان اعلام کرد که گفته بود بازنگری در اوضاع کنونی دولت از طریق اصول قانون اساسی نافذ ضرورت دارد.</p>
      <p>الراعی در اظهاراتی که رسانه‌های داخلی آن را منتشر کردند، گفت: از وعده‌های عون برای مردم لبنان در خصوص مبارزه با فساد، نجات وضعیت اقتصادی و مالی، بازگرداندن اموال چپاول شده، لغو محرمانه بودن حساب‌های بانکی و لغو مصونیت کسانی که در امور کلان تأثیرگذار هستند و نیز تمرکز زدایی اداری، خرسند هستیم.</p>
    </article>
  </body>
</html>