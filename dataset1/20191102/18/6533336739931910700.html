<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-3/politica/novembre-portafoglio-si-svuota-istante-ndash-benvenuti-217959.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-02T18:30:00+00:00"/>
    <meta property="og:title" content="Novembre, il mese delle tasse: tra ritenute, acconti, addizionali, gli italiani verseranno..."/>
    <meta property="og:description" content="A NOVEMBRE, IL PORTAFOGLIO SI SVUOTA IN UN ISTANTE – BENVENUTI NEL MESE DELLE TASSE: TRA RITENUTE, ACCONTI, ADDIZIONALI COMUNALI E CHI PIÙ NE HA PIÙ NE METTA, GLI ITALIANI VERSERANNO ALL’ERARIO 55 MILIARDI DI EURO – L’IMPOSTA PIÙ ONEROSA SARÀ L’IVA, CHE DA SOLA VALE, PER QUESTO MESE, UN INCASSO DI 15 MILIARDI DI EURO…"/>
  </head>
  <body>
    <article>
      <h1>Novembre, il mese delle tasse: tra ritenute, acconti, addizionali, gli italiani verseranno...</h1>
      <address>
        <time datetime="2019-11-02T18:30:00+00:00">02 Nov 2019, 18:30</time>
      </address>
      <p>
        <b>A NOVEMBRE, IL PORTAFOGLIO SI SVUOTA IN UN ISTANTE – BENVENUTI NEL MESE DELLE TASSE: TRA RITENUTE, ACCONTI, ADDIZIONALI COMUNALI E CHI PIÙ NE HA PIÙ NE METTA, GLI ITALIANI VERSERANNO ALL’ERARIO 55 MILIARDI DI EURO – L’IMPOSTA PIÙ ONEROSA SARÀ L’IVA, CHE DA SOLA VALE, PER QUESTO MESE, UN INCASSO DI 15 MILIARDI DI EURO…</b>
      </p>
      <hr/>
      <p>
        <b>Sandra Riccio per <a href="http://www.lastampa.it/">www.lastampa.it</a></b>
      </p>
      <figure>
        <a href="https://www.dagospia.com/mediagallery/Dago_fotogallery-254384/890498.htm">
          <img src="https://cdn-static.dagospia.com/img/foto/04-2017/tasse-890498.jpg"/>
        </a>
        <figcaption>TASSE</figcaption>
      </figure>
      <p>L’ammontare complessivo del gettito in capo alle imprese è avvertito ormai da tutti come un problema che deve essere affrontato in tempi rapidissimi. Tuttavia, non va nemmeno dimenticata la necessità di semplificare il quadro normativo del nostro sistema fiscale. Novembre è in particolare il mese delle tasse: tra le ritenute dei dipendenti, degli autonomi e dei collaboratori, gli acconti Iva/Ires/Irpef/Irap e le addizionali comunali/regionali Irpef, questo mese gli italiani sono a chiamati a versare all’erario 55 miliardi di euro.</p>
      <p>L’Ufficio studi della CGIA ricorda che, ad esempio, nel 2018 il gettito tributario complessivo aveva superato i 500 miliardi di euro. Questa imponente massa monetaria è affluita nelle casse pubbliche rispettando precise scadenze fiscali che, da sempre, si concentrano prevalentemente tra giugno/luglio e tra novembre/dicembre.</p>
      <figure>
        <a href="https://www.dagospia.com/mediagallery/Dago_fotogallery-254384/1231217.htm">
          <img src="https://cdn-static.dagospia.com/img/foto/10-2019/roberto-gualtieri-e-giuseppe-conte-al-lavoro-sul-def-1231217.jpg"/>
        </a>
        <figcaption>Roberto Gualtieri e Giuseppe Conte al lavoro sul Def</figcaption>
      </figure>
      <p>Il 2018, comunque, è stato un anno particolare: la scadenza del 30 giugno è “caduta” di sabato e, conseguentemente, ha provocato uno slittamento in avanti dei versamenti estivi. Dichiara il coordinatore dell’Ufficio studi Paolo Zabeo: «Una parte importante delle imposte che dovranno essere pagate questo mese dalle imprese sono in realtà una partita di giro, come l’ Iva o le ritenute dei propri dipendenti; tuttavia, non saranno comunque pochi gli imprenditori, soprattutto quelli di piccola dimensione, che per onorare queste scadenze si troveranno in difficoltà. Il rallentamento dell’economia emerso in questi ultimi mesi ha allungato i tempi di pagamento anche nei rapporti commerciali tra imprese private, provocando non pochi squilibri finanziari a tantissime piccole aziende che da sempre sono a corto di liquidità e sottocapitalizzate».</p>
      <figure>
        <a href="https://www.dagospia.com/mediagallery/Dago_fotogallery-254384/868660.htm">
          <img src="https://cdn-static.dagospia.com/img/foto/01-2017/tasse-868660.jpg"/>
        </a>
        <figcaption>TASSE</figcaption>
      </figure>
      <p>L’attesa è sulle riforme. «Con un fisco più semplice e trasparente – dichiara il segretario Renato Mason – anche l’Amministrazione finanziaria potrebbe lavorare meglio ed essere più efficiente per contrastare l’evasione/elusione fiscale. La moltitudine di leggi, decreti, regolamenti e circolari esplicative presenti nel nostro ordinamento tributario, invece, complica la vita non solo agli addetti ai lavori, ma anche agli operatori del fisco che, comunque, continuano ad essere uno dei comparti più virtuosi di tutta la nostra Amministrazione pubblica».</p>
      <figure>
        <a href="https://www.dagospia.com/mediagallery/Dago_fotogallery-254384/1225946.htm">
          <img src="https://cdn-static.dagospia.com/img/foto/10-2019/tasse-sigarette-1225946_tn.jpeg"/>
        </a>
        <figcaption>tasse sigarette</figcaption>
      </figure>
      <p>Tornando ai numeri della ricerca, l’imposta più onerosa che le imprese e i lavoratori autonomi verseranno questo mese sarà l’Iva, che comporterà un incasso per l’erario di 15 miliardi di euro. Segue l’acconto Ires in capo alle società di capitali (Spa, Srl, Società cooperative, etc.): queste ultime anticiperanno al fisco 13,3 miliardi di euro. I collaboratori e i lavoratori dipendenti, attraverso i rispettivi datori di lavoro, daranno al fisco le ritenute per un importo pari a 11,9 miliardi di euro.</p>
      <figure>
        <a href="https://www.dagospia.com/mediagallery/Dago_fotogallery-254384/604486.htm">
          <img src="https://cdn-static.dagospia.com/img/foto/10-2014/tasse-604486.jpg"/>
        </a>
        <figcaption>tasse</figcaption>
      </figure>
      <p>L’acconto Irpef, invece, costerà alle aziende e ai percettori di redditi diversi (fitti, plusvalenze, lavoro occasionale, etc.) 6,2 miliardi di euro, mentre l’Irap implicherà un prelievo di 6,1 miliardi. L’addizionale regionale Irpef garantirà ai Governatori 1 miliardo, mentre le ritenute dei lavoratori autonomi peseranno sulle tasche di questi ultimi per 950 milioni di euro. Le addizionali comunali Irpef, infine, permetteranno ai Sindaci di incassare 413 milioni di euro e dalle ritenute dei bonifici delle detrazioni Irpef l’erario incamererà 190 milioni di euro.</p>
      <figure>
        <a href="https://www.dagospia.com/mediagallery/Dago_fotogallery-254384/1217624.htm">
          <img src="https://cdn-static.dagospia.com/img/foto/10-2019/giuseppe-conte-roberto-gualtieri-9-1217624.jpg"/>
        </a>
        <figcaption>giuseppe conte roberto gualtieri 9</figcaption>
      </figure>
      <p>È utile segnalare che il gettito di ciascuna imposta definita in questa elaborazione è stato stimato sulla base dell’andamento registrato negli ultimi anni. Oltre a ciò, si è tenuto conto delle principali modifiche legislative intervenute nel frattempo. Precisa il ricercatore dell’Ufficio studi Andrea Vavolo: “In questa stima, infatti, si è tenuto conto della diversa articolazione degli acconti 1 che, a partire dal mese di novembre 2019, interesserà i contribuenti soggetti agli Indicatori Sintetici di Affidabilità fiscale (ISA). In particolare, gli acconti saranno composti da due rate ciascuna pari al 50 per cento del totale da versare, in luogo dell’attuale ripartizione che vede la prima rata pari al 40 per cento dell’imposta dovuta per l’anno precedente e la seconda del 60 per cento”.</p>
      <figure>
        <a href="https://www.dagospia.com/mediagallery/Dago_fotogallery-254384/940376.htm">
          <img src="https://cdn-static.dagospia.com/img/foto/09-2017/la-strada-senza-tasse-940376.jpg"/>
        </a>
        <figcaption>la strada senza tasse</figcaption>
      </figure>
      <p>Già a partire dal mese di novembre di quest’anno, infatti, l’applicazione di tale disposizione equivale a una riduzione dell’acconto (solo per i contribuenti soggetti agli ISA) al 90 per cento (come risulta confermato dalla relazione illustrativa al predetto provvedimento). L’Ufficio studi, infine, tiene a precisare che in questa analisi non sono stati conteggiati i contributi previdenziali che dovranno essere versati entro il prossimo 16 novembre. Essendo sabato, questo pagamento slitta a lunedì 18 novembre.</p>
    </article>
  </body>
</html>