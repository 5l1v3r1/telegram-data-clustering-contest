<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/lifestyle-lyubopitno/khubavitsite-na-slavi-stavat-zhurnalistki-405675.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-02T18:58:59+00:00"/>
    <meta property="og:title" content="Хубавиците на Слави стават журналистки"/>
    <meta property="og:description" content="Най-красивите репортерки ще са в телевизията на Дългия"/>
  </head>
  <body>
    <article>
      <h1>Хубавиците на Слави стават журналистки</h1>
      <address><time datetime="2019-11-02T18:58:59+00:00">02 Nov 2019, 18:58</time> by <a rel="author">"Стандарт"</a></address>
      <p>Хубавиците от балет "Магаданс" дълго бяха повод за спекулации как ще се реализират в новата политическа сила на Дългия и в новата му телевизия. Хубавиците ще сменят танцовите тоалети с микрофони, тъй като част от тях ще са репортерки в новата телевизия 7/8.</p>
      <p>Дългия не крие, че част от красавиците ще се преквалифицират на журналистки, и пусна заставка за предаване, в която сексапилната танцьорка Ирина преследва с микрофон и неудобни въпроси неизвестен мъж. Напористата репортерка и бивша балерина е само част от новия екип на Слави. В телевизията, която ще тръгне ден след балотажа за местния вот, на бял кон се връща друга от звездите в "Шоуто на Слави". Актьорът Мариан Бачев сам разказа, че от 4 ноември зрителите могат да го гледат освен в театралните постановки и в канала на Трифонов.</p>
      <p>Вече стана ясно, че старият приятел на Дългия от ку-ку годините Камен Воденичаров също ще е част от новия телевизионен екип, а евъргрийнът в бандата Ванката ще води прогнозата за времето. Камен Во ще е лицето на шоуто "Вечерта на "Ку-ку бенд", което Слави ще излъчва всяка сряда от 20.30 ч. Шоуменът сериозно подгрява аудиторията си в социалните мрежи с трейлъри на предавания от новата телевизия, но засега програмата предвижда излъчването им да е само от 19 ч. до полунощ. "Бихме могли да инвестираме в новини и сутрешни блокове", разясни самият Слави, но на този етап няма достатъчно капацитет, за да развие канала си, пише "България Днес".</p>
      <p>Преди ден Трифонов публикува и официалната програмна схема на телевизията си, която стартира от този понеделник в 19 ч. В програмата ще има коментарно-публицистично предаване "Студио Хъ", времето ще е представено от Иван Атанасов, "Вечер на актьорите", "Шоуто на сценаристите", "Вечерното шоу на Слави", "Вечерта на Иван Кулеков", "Вечерта на Ку-ку бенд" с водещ Камен Воденичаров. Първият официален гост на Камен ще е певицата Мария Илиева в четвъртък.</p>
    </article>
  </body>
</html>