<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544229.html/---%D8%AF%D8%B1%D8%B5%D8%AF-%D8%AC%D9%85%D8%B9%DB%8C%D8%AA-%D8%A7%DB%8C%D8%B1%D8%A7%D9%86-%D8%B4%D9%87%D8%B1%D9%86%D8%B4%DB%8C%D9%86-%D8%B4%D8%AF%D9%87-%D8%A7%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-02T18:19:00+00:00"/>
    <meta property="og:title" content="۷۰ درصد جمعیت ایران شهرنشین شده‌اند"/>
    <meta property="og:description" content="شهردار تهران گفت: برخلاف دهه 30 که تنها ۳۰ درصد مردم شهرنشین بودند امروز هفتاد درصد جمعیت ایران شهرنشین هستند."/>
  </head>
  <body>
    <article>
      <h1>۷۰ درصد جمعیت ایران شهرنشین شده‌اند</h1>
      <h2>شهردار تهران:</h2>
      <address>
        <time datetime="2019-11-02T18:19:00+00:00">02 Nov 2019, 18:19</time>
      </address>
      <p>شهردار تهران گفت: برخلاف دهه 30 که تنها ۳۰ درصد مردم شهرنشین بودند امروز هفتاد درصد جمعیت ایران شهرنشین هستند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ پیروز حناچی شهردار تهران در مراسم اعطای جوایز چهارمین دوره جایزه جهانی خشت طلایی تهران که عصر امروز در برج میلاد برگزار شد گفت: از همه اعضای حاضر در این جلسه تشکر می‌کنم که دعوت ما را پذیرفتند.</p>
      <p>وی افزود: تهران شهری است که به دلایلی که می‌گویم از نوادر جهانی است. در این شهر ارتفاعاتی با نقطه نهایی توچال وجود دارد که همین الان دما ۱۷ درجه زیر صفر است.</p>
      <p>حناچی گفت: در همین لحظه اگر به جنوب تهران بروید شن و ماسه‌ای می‌بینید که در آن در حال پرورش شتر هستند که همه اینها نوادر تاریخی تهران است.</p>
      <p>وی ادامه داد: تا دهه 30 در ایران تنها یک کلانشهر داشتیم اما امروز ۱۵ کلانشهر در ایران داریم یعنی شهرهایی با بیش از یک میلیون نفر جمعیت.</p>
      <p>شهردار تهران خاطرنشان کرد: در دهه 30،‌ 70 درصد جمعیت ایران روستایی و تنها سی درصد شهرنشین بودند اما در آخرین سرشماری این نسبت کاملا برعکس شده است.</p>
      <p>وی گفت: کلانشهرهای دنیا بسیاری از مشکلاتشان شبیه به یکدیگر است که ناشی از تمرکز و زندگی شهرنشینی است و دو مشکل آلودگی و ترافیک از شایع‌ترین این مشکلات است.</p>
      <p>حناچی ادامه داد: فقر و حاشیه نشینی و اسکان غیررسمی نیز از سایر مشکلات شهرنشینی است که وقتی مشکل آب و افزایش مصرف انرژی و استفاده از سوخت‌های فسیلی به آن اضافه می شود مشکلات بزرگتری می‌شود.</p>
      <p>وی افزود: امسال جایزه خشت طلایی با شعار شهرهای هوشمند و تاب آور برگزار شد و میزبان بیش از ۵۰۰ طرح ایرانی و خارجی بود و خوشحالیم که همکاران بین‌المللی ما این جشنواره را همراهی کردند.</p>
      <p>شهردار تهران گفت: در دوره اول برگزاری جایزه خشت طلایی تعداد پروژه ها کمتر بود اما در دوره دوم تعداد پروژه ها به ۲۵۰ مورد رسید.</p>
      <p>انتهای پیام/</p>
    </article>
  </body>
</html>