<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/lifestyle-lyubopitno/pocherpeni-maymuni-atakuvat-turisti-v-tayland-405670.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-02T18:14:23+00:00"/>
    <meta property="og:title" content="Почерпени маймуни атакуват туристи в Тайланд"/>
    <meta property="og:description" content="Диви маймуни съсипват спокойствието на туристи в Тайланд - вместо да се радват на морето, слънцето и красивите гледки на остров Фи Фи, хората са принудени да се крият, когато дивите примати атакуват, разказва Дейли Стар. В заснет клип се вижда ядосан сив макак с дълга опашка, който удря млада дама по крака на плажа в залива, до който се стига само с лодка. Въпреки че им е казано, че животните са &quot;приятелски настроени&quot;, маймуните тук вилнеят, когато са гладни, но на туристите е забранено да ги хранят. Животните слизат от околните планини. Известно е, че някои хора, които показват страх или които внезапно са изненадани от тях, докато държат храна, са били надраскани или ухапани. Турист, който наскоро засне агресивните примати в действие, предупреди: „Направих това видео по време на последното си пътуване в Тайланд, то показва агресивни маймуни, които атакуват туристи на Маймунския плаж на островите Ко Фи Фи“. &quot;Ако планирате да ходите на този плаж, не се приближавайте към тези маймуни и не им давайте храна или напитки&quot;…"/>
  </head>
  <body>
    <article>
      <h1>Почерпени маймуни атакуват туристи в Тайланд</h1>
      <address><time datetime="2019-11-02T18:14:23+00:00">02 Nov 2019, 18:14</time> by <a rel="author">"Стандарт"</a></address>
      <p>Диви маймуни съсипват спокойствието на туристи в Тайланд - вместо да се радват на морето, слънцето и красивите гледки на остров Фи Фи, хората са принудени да се крият, когато дивите примати атакуват, разказва Дейли Стар.</p>
      <p>В заснет клип се вижда ядосан сив макак с дълга опашка, който удря млада дама по крака на плажа в залива, до който се стига само с лодка.</p>
      <p>Въпреки че им е казано, че<b> </b>животните са "приятелски настроени", маймуните тук вилнеят, когато са гладни, но на туристите е забранено да ги хранят.</p>
      <p>Животните слизат от околните планини.</p>
      <p>Известно е, че някои хора, които показват страх или които внезапно са изненадани от тях, докато държат храна, са били надраскани или ухапани.</p>
      <p>Турист, който наскоро засне агресивните примати в действие, предупреди: „Направих това видео по време на последното си пътуване в Тайланд, то показва агресивни маймуни, които атакуват туристи на Маймунския плаж на островите Ко Фи Фи“.</p>
      <p>"Ако планирате да ходите на този плаж, не се приближавайте към тези маймуни и не им давайте храна или напитки", предупреждава той.</p>
      <p>Видеото показва маймуна, която се откъсва от групата си и гони ужасена жена.</p>
      <p>При друг инцидент маймуна нанася непредизвикан удар по висок момък, носещ джапанки, опитвайки се да ги грабне от ръцете му. След това изглежда, че скача върху крака на младо момиче. По-късно нахален мъжкар се опитва да грабне късче храна от жена на пикник върху белите пясъци. Той се отдръпва за миг, преди да скочи към нея и да грабне кутия със сладки направо от ръката й.</p>
      <p>Други кадри показват маймуна, крадяща бутилка газирана напитка от група момчета, след което изпива остатъците от кутийки с бира.</p>
      <p>Тайландските представители на дивата природа отдавна се опитват да укротят пияните и агресивни същества, но без резултат.</p>
      <p>През 2015 г. те заловиха 80 маймуни от село в покрайнините на Банкок след оплаквания от тероризирани селяни.</p>
      <p>Генералният директор на Департамента за национални паркове, опазване на дивата природа и растенията Нипол Чотибан заяви, че навремето маймуните „влизали в домове и ровели в нещата и хладилниците на хората“.</p>
      <p>Известно е, че мъжките са хиперагресивни по време на сезона на чифтосване, който продължава между ноември и март.</p>
      <p> </p>
      <p> </p>
      <p> </p>
    </article>
  </body>
</html>