<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/595451/i-tourkia-katigorei-ypg-kai-rkk-gia-tin-epithesi-stin-tel-ampiant"/>
    <meta property="og:site_name" content="SIGMALIVE"/>
    <meta property="article:published_time" content="2019-11-02T18:16:00+00:00"/>
    <meta property="og:title" content="Η Τουρκία κατηγορεί YPG και ΡΚΚ για την επίθεση στην Τελ Αμπιάντ"/>
    <meta property="og:description" content="Η τουρκική κυβέρνηση κατηγόρησε την κουρδική πολιτοφυλακή YPG και το Εργατικό Κόμμα του Κουρδιστάν για την &quot;απάνθρωπη επίθεση&quot; στη συριακή πόλη Τελ Αμπιάντ,..."/>
  </head>
  <body>
    <article>
      <h1>Η Τουρκία κατηγορεί YPG και ΡΚΚ για την επίθεση στην Τελ Αμπιάντ</h1>
      <address><time datetime="2019-11-02T18:16:00+00:00">02 Nov 2019, 18:16</time> by <a rel="author">SigmaLive</a></address>
      <p><b>Η τουρκική κυβέρνηση κατηγόρησε την κουρδική πολιτοφυλακή YPG και το Εργατικό Κόμμα του Κουρδιστάν για την "απάνθρωπη επίθεση" στη συριακή πόλη Τελ Αμπιάντ, μετά την έκρηξη παγιδευμένου αυτοκινήτου νωρίτερα σήμερα σε αγορά στο κέντρο της πόλης.<br/></b> <br/>"Καταδικάζουμε αυτή την απάνθρωπη επίθεση των δολοφόνων τρομοκρατών του PKK/YPG που επιτέθηκαν σε αθώους πολίτες της Τελ Αμπιάντ, οι οποίοι επέστρεφαν στα σπίτια τους και στη γη τους μετά την Επιχείρηση 'Πηγή Ειρήνης'", ανακοίνωσε το τουρκικό υπουργείο Άμυνας μέσω Twitter.<br/> <br/>Εκπρόσωπος των Συριακών Δημοκρατικών Δυνάμεων (SDF), στις οποίες μετέχει η κουρδική πολιτοφυλακή, δεν κατέστη δυνατό να κάνει άμεσα κάποιο σχόλιο.<br/> <br/>Το Εργατικό Κόμμα του Κουρδιστάν (PKK), που έχει την έδρα του στην Τουρκία, χαρακτηρίζεται τρομοκρατική οργάνωση από την Τουρκία και τους δυτικούς συμμάχους της. Η Άγκυρα θεωρεί την YPG τρομοκρατική οργάνωση, λόγω των σχέσεών της με τους κούρδους αντάρτες του ΡΚΚ στη νοτιοανατολική Τουρκία.<br/> <br/>Πηγή: ΑΠΕ-ΜΠΕ <br/> </p>
    </article>
  </body>
</html>