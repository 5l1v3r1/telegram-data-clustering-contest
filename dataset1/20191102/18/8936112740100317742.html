<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/levante-barcelona-wynik-bramki-i-sklady-la-liga-2019-20,982411.html"/>
    <meta property="og:site_name" content="TVN24"/>
    <meta property="article:published_time" content="2019-11-02T18:19:00+00:00"/>
    <meta property="og:title" content="Koszmarny występ Barcelony. Traciła gola za golem"/>
    <meta property="og:description" content="Niespodzianka w Walencji. W sobotnim meczu 12. kolejki hiszpańskiej ekstraklasy Levante pokonało broniącą tytułu Barcelonę 3:1. Piłkarze Paco Lopeza strzelali gole jak w transie - w zaledwie siedem..."/>
  </head>
  <body>
    <article>
      <h1>Koszmarny występ Barcelony. Traciła gola za golem</h1>
      <address>
        <time datetime="2019-11-02T18:19:00+00:00">02 Nov 2019, 18:19</time>
      </address>
      <slideshow>
        <figure>
          <img src="https://r-scale-80.dcs.redcdn.pl/scale/o2/tvn/web-content/m/p1/i/6f2688a5fce7d48c8d19762b88c32c3b/715f3827-d12d-4f48-8070-065e51da5e8b.jpg?type=1&amp;srcmode=0&amp;srcx=1/1&amp;srcy=21/100&amp;srcw=1/1&amp;srch=43/50&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/f9eafb4b-d7a3-441a-8b42-c9a9c5284bac-480p.mp4"/>
          <figcaption>Slavia Praga - Barcelona</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/95e6834d0a3d99e9ea8811855ae9229d/a3707f4b-1024-44a3-a0d4-d405c4f3a6f0-480p.mp4"/>
          <figcaption>Barcelona - Sevilla 4:0</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/519c84155964659375821f7ca576f095/1fa166a2-de5f-45a7-b52c-08264cf7e459-480p.mp4"/>
          <figcaption>Eibar - Barcelona</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/ffee51ee-7d9a-418e-91c7-59b2661e5c97-480p.mp4"/>
          <figcaption>Granada - Barcelona</figcaption>
        </figure>
        <figcaption>We wtorek Barcelona zagra ze Slavią Praga w Lidze Mistrzów. Porpzedni mecz wygrała 2:1 Foto: Getty Images | Video: PAP/EPA</figcaption>
      </slideshow>
      <h3>Niespodzianka w Walencji. W sobotnim meczu 12. kolejki hiszpańskiej ekstraklasy Levante pokonało broniącą tytułu Barcelonę 3:1. Piłkarze Paco Lopeza strzelali gole jak w transie - w zaledwie siedem minut aż trzykrotnie pokonywali bramkarza mistrzów Hiszpanii.</h3>
      <related>
        <a href="https://eurosport.tvn24.pl/pilka-nozna,105/pique-rozwaza-powrot-do-reprezentacji-na-specjalna-okazje,982151.html"/>
      </related>
      <p>W pierwszych 25. minutach nie działo się zbyt wiele. O dziwo nawet Barcelona nie stworzyła sobie żadnej dogodnej sytuacji do objęcia prowadzenia. Kibice gości mogli być zatem zdziwieni, zwłaszcza że trener Ernesto Valverde wystawił swój najlepszy ofensywny tercet: Griezmann - Suarez - Messi.</p>
      <p>Dopiero w 31. minucie bramkarz Levante musiał się wykazać. Z prawej strony pola karnego strzelał Antoine Griezmann, jednak Aitor Fernandez Abarisketa nie dał się zaskoczyć.</p>
      <p>Wcześniej to Levante mogło wyjść na prowadzenie, ale strzał z pola karnego Enisa Bardhiego został zablokowany w ostatniej chwili.</p>
      <h3>Pomyłka sędziów i gol dla Barcelony</h3>
      <p>Do zdobycia pierwszego gola Barcelona potrzebowała rzutu karnego. Sędzia Alejandro Hernandez wskazał na "wapno" po tym, jak Jorge Miramon sfaulował szarżującego Nelsona Semedo. Do piłki podszedł Leo Messi i wyprowadził swoją drużynę na prowadzenie.</p>
      <p>W 40. minucie boisko opuścił Luis Suarez. Urugwajczyk schodził z murawy z grymasem bólu, najprawdopodobniej nabawił się jakiegoś urazu mięśniowego. Zastąpił go Carles Perez.</p>
      <p>Powtórki w przerwie meczu pokazały, że rzutu karnego, a w konsekwencji gola dla Barcelony być nie powinno. Biorący czynny udział w akcji Griezmann kilkanaście sekund przed decydującym podaniem do Semedo znajdował się na pozycji spalonej.</p>
      <h3>Strzelali jak w transie</h3>
      <p>W 63. minucie Levante doprowadziło do wyrównania. Inna sprawa, że Barcelona sama prosiła się o tego gola. Najpierw nieudanie piłkę spod linii końcowej wyprowadził Gerard Pique, potem futbolówka jak bumerang wróciła pod szesnastkę mistrzów Hiszpanii. Jose Morales podał do Jose Campani, a ten potężnym strzałem pokonał Marca-Andre ter Stegena.</p>
      <p>Minęły zaledwie dwie minuty, a Levante zadało kolejny cios. Tym razem z gola cieszył się wychowanek Realu Madryt – Borja Mayoral. Hiszpan obrócił się z piłką na 20. metrze i nie zastanawiał się długo. Oddał strzał, a piłka prześlizgnęła się po rękawicy interweniującego bramkarza Barcelony.</p>
      <p>Levante grało jak w transie. W 68. minucie ter Stegen już po raz trzeci wyciągał piłkę z siatki. Tym razem trybuny Estadio Ciudad de Valencia uszczęśliwił Nemanja Randoja. Serb uderzył z powietrza, a piłka odbiła się jeszcze od Sergio Busquetsa i wpadła do bramki.</p>
      <h3>VAR zabił nadzieje Barcelony</h3>
      <p>Kilka minut później Messi strzelił gola kontaktowego. Piłkarze Barcelony cieszyli się tylko chwilę. Powtórki VAR pokazały, że asystujący mu Griezmann znajdował się na spalonym. Tym razem sędziowie byli czujni.</p>
      <p>Barcelona próbowało przycisnąć Levante, jednak piłkarze z Walencji grali niezwykle uważnie i konsekwentnie. Gdy tylko mieli piłkę, nie spieszyli się, a każde kolejne podanie było fetowane głośnym "Ole".</p>
      <p>W samej koncówce Levante mogło strzelić czwartego gola. W sytuacji sam na sam nie trafił jednak Gonzalo Merelo. W końcu arbiter zagwizdał po raz ostatni.</p>
      <p>
        <b>Levante – Barcelona 3:1 (0:1)</b>
      </p>
      <p><b>bramki:</b> Campana 61', Mayoral 63', Radoja 68 – Messi 38' (k)</p>
      <p><b>Levante: </b>Fernandez Aitor - Miramon, Postigo, Vezo, Clerc - Campana (87. Cabaco), Radoja, Malero, Bardhi (62. Rochina) - Morales (82. Vukcević), Mayoral</p>
      <p><b>Barcelona:</b> ter Stegen - Semedo, Lenglet, Pique, Roberto - Arthur (66. Fati), de Jong, Vidal (65. Busquets) - Griezmann, Suarez (41. Perez), Messi</p>
      <p><b>WYNIKI 12. KOLEJKI LA LIGA:</b><br/>Espanyol - Valencia 1:2<br/>Levante - Barcelona 3:1<br/>Sevilla - Atletico Madryt 1:1<br/>Real Madryt - Betis<br/><br/><b>niedziela:</b><br/>Valladolid - Mallorca<br/>Villarreal - Athletic<br/>Osasuna - Deportivo<br/>Leganes - Eibar<br/>Celta Vigo - Getafe<br/>Granada - Real Soceidad</p>
      <p>Autor: Skrz/TG / Źródło: eurosport.pl</p>
    </article>
  </body>
</html>