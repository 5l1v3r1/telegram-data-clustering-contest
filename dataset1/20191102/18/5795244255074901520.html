<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://style.nv.ua/ukr/blogs/naykrashchi-rimeyki-v-istoriji-kino-koli-vdalo-pereznimali-stari-filmi-2259634.html?utm_source=telegram"/>
    <meta property="og:site_name" content="НВ"/>
    <meta property="article:published_time" content="2019-11-02T18:21:00+00:00"/>
    <meta property="og:title" content="Замахнулися на святе. 10 найкращих римейків в історії кіно"/>
    <meta property="og:description" content="Натрапив на чутки про можливий римейк культового Охоронця з Кевіном Костнером і Вітні Х’юстон. Не дай Бог, звичайно."/>
  </head>
  <body>
    <article>
      <h1>Замахнулися на святе. 10 найкращих римейків в історії кіно</h1>
      <h2>Натрапив на чутки про можливий римейк культового Охоронця з Кевіном Костнером і Вітні Х’юстон. Не дай Бог, звичайно.</h2>
      <address>
        <time datetime="2019-11-02T18:21:00+00:00">02 Nov 2019, 18:21</time>
      </address>
      <p>
        <a href="https://nv.ua/ukr/opinion_author/bondarevaleksei.html">Олексій Бондарєв<br/>Керівник відділу НВ Техно</a>
      </p>
      <p>В останні 10−15 років Голлівуд зазнає серйозної кризи ідей. Звідси — нескінченні «перезапуски» старих франшиз і потік римейків у всіх мислимих жанрах.</p>
      <p>Я, звичайно, розумію: таких занудних кіноманів як я, що пам’ятають багато маловідомих фільми 1970-х, небагато. А молоде покоління, яке не дивилося класику, так би мовити, «все схаває». Та й спецефекти сьогодні, звісно, цікавіші.</p>
      <p>Але все-таки я щиро не розумію, невже сценаристи геть перевелися? Чи письменники як один перестали продавати права на екранізацію — он же скільки відмінних книг, за якими можна знімати кіно?</p>
      <p>Навіщо ці нескінченні римейки?</p>
      <p>Недавнє <i>Вбивство в Східному експресі</i> було нудним трохи більше, ніж повністю. З жахом чекаю, коли Том Круз добереться до римейку культового вестерну <i>Буч Кессіді і Санденс Кід,</i> а він давно грозиться зробити це…</p>
      <p>От і на <i>Охоронця</i> дехто має намір зазіхнути.</p>
      <p>Втім, є випадки, коли римейки виявляються успішнішими, ніж оригінали. Я можу згадати десяток таких фільмів, і більшість з них (ха-ха!) стосуватимуться зовсім не до недавнього часу.</p>
      <h3>Щось</h3>
      <p>
        <i>The Thing</i>
      </p>
      <p>
        <i>1982 рік</i>
      </p>
      <p><i>Режисер </i>—<i> Джон Карпентер</i></p>
      <figure>
        <img src="https://style.nv.ua/img/forall/users/274/27421/the_thing.jpg"/>
      </figure>
      <p>Той випадок, коли римейк набагато кращий за оригінал — вельми поверховий фільм 1954 року. Майстер жахів Карпентер підійшов набагато ближче до літературного першоджерела першого фільму — оповідання Джона Кемпбелла <i>Хто ти?</i>, яке вважають одним з найкращих творів у жанрі наукової фантастики.</p>
      <p>Група полярників стикається з неймовірним інопланетним організмом, що здатен імітувати будь-який біологічний вид. Скоро вже буде незрозуміло, хто з тих, що вижили, людина, а хто — монстр.</p>
      <p>Дуже атмосферне кіно з харизматичним Куртом Расселом у головній ролі. А спецефекти настільки винахідливі, що не здаються застарілими і сьогодні. Фільм став справжньою класикою і буквально віхою в жанрі фантастичного фільму жахів. Ви можете знайти його відгомони практично в будь-якому фільмі цього жанру, знятому відтоді.</p>
      <h3>Обличчя зі шрамом</h3>
      <p>
        <i>Scarface</i>
      </p>
      <p>
        <i>1983 рік</i>
      </p>
      <p><i>Режисер </i>—<i> Браян Де Пальма</i></p>
      <figure>
        <img src="https://style.nv.ua/img/forall/users/274/27421/scarface.jpg"/>
      </figure>
      <p>scarface</p>
      <p>Класика гангстерського кіно. Фільм, який у цьому жанрі нескінченно цитують досі і не скоро припинять.</p>
      <p>Складно повірити, але ця картина — сама є римейком фільму 1932 року. Знаменитої, до речі, стрічки про гангстерські розбірки в Чикаго.</p>
      <p>Дія фільму 1983 року року відбувається в Маямі. Ми бачимо історію кубинського емігранта, який здійснює сходження «кар'єрними» сходами у кримінальному світі. Насильство, наркотики, розбірки, дуже об'ємні персонажі, що запам’ятовуються, класичні цитати… Тут стільки компонентів успіху, що всі навіть лінь перераховувати. Це треба дивитися.</p>
      <p>Пачино, як завжди, на висоті. Фільм також став проривом для молодої Мішель Пфайффер.</p>
      <h3>Немає виходу</h3>
      <p>
        <i>No way out</i>
      </p>
      <p>
        <i>1987 рік</i>
      </p>
      <p>
        <i>Режисер — Роджер Дональдсон</i>
      </p>
      <figure>
        <img src="https://style.nv.ua/img/forall/users/274/27421/no_way.jpg"/>
      </figure>
      <p>Римейк фільму в жанрі нуар 1948 року. Дію перенесено в епоху Холодної війни. Головний герой, офіцер розвідки заводить роман з коханкою свого боса і опиняється в центрі полювання на міфічного російського шпигуна, якого закинули в США ще в дитинстві.</p>
      <p>Оригінальний фільм похмурий і простакуватий. Римейк — відмінний шпигунський трилер, побудований навколо досить достовірного любовного трикутника і напруженої атмосфери Холодної війни. Фінал просто незабутній.</p>
      <p>Актори дуже хороші. Насамперед, молодий Кевін Костнер, великий Джин Хекмен і чарівна Шон Янг. Щоб не закохатися в неї ще після <i>Того, що біжить по лезу,</i> треба було бути натуральним телеграфним стовпом.</p>
      <h3>Відчайдушні шахраї</h3>
      <p>
        <i>Dirty Rotten Scoundrels</i>
      </p>
      <p>
        <i>1988 рік</i>
      </p>
      <p>
        <i>Режисер — Френк Оз</i>
      </p>
      <figure>
        <img src="https://style.nv.ua/img/forall/users/274/27421/dirty.jpg"/>
      </figure>
      <p>Римейк фільму 1964 року з Марлоном Брандо. Витончена комедія про двох шахраїв, які промишляють на французькій Рив'єрі, виманюючи гроші у багатих і дурних вдів.</p>
      <p>Вийшло набагато краще за оригінал. Передусім завдяки дивовижній «хімії» між Майклом Кейном і Стівом Мартіном.</p>
      <p>Це один з найпозитивніших фільмів, що я бачив у своєму житті. Я переглядаю його мінімум раз на рік і щоразу дивуюся отриманому ефекту.</p>
      <h3>Запах жінки</h3>
      <p>
        <i>Scent of a woman</i>
      </p>
      <p>
        <i>1992 рік</i>
      </p>
      <p>
        <i>Режисер — Мартін Брест</i>
      </p>
      <figure>
        <img src="https://style.nv.ua/img/forall/users/274/27421/scent.jpg"/>
      </figure>
      <p>Знаменита драма з геніальним Аль Пачино є римейком італійського фільму 1974 року, який по-своєму теж непоганий.</p>
      <p>Але американський фільм вийшов набагато потужнішим. Це драматична історія про сліпого відставного полковника, який наймає студента бути своїм поводирем у свій останній вікенд, але врешті переосмислює своє життя. Пачино — на вершині своїх акторських можливостей, а його харизмою можна плавити свинець.</p>
      <h3>Втеча</h3>
      <p>
        <i>The Getaway</i>
      </p>
      <p>
        <i>1994 рік</i>
      </p>
      <p>
        <i>Режисер — Роджер Дональдсон</i>
      </p>
      <figure>
        <img src="https://style.nv.ua/img/forall/users/274/27421/getaway.jpg"/>
      </figure>
      <p>Це дивна позиція в моєму списку, зважаючи, що я — великий шанувальник легендарного актора Стіва Макквіна і дуже люблю більшість фільмів з ним. Включно з оригінальною <i>Втечею</i> (1972).</p>
      <p>Але римейк, хоча й поступається оригіналу за деякими моментами (немає тієї похмурої і безвихідно тягучої атмосфери, немає Стіва Макквіна врешті-решт), все-таки, загалом, прекрасний.</p>
      <p>Комусь здасться, що це історія про банду грабіжників, які не поділили куш, але насправді <i>—</i> це історія кохання на кримінальному тлі. Молоді Алек Болдвін і Кім Бейсінґер тоді і в житті були подружжям. Вони дуже добре виглядають разом і фільм грамотно вибудуваний навколо них.</p>
      <p>Один із найкращих фільмів у своєму жанрі.</p>
      <h3>12 мавп</h3>
      <p>
        <i>12 Monkeys</i>
      </p>
      <p>
        <i>1995 рік</i>
      </p>
      <p>
        <i>Режисер — Террі Гілліам</i>
      </p>
      <figure>
        <img src="https://style.nv.ua/img/forall/users/274/27421/12_monkeys.jpg"/>
      </figure>
      <p>Римейк маловідомого і незаслужено забутого французького фільму. Людство після апокаліпсису тулиться під землею, але все-таки винаходить машину часу. Головного героя відправляють у минуле, щоб запобігти катастрофі.</p>
      <p>Приголомшливо атмосферний похмурий фільм із чудовим Брюсом Віллісом. Він тоді був у розквіті сил і дійсно грав, а не просто кривлявся. А ще у фільмі є Бред Пітт, який якраз кривляється, але робить це незрівнянно.</p>
      <p>Фільм містить цікаві роздуми про невідворотність долі, зв’язку минулого та майбутнього.</p>
      <p>Класика фантастики. Фільм, який точно варто подивитися хоча б раз у житті.</p>
      <h3>11 друзів Оушена</h3>
      <p>
        <i>Ocean’s Eleven</i>
      </p>
      <p>
        <i>2001 рік</i>
      </p>
      <p>
        <i>Режисер — Стівен Содерберг</i>
      </p>
      <figure>
        <img src="https://style.nv.ua/img/forall/users/274/27421/11_03.jpg"/>
      </figure>
      <p>Справжня насолода для любителів попкорна і кіно, над яким не потрібно сильно думати. Содерберг спокусився на святе, зробивши римейк культового фільму 1960 року і довіривши роль, яку грав сам Френк Сінатра, молодому Джорджу Клуні.</p>
      <p>Це історія про дотепне пограбування казино в Лас-Вегасі, яка в багатьох позиціях переплюнула оригінал. Любителі подивитися кіно з зірками будуть задоволені <i>—</i> тут і Клуні, і Бред Пітт, і Джулія Робертс, і Метт Деймон, і Кейсі Аффлек.</p>
      <h3>Безсоння</h3>
      <p>
        <i>Insomnia</i>
      </p>
      <p>
        <i>2002 рік</i>
      </p>
      <p>
        <i>Режисер — Крістофер Нолан</i>
      </p>
      <figure>
        <img src="https://style.nv.ua/img/forall/users/274/27421/insomnia_01.jpg"/>
      </figure>
      <p>Римейк непоганого норвезького детектива, який геніальний Нолан перетворив на екзистенціальну драму про протистояння поліцейського, який мучиться почуттям провини, і вбивці, що переживає подібні почуття.</p>
      <p>Нолан створює дивовижну метафору — герой, який незрозуміло чому не може заснути — через «білі ночі» Аляски або через каяття.</p>
      <p>А ще тут — геніальні Аль Пачино і Робін Вільямс.</p>
      <h3>Війна світів</h3>
      <p>
        <i>War of the Worlds</i>
      </p>
      <p>
        <i>2005 рік</i>
      </p>
      <p>
        <i>Режисер — Стівен Спілберг</i>
      </p>
      <figure>
        <img src="https://style.nv.ua/img/forall/users/274/27421/war.jpg"/>
      </figure>
      <p>Римейк фільму 1953 року, який був екранізацією культового роману Герберта Веллса.</p>
      <p>Спілберг переніс дію в сучасні США. І додав свій фірмовий «сімейний» елемент. У вигляді батька, який рятує від негараздів свою дочку. Під «негараздами» у фільмі маються на увазі не тільки іншопланетяни, які прагнуть захопити Землю, але й люди, які часом поводяться як найзліші істоти у Всесвіті.</p>
    </article>
  </body>
</html>