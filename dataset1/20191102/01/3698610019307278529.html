<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/ukrayina-peredala-na-vivchennya-nato-reformu-sbu-328241_.html"/>
    <meta property="og:site_name" content="DT.ua"/>
    <meta property="article:published_time" content="2019-11-02T01:09:00+00:00"/>
    <meta property="og:title" content="Україна передала на вивчення НАТО реформу СБУ"/>
    <meta property="og:description" content="Новий закон про СБУ буде відповідати національним інтересам і цілям євроатлантичної інтеграції."/>
  </head>
  <body>
    <article>
      <h1>Україна передала на вивчення НАТО реформу СБУ</h1>
      <h2>Новий закон про СБУ буде відповідати національним інтересам і цілям євроатлантичної інтеграції.</h2>
      <address>
        <time datetime="2019-11-02T01:09:00+00:00">02 Nov 2019, 01:09</time>
      </address>
      <p>Україна вже передала на <b><a href="https://dt.ua/POLITICS/ukrayina-prosit-u-nato-status-uchasnika-partnerstva-rozshirenih-mozhlivostey-kuleba-328136_.html">вивчення НАТО</a></b> проєкт нової редакції закону про Службу безпеки України. Про це повідомив віце-прем'єр-міністр України з питань європейської і євроатлантичної інтеграції Дмитро Кулеба.</p>
      <p>"Ми вже передали проєкт на розгляд наших колег із Північноатлантичного Альянсу. Існують різні ідеї, ведуться робочі обговорення щодо його фінальної версії, але можу сказати, що ми виходимо з того, що новий закон про СБУ буде відповідати національним інтересам і цілям євроатлантичної інтеграції", – сказав Кулеба, передає Укрінформ.</p>
      <p>За його словами, в даний час з представниками Північноатлантичного Альянсу ведеться активний діалог щодо даного законопроекту.</p>
      <p>"Ми не ховаємося від наших партнерів і не ставимо їх перед фактом, а ефективно працюємо для того, щоб закон, який у підсумку буде прийнятий, максимально відповідав українським інтересам і цілям євроатлантичної інтеграції", – зазначив віце-прем'єр-міністр.</p>
      <p>Раніше Кулеба назвав п'ять напрямів, за якими Україна <b><a href="https://dt.ua/POLITICS/ukrayina-maye-namir-vzayemodiyati-z-nato-u-p-yatoh-napryamah-kuleba-328046_.html">продовжить співпрацю з НАТО</a></b>.</p>
      <p>Українська сторона <b><a href="https://dt.ua/POLITICS/ukrayina-ne-bude-podavati-povtornu-zayavku-na-otrimannya-planu-diy-schodo-chlenstva-v-nato-kuleba-327868_.html">не буде подавати повторну заявку</a></b> на отримання Плану дій щодо членства в НАТО, оскільки вже подала такий документ в 2008 році.</p>
      <p>У свою чергу генсек НАТО Йенс Столтенберг розповів, що в рамках відносин України й Альянсу буде <b><a href="https://dt.ua/POLITICS/nato-zapuskaye-novu-iniciativu-z-metoyu-ob-yednati-vsyu-spivpracyu-z-ukrayinoyu-327877_.html">запущена нова ініціатива</a></b>, націлена на об'єднання всіх існуючих форматів співпраці з Україною.</p>
      <p>Детальніше про співробітництво НАТО з новою владою України читайте у статті Данила Пилипчука "<a href="https://dt.ua/international/standartniy-nabir-318746_.html"><b>Стандартний набір</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3d3dy51a3JpbmZvcm0udWEv">Укрінформ</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>