<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/entertainment/739517"/>
    <meta property="og:site_name" content="เดลินิวส์"/>
    <meta property="article:published_time" content="2019-11-02T01:30:00+00:00"/>
    <meta property="og:title" content="'พีช'เมินสแตนอิน กลั้นหายใจใต้น้ำถ่ายเอ็มวี'พอแล้ว'"/>
    <meta property="og:description" content="พีช-พชร เล่นเองเอ็มวีเพลง พอแล้ว ของโปเตโต้ ถ่ายทำฉากสุดหิน ด้านวงปลื้ม ชมพีชถ่ายทอดเพลงได้ดีมากๆ"/>
  </head>
  <body>
    <article>
      <h1>'พีช'เมินสแตนอิน กลั้นหายใจใต้น้ำถ่ายเอ็มวี'พอแล้ว'</h1>
      <address>
        <time datetime="2019-11-02T01:30:00+00:00">02 Nov 2019, 01:30</time>
      </address>
      <p>
        <b>พีช-พชร เล่นเองเอ็มวีเพลง พอแล้ว ของโปเตโต้ ถ่ายทำฉากสุดหิน ด้านวงปลื้ม ชมพีชถ่ายทอดเพลงได้ดีมากๆ</b>
      </p>
      <p>จัดเป็นมิวสิควีดีโอที่น่าสนใจมากๆ หลังนักแสดงวัยรุ่นคนดัง <b>พีช</b>-<b>พชร จิราธิวัฒน์</b> ได้มาร่วมงานกับวง <b>โปเตโต้ POTATO</b> เป็นครั้งแรกในเพลง “<b>พอแล้ว”</b> เพลงพิเศษที่หาฟังได้จากอัลบั้ม Potato Chud Tee Jed Limited Edition ซึ่งในมิวสิควีดีโอเพลงนี้ หนุ่มพีชขอเล่นเองในฉากเสี่ยงตายกลั้นหายใจใต้น้ำดิ้นทุรนทุรายอยู่หลายเทคจน <b>ปั๊บ </b><b>, </b><b>โอม </b><b>, </b><b>หั่ง </b><b>, </b><b>กานต์ </b>วงโปเตโต้ต้องขอคารวะในความทุ่มเทของหนุ่มพีชจริงๆ</p>
      <figure>
        <img src="https://www.dailynews.co.th/admin/upload/20191101/news_RWpppyFdzO171634_533.jpg?v=20191102154?v=7747"/>
      </figure>
      <p><b>ปั๊บ </b>เผยว่า <br/><b><i>“เพลงนี้เหมือนเรามีความทุกข์ความเสียใจและมันไม่หายไปไหนซักที เหมือนพายเรืออยู่ในอ่าง วนเวียนอยู่แต่กับเรื่องเดิม ๆ ทำให้ตัวเองดูไม่มีคุณค่า เราอยากจะบอกเขาว่า เฮ้ย! เราทุกคนมีคุณค่าในสิ่งที่ตัวเองเป็น ลองเปิดใจดู แล้วอยู่กับความเป็นจริง ดูแลตัวเองให้ดี ๆ ทำตัวเองให้เข้มแข็งได้แล้ว เพลงนี้เป็นเพลงที่ผมแต่งเนื้อร้องทำนองเองในรอบหลายปี ตอนอัดดนตรีก็อัดพร้อมกันไม่มีแยกชิ้น เราไม่ได้เรียบเรียงกันมาก่อนแค่วางโครงสร้างและวางฟอร์มคอร์ดของเพลงไว้เท่านั้น แล้วมาเน้นการอัดด้วยอารมณ์พร้อมกัน ซึ่งแต่ละครั้งที่อัดออกมาก็จะไม่เหมือนกันเลย สรุปเทคที่เลือกคือเทคที่อารมณ์ของเพลงเข้ากับอารมณ์ความรู้สึกที่ต้องการที่สุด ยิ่งใช้ดนตรีน้อยชิ้นตอนอัดยิ่งยากแต่ละคนต้องใช้สมาธิสูงมาก”</i></b></p>
      <figure>
        <img src="https://www.dailynews.co.th/admin/upload/20191101/news_kPIeOkWbFg171633_533.jpg?v=20191102154?v=5060"/>
      </figure>
      <p>“อีกอย่างเพลงนี้ได้น้องพีชมาเป็นพระเอกด้วย น้องเขาตีความความรู้สึกของเพลงนี้ออกมาได้ลึกในแบบที่ผมรู้สึก ซึ่งตรงใจผมมากๆ อย่างฉากที่ พีช มองไปในตู้กระจกที่มีตัวเองดิ้นทุรนทุรายอยู่ในน้ำเปรียบเหมือนกำลังมองตัวเองดำดิ่งลงไปในความเจ็บปวด ตอนแรกทีมงานเตรียมสเเตนอินและถ่ายฉากนั้นไปแล้วด้วย แต่สุดท้าย พีช ขอเล่นเองแถมยังกลั้นหายใจจริง ๆ เพื่อจะได้รู้สึกถึงความทรมานของคนจมน้ำด้วย หรือฉากที่ต้องทำอารมณ์ก็เฉียบมาก อยู่ๆน้ำตาก็ไหลออกมาเอง น้องเขาสุดยอด พวกเรารู้สึกขอบคุณพีชจริงๆที่เต็มที่กับเพลงนี้ ภูมิใจและดีใจมาก แต่ก็แอบห่วงน้องเขาด้วย สุดท้ายผมก็ขอฝากเพลงพอแล้วเพลงช้าเพลงใหม่ของโปเตโต้ด้วย หวังว่าทุกคนจะชื่นชอบและหวังว่าเพลงนี้จะเป็นเพื่อนปลอบใจทุกคนในวันที่ต้องจมอยู่กับความเจ็บปวด ขอบคุณที่สนับสนุนกันเรื่อยมา รักคนฟังครับ”</p>
      <figure>
        <img src="https://www.dailynews.co.th/admin/upload/20191101/news_zeOfGSNBDl171634_533.jpg?v=20191102154?v=3595"/>
      </figure>
      <figure>
        <img src="https://www.dailynews.co.th/admin/upload/20191101/news_IHktsiBQyz171633_533.jpg?v=20191102154?v=9550"/>
      </figure>
    </article>
  </body>
</html>