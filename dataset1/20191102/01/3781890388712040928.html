<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/739504"/>
    <meta property="og:site_name" content="เดลินิวส์"/>
    <meta property="article:published_time" content="2019-11-02T01:00:00+00:00"/>
    <meta property="og:title" content="นักแสดงวัยใส&quot;สุดผยอง&quot; ทำตัวเหมือนดังซะเต็มประดา"/>
    <meta property="og:description" content="มอนิ่งเหล่าแฟนคลับของ 'มาดามกุ๊งกิ๊ง' ทุกคน วันนี้เดี๊ยนพาเรื่องแซ่บพริกขี้หนูยกสวนมาฝากกัน ยังไงห้ามพลาดนะยะ"/>
  </head>
  <body>
    <article>
      <h1>นักแสดงวัยใส"สุดผยอง" ทำตัวเหมือนดังซะเต็มประดา</h1>
      <address>
        <time datetime="2019-11-02T01:00:00+00:00">02 Nov 2019, 01:00</time>
      </address>
      <p>
        <b>มอนิ่งเหล่าแฟนคลับของ "มาดามกุ๊งกิ๊ง" ทุกคน วันนี้เดี๊ยนพาเรื่องแซ่บพริกขี้หนูยกสวนมาฝากกัน ยังไงห้ามพลาดนะยะ</b>
      </p>
      <p>กราบแนบอกเหล่าทาสที่เคารพรักและเป็นที่เทิดทูนของเดี๊ยน <b>มาดามกุ๊งกิ๊ง</b> คนดีคนเดิมคนเรียบร้อยที่โลกต้องการ<br/><br/>สัปดาห์นี้เดี๊ยนก็ไม่รู้ว่าจะต้องลำดับเรื่องอะไรมาให้แฟนคลับของเดี๊ยนเผือกเลยเพราะเรื่องที่มีอยู่ในมือมันฮอต มันร้อนและมันก็แซ่บไปหมด แต่เมื่อมาคิดๆดูเดี๊ยนคิดว่าทุกคนน่าจะอยากรู้เรื่องเผ็ดพริกเก้าเม็ดของเดี๊ยนก่อนแน่นอน<br/><br/>โดยเรื่องนี้เป็นเรื่องจริง <b>ไม่ใช้สแตนอิน</b> ไม่มีตัวแสดงแทน มีแต่ดารามั่นหน้าที่คิดว่าดังย่ะคือเรื่องของเรื่องดันมีคนมาเล่าให้เดี๊ยนฟังว่าเจอดาราเรื่องเยอะเข้า ซึ่งบังเอิญคนๆนี้เขาเป็นเจ้าของร้านอาหารแห่งหนึ่ง ทีนี้มีประชาสัมพันธ์ของค่ายยักษ์ใหญ่ระดับประเทศคนหนึ่งติดต่อไปที่ร้านว่าอยากให้เขาช่วยสนับสนุนพื้นที่หน่อยเพราะจะมี <b>นักแสดงวัยใส</b> หน้าตาหล่อเหลา 2 คนไปเยี่ยมเยือนร้านเลยอยากให้มีสถานที่ชิลๆไว้เป็นเรื่องราวดีๆเจริญหูเจริญตาเวลาคนดูเห็น เจ้าของร้านอาหารก็ไม่ว่า ตอบตกลงพร้อมโทรประสานงานเรื่องอาหารให้พร้อมด้วยซ้ำ ซึ่งเขาก็บอกว่า <b>You</b> จะใช้อาหารกี่อย่างก็ได้ จะใช้มุมไหนของร้านก็ได้ งานนี้ตามมารยาทพื้นฐานของคน <b>“ทำงานเป็น”</b> เขาจะรู้และ <b>“คิด”</b> ได้แล้วว่าควรจะทำตัวยังไง<br/><br/>ต่อมาเมื่อถึงวันจริง ทุกอย่างถูกเซ็ตไว้พร้อมแล้ว ก่อนการถ่ายทำ<b> </b><b>นักแสดงวัยใส </b>คนแรกที่มีหน้าตาหล่อเหลาและมีผมหยักศก เดี๊ยนขอเรียกว่า <b>B1</b> แล้วกัน ส่วนอีกคนจมูกโด่ง ตาเล็ก ผมสีน้ำตาลทองเข้ม ซึ่งเดี๊ยนขอเรียกว่า <b>B2</b> นะ ซึ่งตอนแรกที่นัดกัน <b>B1</b> ก็มาสายกว่าเวลานัด 2 ชั่วโมง คนถ่ายทำก็ไม่ว่า จะขอเวลา <b>ไปชอปปิง</b> ก่อนหรือจะทำอะไรก็เชิญไม่ว่า แต่เมื่อถึงตอนที่เจ้าของร้านบอกเมนู <b>B1</b> ก็ทำเสียงแข็งขึ้นมาทันที ไอไม่กินของกลิ่นแรง ไม่กินเค็ม ไม่กินอาหารที่ไม่ทำสด ไม่กินบลาๆ คือเ…งข้อแม้แรกเยอะมาก<br/><br/>วินาทีนั้นทุกคนก็ขำขันมองเป็นเรื่องชิลๆ และก็พยายามหาเมนูที่จะเสิร์ฟให้ <b>B1</b> ได้กินด้วยความอร่อย ต่อมาเมื่อเริ่มถ่าย <b>B1 </b>ก็กระชากเสียงใส่คนถ่ายทำว่าผมไม่ชอบเสียงดังนะ <b>ไม่ชอบคนเยอะ</b> ไม่ชอบขายของ ไม่อยากใช้เวลานานและไม่อยากทำอะไรที่ลำบากเข้าใจไหม<br/><br/>อืม…เข้าใจ เ…งอยากสบายทำไมไม่นอนอยู่บ้านล่ะ <i>อันนี้เดี๊ยนในใจ</i><br/><br/>ต่อมาถ่ายไปได้สักพัก <b>B1</b> ก็พยายามโชว์พาวเวอร์ใส่ <b>B2</b> เต็มที่ ซึ่งแน่นอนในเรื่องของชื่อเสียง <b>B2</b> <b>ไม่ได้เด่นดัง </b>มากเท่า <b>B1</b> ซึ่ง <b>B1</b> มันโด่งดังจากซีรีส์เรื่องหนึ่ง ซึ่งผลงานที่ผ่านมามีประมาณ 8-9 เรื่องได้ ซึ่งก็ดังในวงแคบๆของกลุ่มเป้าหมายที่ชอบซีรีส์วัยรุ่นนึกออกป่ะ เ…งไม่ได้ดังขนาด ณเดชน์, หมาก-ปริญ หรือ ไมค์-ภัทรเดช ไง<br/><br/>งานนี้เจ้าของร้านที่ยืนอยู่ใกล้ๆก็คงเริ่มสงสาร  <b>B2</b> ที่ถูกฉีกหน้าเบาๆอยู่หลายเทค เหมือน <b>B1</b> พยายามทำให้ <b>B2 </b>โดนเทคบ่อยๆและด้วยความพูดน้อย <b>B2</b> เลยดูเป็นคนสู้ <b>B1 </b>ไม่ได้และพูดไม่รู้เรื่องในการนำเสนอ<br/><br/>หลังจากนั้นเจ้าของร้านก็ตัดสินใจอยากทำให้บรรยากาศในการถ่ายทำดีขึ้นเลยไป <b>ยกอาหาร</b> มาเข้าฉากเอง พร้อมพยายามบอกว่าอยากจะได้อะไรกลับบ้านไปทานไหม งานนี้พอ <b>B1</b> เห็นเขายกของมาให้แทนที่จะขอบคุณกลับเฉยและตักอาหารชิมก่อนจะพูดกลางวงก่อนถ่ายทำต่อว่า <b><i>“ไม่เห็นอร่อยเลยอ่ะ”</i></b><br/><br/>แม่เจ้า! ถ้าเป็นเดี๊ยนจะตบกะโหลกร้าวเลย รู้ว่าไม่อร่อยหรืออร่อยพูดหลังงานได้ไหม<br/><br/>ดอกหนึ่ง <b>B1</b> แกไม่มืออาชีพเลย ซึ่งเจ้าของร้านก็หน้าเสียแต่ <b>อดทน</b> ให้ถ่ายจนจบซีนนั้น ซีนต่อมาเป็นตอนที่ <b>B1</b> และ<b> B2 </b>ต้องเดินพาชิมและชิมไปทั่วร้าน ระหว่างที่ถ่ายอยู่นั้น มีคนจะเข้ามาทานอาหารในร้าน <b>B1</b> ก็จัดการ <b>ขอเทคด้วยตัวเอง</b> พร้อมบอกทีมงานว่าถ่ายทำอยู่ห้ามเข้าด้วยเสียงไม่ดัง แต่ก็ไม่เบา จนทุกคนยิ้มแห้งๆขึ้นมาและก็พยายามกันลูกค้าคนอื่นไปกินชั้น 2 ของร้าน<br/><br/>ด้วยความชุลมุนวุ่นวายเพราะความไม่มืออาชีพของ <b>B1</b> เลยทำให้เมื่อทุกคนแยกย้ายกลับบ้านไป เจ้าของร้านเลยไป <b>เปิดอินเตอร์เน็ต </b>ดูด้วยความเจ็บใจว่า<b> B1</b> นี่มันดังมากเลยเหรอ ทำไมกล้าทำนิสัยแบบนี้ ไม่กลัวถูกแฉหรือไง<br/><br/>พอเจ้าของร้านเปิดจอหาข้อมูลปุ๊บ ก็เจอเบาะแสปั๊บ <b>He B1 </b>คนนี้ <b>ไม่ธรรมดา</b> เลยย่ะ <b>He</b> เคยมีประวัติติดบุหรี่ติดเหล้าและเพลย์บอยคนหนึ่งก่อนเข้าวงการ แถมเมื่อค้นหาข้อมูลไปลึกๆก็พบว่ามีคนเข้ามาแฉในคอมเมนต์ว่า <b>He</b> เกเรแต่เพราะ <b>ประจบเก่ง</b> เลยได้มาเป็นดารา พอเห็นข้อมูลดังนั้นเจ้าของร้านถึงกับเอามือทาบอกเบาๆทันที เดี๊ยนซึ่งได้รับเรื่องมาพอถึงท่อนนี้ก็เอามือทาบอกเช่นกัน และเมื่อไปสอบถามจากสไตลิสในวงการคนหนึ่งถึงเรื่องข่าวนี้ เขาก็ยืนยันเบาๆว่าพฤติกรรมแย่ๆและ <b>ผยอง</b> ของ <b>He</b> ที่คิดว่าดังซะเต็มประดาอ่ะมีมานานแล้ว พอดังปุ๊บนิสัยก็เปลี่ยนไป ปากปีจอและชอบข่มคนอื่น<br/>           <br/><i>โอ๊ย! ฟังแล้วก็แซ่บต้องเล่าต่อทันที</i><br/><br/>โดยเรื่องนี้ เดี๊ยนมองว่าคนเราถ้ามัน <b>ไม่มั่นหน้ามั่นโหนก </b>จริงๆ มันทำไม่ได้หรอก กดด้วยคำพูดทำให้คนอื่นดูแย่กว่าตัวเอง พฤติกรรมแบบนี้เดี๊ยนบอกเลยดังได้ไม่นานหรอก สักพัก<b> </b><b>สันดาน</b><b> </b>ของคนแบบนี้จะต้องไปเจอ <b>ตอใหญ่</b> ที่พร้อมจะเด็ดปีกของ <b>He</b> ลงอย่างแน่นอน <i>อุ๊บบบบ</i><br/>..............................<br/>คอลัมน์ <mark><b>มายาลั้นลา</b></mark><br/>โดย <b>“มาดามกุ๊งกิ๊ง”</b></p>
      <figure>
        <img src="https://www.dailynews.co.th/admin/upload/20191101/news_WodeUdWQfG161403_533.jpg?v=20191108174?v=2330"/>
      </figure>
    </article>
  </body>
</html>