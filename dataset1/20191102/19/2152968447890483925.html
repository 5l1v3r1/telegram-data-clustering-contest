<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/02/arhangelova-zadushnica-s-voenni-pochesti-kym-zaginalite-voini.428327"/>
    <meta property="og:site_name" content="Dnes.bg"/>
    <meta property="article:published_time" content="2019-11-02T19:38:00+00:00"/>
    <meta property="og:title" content="Архангелова задушница с военни почести към загиналите войни"/>
    <meta property="og:description" content="На ритуала присъствали Румен Радев и Красимир Каракачанов | Dnes.bg"/>
  </head>
  <body>
    <article>
      <h1>Архангелова задушница с военни почести към загиналите войни</h1>
      <h2>На ритуала присъствали Румен Радев и Красимир Каракачанов</h2>
      <address><time datetime="2019-11-02T19:38:00+00:00">02 Nov 2019, 19:38</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>С панихиди и военни почести на Архангелова задушница беше отдадена признателност към загиналите за Отечеството български воини, съобщиха от пресцентъра на Министерството на отбраната.</p>
      <p>Заупокойна служба - панихида в памет на воините, загинали за България, събра днес във Военния мавзолей - костница на Централните софийски гробища, висши представители на държавната власт, военнослужещи, членове на военно-патриотични съюзи, военни аташета, акредитирани у нас, много граждани.</p>
      <p>В знак на преклонение пред паметта на героите, загинали за национално освобождение и обединение, в операции по поддържане на мира и при изпълнение на воинския си дълг в мирно време бяха отдадени военни почести и бяха поднесени венци и цветя, допълниха от ведомството.</p>
      <p>Панихидата за упокоение на душите на загиналите е била отслужена от Негово Преосвещенство Белоградчишкият епископ Поликарп.</p>
      <p>На ритуала са присъствали президентът и върховен главнокомандващ на въоръжените сили на България Румен Радев, вицепремиерът и министър на отбраната Красимир Каракачанов, началникът на отбраната генерал Андрей Боцев, неговите заместници - вицеадмирал Емил Ефтимов и генерал-лейтенант Димитър Илиев, командващият на Съвместното командване на силите генерал-лейтенант Любчо Тодоров, командирът на Сухопътните войски генерал-майор Михаил Попов, командирът на Военновъздушните сили генерал-майор Цанко Стойков, народни представители, офицери от Българската армия, представители на ръководствата на военно-патриотичните съюзи и организации, ветерани, близки на военнослужещите, загинали в мирно време, допълниха от МО.</p>
      <p>В ритуала са участвали военнослужещи от Националната гвардейска част и Гвардейският представителен духов оркестър, пише БТА.</p>
      <p>На Архангелова (мъжка) задушница представителни части на Сухопътните войски, Военновъздушните и Военноморските сили и бригада "Специални сили" са участвали в панихиди в гарнизоните Асеновград, Бургас, Варна, Карлово, Пловдив и Плевен. Военнослужещите поднесоха венци и цветя пред паметниците на загиналите воини.</p>
      <p>Почести към загиналите български воини са били отдадени на Завоя на река Черна и на българското военно гробище в с. Цапари, Република Северна Македония. Във възпоменателните ритуали участваха делегация от Министерството на отбраната, водена от заместник-министъра на отбраната Атанас Запрянов, като и членове на военно-патриотичните съюзи, пише още в съобщението.</p>
    </article>
  </body>
</html>