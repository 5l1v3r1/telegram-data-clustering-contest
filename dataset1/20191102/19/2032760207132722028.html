<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88522"/>
    <meta property="og:site_name" content="Denník politika"/>
    <meta property="article:published_time" content="2019-11-02T19:35:09+00:00"/>
    <meta property="og:title" content="Slovan zdolal Senicu a upevnil si pozíciu lídra Fortuna ligy, DAC remizoval so Sereďou"/>
    <meta property="og:description" content="2.11.2019 (Webnoviny.sk) – Čierna série futbalistov FC Nitra vo Fortuna lige 2019/2020 je minulosťou. Tím spod Zobora v sobotňajšom súboji 14. kola zdolal pred vlastnými fanúšikmi Spartak Trnava tesne 1:0 (1:0) a v najvyššej domácej súťaži bodoval prvýkrát od 14. septembra."/>
  </head>
  <body>
    <article>
      <h1>Slovan zdolal Senicu a upevnil si pozíciu lídra Fortuna ligy, DAC remizoval so Sereďou</h1>
      <address><time datetime="2019-11-02T19:35:09+00:00">02 Nov 2019, 19:35</time> by <a rel="author">Webnoviny</a></address>
      <p>2.11.2019 (Webnoviny.sk) – Čierna série futbalistov FC Nitra vo Fortuna lige 2019/2020 je minulosťou. Tím spod Zobora v sobotňajšom súboji 14. kola zdolal pred vlastnými fanúšikmi Spartak Trnava tesne 1:0 (1:0) a v najvyššej domácej súťaži bodoval prvýkrát od 14. septembra.</p>
      <p>Medzitým Nitra zaznamenala päť ligových prehier. Hrdinom domáceho kolektívu sa stal Milan Ristovski, legionár zo Severného Macedónska. Dvadsaťjedenročný stredopoliar prekonal brankára Dobrivoja Rusova v 39. minúte a v konečnom účtovaní to bol jediný zápas v zápase. Napriek zisku troch bodov zostáva Nitra na predposlednom 11. mieste tabuľky.</p>
      <h3>DAC stratil body</h3>
      <p>Slovan Bratislava doma na Tehelnom poli zdolal Senicu gólmi Kenana Bajriča a Rafaela Rataa, do tabuľky si pripísal ďalšie tri body a upevnil si pozíciu lídra celej súťaže. „Belasí“ majú aktuálne náskok piatich bodov pred Žilinou, ktorá v nedeľu nastúpi proti Trenčínu.</p>
      <p>Menším prekvapením je zaváhanie Dunajskej Stredy, ktorá v sobotu doma iba remizovala 0:0 so Sereďou. Na vedúce duo tak stratila ďalšie dva body a v tabuľke je tretia o bod za druhou Žilinou. DAC nepredĺžil sériu víťazstiev v domácej súťaži, v ktorej bodoval naplno v predchádzajúcich štyroch súbojoch.</p>
      <h3>Michalovce dvakrát viedli</h3>
      <p>Futbalisti Michaloviec pred vlastnými priaznivcami nad Zlatými Moravcami dvakrát viedli, napokon však po remíze 2:2 získali iba bod. Domácich poslal do vedenia v 30. min Lazarus Rota, na jeho gól však odpovedal tesne pred polčasom Senad Jarovic. Zemplínčania sa tešili aj v 64. min po zásahu striedajúceho Christosa Kountouriotisa, ale opäť Jarovič zabezpečil deľbu bodov.</p>
      <p>Nováčik súťaže FK Pohronie Žiar nad Hronom Dolná Ždaňa zostáva na dne ligovej tabuľky, v sobotu doma prehral s Ružomberkom tesne 1:2. Hostia získali potrebný náskok už v prvom polčase, po zmene strán Michal Klec už len znížil vedenie „ruže“.</p>
      <p>Kolo dohrajú v nedeľu duelom AS Trenčín – MŠK Žilina, zápas sa uskutoční pod Dubňom.</p>
      <h3>Fortuna liga 2019/2020</h3>
      <p>14. kolo – sobota</p>
      <p><b>FC Nitra – Spartak Trnava 1:0 (1:0)</b><br/><b>Gól</b>: 39. Ristovski</p>
      <p>
        <b>FC DAC 1904 Dunajská Streda – ŠKF Sereď 0:0</b>
      </p>
      <p><b>MFK Zemplín Michalovce – FC ViOn Zlaté Moravce 2:2 (1:1)</b><br/><b>Góly</b>: 30. Rota, 64. Kountouriotis – 45.+ a 83. Jarovič</p>
      <p><b>FK Pohronie Žiar nad Hronom Dolná Ždaňa – MFK Ružomberok 1:2 (0:2)</b><br/><b>Góly</b>: 59. M. Klec – 29. Twardzik (z pok. kopu), 42. Regáli</p>
      <p><b>ŠK Slovan Bratislava – FK Senica 2:0 (1:0)</b><br/><b>Góly</b>: 45.+ Bajrič, 68. Ratao</p>
      <p>Viac k témam: <a href="https://www.webnoviny.sk/tag/fortuna-liga/"><u>Fortuna liga</u></a><br/>Zdroj: Webnoviny.sk – <a href="https://www.webnoviny.sk/slovan-zdolal-senicu-a-upevnil-si-poziciu-lidra-fortuna-ligy-dac-remizoval-so-seredou/"><u>Slovan zdolal Senicu a upevnil si pozíciu lídra Fortuna ligy, DAC remizoval so Sereďou</u></a> © SITA Všetky práva vyhradené.</p>
    </article>
  </body>
</html>