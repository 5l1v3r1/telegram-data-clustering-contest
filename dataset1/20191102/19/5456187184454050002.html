<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://charter97.org/ru/news/2019/11/2/354173/"/>
    <meta property="og:site_name" content="charter97.org"/>
    <meta property="article:published_time" content="2019-11-02T19:39:00+00:00"/>
    <meta property="og:title" content="У Беларусі пройдзе Litvak Klezmer Fest"/>
    <meta property="og:description" content="Хто такія клезмэры і пры чым тут спадчына ВКЛ."/>
  </head>
  <body>
    <article>
      <h1>У Беларусі пройдзе Litvak Klezmer Fest</h1>
      <h2>Хто такія клезмэры і пры чым тут спадчына ВКЛ.</h2>
      <address>
        <time datetime="2019-11-02T19:39:00+00:00">02 Nov 2019, 19:39</time>
      </address>
      <p>Клезмэр — традыцыйная народная музыка ўсходнеславянскіх яўрэяў. Зазвычай клезмэры гралі на вясельлях ды іншых традыцыйных яўрэйскіх абрадах. Цяпер гэта буйны музычны рух, які абмінуў сучасную Беларусь. Чаму, распавядае <a href="https://www.svaboda.org/a/30247969.html">«Радыё Свабода»</a> музыка <b>Віктар Шалкевіч</b>.</p>
      <p>Клезмэры — гэта яўрэйскія музыканты, а літвакі — яўрэі, якія жылі на землях Вялікага Княства Літоўскага і ў суседніх рэгіёнах. Зразумела, на іх музыцы не магла не адбіцца мясцовая культура, як і на ёй — традыцыі клезмэраў.</p>
      <p>«Клезмэры гралі на скрыпках, клярнэтах, бубнах, кантрабасе, цымбалах. Яны гралі на яўрэйскіх урачыстасьцях. Клезмэрам трэба быць па паходжаньні», — расказвае Віктар Шалкевіч, які грае, сярод іншага, клезмэр.</p>
      <figure>
        <iframe src="https://www.youtube.com/embed/tADg5vwOkLE" width="640" height="360" data-service="Youtube" scrolling="no"/>
      </figure>
      <p>
        <b>Клезмэры добра ведалі беларускія песьні</b>
      </p>
      <p>Пры гэтым клезмэры ведалі ня толькі традыцыйную яўрэйскую музыку, але і беларускую, бо культуры не былі ізаляваныя, яны разьвіваліся разам. На клезмэраў адмыслова не вучылі, але музыцы мог навучыць бацька — сына. Такім жа чынам у спадчыну часьцяком перадаваўся інструмэнт.</p>
      <p>Клезмэры гралі капэляй — па 4–5 чалавек. Паколькі такая капэля была ня ў кожным мястэчку, то музыкі часта вандравалі і выступалі на сьвятах у розных месцах.</p>
      <p>«Запрашалі і клезмэраў на беларускія сьвяты, яны выдатна ведалі народную беларускую музыку, а беларусы з задавальненьнем скакалі „Кракавяк“ і „Каробачку“. Яшчэ не зразумела, хто напісаў тую „Каробачку“, але гэта дакладна не расейская песьня», — кажа Віктар Шалкевіч.</p>
      <p>Клезмэры маглі сыграць і «Лявоніху», а маглі дадаць у гэтую кампазыцыю свае апрацоўкі.</p>
      <figure>
        <iframe src="https://www.youtube.com/embed/bHj0cwXpH-Q" width="640" height="360" data-service="Youtube" scrolling="no"/>
      </figure>
      <p>
        <b>Традыцыя зьнікала некалькі стагодзьдзяў</b>
      </p>
      <p>Клезмэрская музыка, як і яўрэйская культура, разьвівалася на землях былога ВКЛ і пасьля анэксіі іх Расеяй. У расейскай імпэрыі яўрэі жылі пад сацыяльным і нацыянальным уціскам, іх правы абмяжоўваліся шматлікімі царскімі ўказамі і цыркулярамі. Існавала «мяжа яўрэйскай аселасьці» — яўрэям дазвалялася жыць толькі ў заходніх губэрнях — фактычна, на тэрыторыі былой Рэчы Паспалітай.</p>
      <p>Яўрэйскія традыцыі — рэлігійныя, сацыяльныя, культурныя — пачалі імкліва зьнікаць пасьля бальшавіцкага перавароту, бо не адпавядалі духу новага «сацыялістычнага» грамадзтва.</p>
      <p>Незваротныя страты яўрэйская культура зазнала ў выніку Галакосту падчас Другой усясьветнай вайны, паваеннага дзяржаўнага антысэмітызму ў СССР, эміграцыі.</p>
      <p>«Цікавасьць да іншай культуры заўжды ёсьць. У Эўропе шмат музычных гуртоў, якія граюць клезмэр, ёсьць шмат выдатных ансамбляў у ЗША, бо туды была вялікая хваля эміграцыі. У Ізраілі шмат клезмэраў, у Польшчы. Гэта даніна культуры, якая была. Самыя цікавыя клезмэры граюць у Польшчы, Румыніі, Аўстрыі», — кажа Віктар Шалкевіч.</p>
      <figure>
        <iframe src="https://www.youtube.com/embed/wSOQCgoA0a8" width="640" height="360" data-service="Youtube" scrolling="no"/>
      </figure>
      <p>На ягоную думку, на сёньня аўтэнтычных выканаўцаў клезмэру няма, бо традыцыя зьнікла, але ёсьць удалы працяг гэтай культурнай традыцыі шмат у якіх краінах.</p>
      <p>Litvak Klezmer Fest — спроба адрадзіць у Беларусі клезмэрскую музыку, бо на сёньня гуртоў, якія б гралі ў такім стылі, няшмат. На фэстывалі выступяць беларускія выканаўцы: «Minsk Klezmer Band» і Гомельскі ансамбль яўрэйскай музыкі.</p>
      <p>Арганізатары абяцаюць шмат замежных музыкаў: <b>Дзмітрый Zisl Слеповіч</b>, дасьледчык яўрэйскай музыкі і заснавальнік Minsker Kapelye і Litvakus, а таксама <b>Саша Лур’е</b>, якая выконвае песьні на ідыш. Фэст пройдзе 7–8 лістапада ў прасторы ОК-16, уваход вольны.</p>
      <figure>
        <iframe src="https://www.youtube.com/embed/m640hnyb_6c" width="640" height="360" data-service="Youtube" scrolling="no"/>
      </figure>
    </article>
  </body>
</html>