<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://anweshanam.com/index.php/india/news/govt-release-new-map-of-india-shows-union-territories-of-jammu-and-kashmir-ladakh"/>
    <meta property="og:site_name" content="Anweshanam | Part of A.N.N News Private Limited"/>
    <meta property="article:published_time" content="2019-11-02T19:58:00+00:00"/>
    <meta property="og:title" content="ജമ്മു കശ്മീര്‍, ലഡാക്ക് കേന്ദ്രഭരണ പ്രദേശങ്ങളായി കാണിച്ച്‌ ഇന്ത്യയുടെ പുതിയ രാഷ്ട്രീയ ഭൂപടം പുറത്തിറക്കി കേന്ദ്രം"/>
    <meta property="og:description" content="ന്യൂഡല്‍ഹി: ജമ്മു ആന്റ് കശ്മീര്‍, ലഡാക്ക് എന്നീ കേന്ദ്രഭരണ പ്രദേശങ്ങളെ സൂചിപ്പിക്കുന്ന പുതിയ രാഷ്ട്രീയ ഭൂപടം കേന്ദ്ര സര്‍ക്കാര്‍ പുറത്തിറക്കി. നേരത്തെ പാക് അധീന കശ്മീര്‍ (പി.ഒ.കെ) എന്നു രേഖപ്പെടുത്തിയിരുന്ന സ്ഥലവും ഒരു മാപ്പില്‍..."/>
  </head>
  <body>
    <article>
      <h1>ജമ്മു കശ്മീര്‍, ലഡാക്ക് കേന്ദ്രഭരണ പ്രദേശങ്ങളായി കാണിച്ച്‌ ഇന്ത്യയുടെ പുതിയ രാഷ്ട്രീയ ഭൂപടം പുറത്തിറക്കി കേന്ദ്രം</h1>
      <address><time datetime="2019-11-02T19:58:00+00:00">02 Nov 2019, 19:58</time> by <a rel="author" href="http://anweshanam.com/author/sreehari" target="_blank">Sreehari</a></address>
      <p>ന്യൂഡല്‍ഹി: ജമ്മു ആന്റ് കശ്മീര്‍, ലഡാക്ക് എന്നീ കേന്ദ്രഭരണ പ്രദേശങ്ങളെ സൂചിപ്പിക്കുന്ന പുതിയ രാഷ്ട്രീയ ഭൂപടം കേന്ദ്ര സര്‍ക്കാര്‍ പുറത്തിറക്കി. നേരത്തെ പാക് അധീന കശ്മീര്‍ (പി.ഒ.കെ) എന്നു രേഖപ്പെടുത്തിയിരുന്ന സ്ഥലവും ഒരു മാപ്പില്‍ ഉള്‍പ്പെടുത്തിയിട്ടുണ്ട്.</p>
      <p>ജമ്മു കശ്മീര്‍ സംസ്ഥാനത്തെ വിഭജിച്ച്‌ രണ്ട് കേന്ദ്ര ഭരണപ്രദേശങ്ങളായി ഔദ്യോഗികമായി നിലവില്‍ വന്ന് രണ്ടു ദിവസങ്ങള്‍ക്കു ശേഷമാണ് പുതിയ മാപ്പ് പുറത്തുവിട്ടത്. ജമ്മു ആന്റ് കശ്മീരിന്റെ പ്രഥമ ലഫ്റ്റനന്റ് ഗവര്‍ണറായി ഗിരിഷ് ചന്ദ്ര മര്‍മുവും ലഡാക്കിന്റെ പ്രഥ ലഫ്റ്റനന്റ് ഗവര്‍ണറായി രാധ കൃഷ്ണ മാത്തൂറും ചുമതലയേറ്റിരുന്നു.</p>
      <p>ജമ്മു കശ്മീരിലെ കാര്‍ഗില്‍, ലേ ജില്ലകളെ ഒഴിവാക്കിയാണ് ജമ്മു കശ്മീരിനെ രേഖപ്പെടുത്തിയിരിക്കുന്നത്. സര്‍ദാര്‍ വല്ലഭായ് പട്ടേലിന്‍റെ 144-ാം ജന്മദിനമായ വ്യാഴാഴ്ചയാണ് പുതിയ കേന്ദ്രഭരണ പ്രദേശങ്ങള്‍ ഔദ്യോഗികമായി രൂപീകൃതമായത്. പുതിയ ഭൂപടം പുറത്തുവിട്ടതോടെ ഇന്ത്യയിലെ സംസ്ഥാനങ്ങളുടെ എണ്ണം 29ല്‍ 28 ആയി കുറഞ്ഞു. കേന്ദ്രഭരണ പ്രദേശങ്ങളുടെ എണ്ണം ഒമ്പതായി വര്‍ധിക്കുകയും ചെയ്തു.</p>
      <p>ആഗസ്റ്റ് അഞ്ചിനാണ് ജമ്മു കശ്മീരിന്‍റെ പ്രത്യേക പദവി റദ്ദാക്കി, സംസ്ഥാനത്തെ വിഭജിക്കാന്‍ കേന്ദ്ര സര്‍ക്കാര്‍ തീരുമാനിച്ചത്. കശ്മീരിന് പ്രത്യേക പദവി നല്‍കുന്ന 370, 35എ വകുപ്പുകള്‍ റദ്ദാക്കിയിരുന്നു. </p>
      <p> </p>
    </article>
  </body>
</html>