<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/02/megtamadtak-a-kinai-hirugynokseg-irodajat-hongkongban"/>
    <meta property="og:site_name" content="infostart"/>
    <meta property="article:published_time" content="2019-11-02T19:29:00+00:00"/>
    <meta property="og:title" content="Megtámadták a kínai hírügynökség irodáját Hongkongban"/>
    <meta property="og:description" content="Kormányellenes tüntetők megtámadták a Hszinhua kínai állami hírügynökség hongkongi irodáját szombaton; a rendőrség könnygázt vetett be a randalírozó tiltakozókkal szemben."/>
  </head>
  <body>
    <article>
      <h1>Megtámadták a kínai hírügynökség irodáját Hongkongban</h1>
      <address><time datetime="2019-11-02T19:29:00+00:00">02 Nov 2019, 19:29</time> by <a rel="author">Infostart / MTI</a></address>
      <h3>Kormányellenes tüntetők megtámadták a Hszinhua kínai állami hírügynökség hongkongi irodáját szombaton; a rendőrség könnygázt vetett be a randalírozó tiltakozókkal szemben.</h3>
      <p>Tüntetők egy csoportja betörte az iroda üvegajtaját és ablakait, graffitivel fújta le, vörös festékkel öntötte le az épületet, és tüzet gyújtott az előcsarnokban.</p>
      <p>A kínai érdekeltségek a hongkongi tiltakozók elsődleges célpontjai. A tüntetők Hongkong jogainak megnyirbálásával vádolják a pekingi kormányt.</p>
      <p>A metropolisz 1997-ben került vissza Nagy-Britanniától Kínához, és az egy ország, két rendszer elve alapján széles körű jogokat élvez. Azonban az elégedetlenkedők szerint Peking az elmúlt időszakban egyre szorosabbra fogta a pórázt Hongkong körül.</p>
      <p>A rendőrség közleményében arról számolt be, hogy a tüntetők boltokat rongáltak meg, gyújtogattak, és szögekkel szórták fel az utakat, veszélyeztetve a közlekedés biztonságát. Többeket előállítottak.</p>
      <p>A szombati tiltakozás kiindulópontja a Viktória park volt, ahol ezrek gyűltek össze. A rendőrség könnygázzal oszlatta fel az engedéllyel nem rendelkező tüntetést, mire a demonstrálók a környékbeli bevásárlóutcák felé vették az irányt. A tüntetők - esetenként focikapukból, telefonfülkékből emelt - égő barikádokkal igyekeztek akadályozni a rohamrendőrség előrenyomulását. A megmozdulás résztvevői közül sokan maszkot viseltek, annak ellenére, hogy a kormány betiltotta azt.</p>
      <p>Hongkongban már öt hónapja tart az a tüntetéshullám, melyet eredetileg egy azóta visszavont, a kiadatási törvény módosítását célzó tervezet váltott ki, mára azonban a várost irányító Peking-párti kormányzattal szembeni általános tiltakozássá alakult. A demonstrációkon a rendőrség rendszeresen összecsap a gyakran fémrudakkal, Molotov-koktélokkal és téglákkal felfegyverzett tüntetőkkel, akiknek megfékezésére könnygázt, gumilövedékeket és vízágyúkat vet be.</p>
      <p>Az erőszakossá váló tüntetések sokat ártottak a világ egyik pénzügyi központjának tartott városnak. Hongkong gazdasága recesszióba süllyedt a harmadik negyedévben, amire már egy évtizede nem volt példa.</p>
      <p>A megmozdulásokban eddig több mint háromezer embert vettek őrizetbe. A polgári engedetlenség kezelése nagy kihívást jelent Pekingnek, amely pénteken leszögezte: nem engedi, hogy más hatalmak szakadár, felforgató eszmékkel bujtsák fel Hongkong lakosságát.</p>
      <p>
        <i>Nyitókép: Jerome Favre</i>
      </p>
    </article>
  </body>
</html>