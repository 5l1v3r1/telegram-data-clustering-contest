<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/yonka-koyato-spasyava-severozapada-ne-znaete-kakvo-e-90-godishen-da-vi-tseluva-rtsete-snimki_news706920.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-02T19:30:00+00:00"/>
    <meta property="og:title" content="Йонка, която спасява Северозапада: Не знаете какво е 90-годишен да ви целува ръцете СНИМКИ"/>
    <meta property="og:description" content="Доброволческата кампания събира хранителни продукти, дрехи и обувки за хора в беда"/>
  </head>
  <body>
    <article>
      <h1>Йонка, която спасява Северозапада: Не знаете какво е 90-годишен да ви целува ръцете СНИМКИ</h1>
      <h2>Доброволческата кампания събира хранителни продукти, дрехи и обувки за хора в беда</h2>
      <address>
        <time datetime="2019-11-02T19:30:00+00:00">02 Nov 2019, 19:30</time>
      </address>
      <p>https://blitz.bg/obshtestvo/yonka-koyato-spasyava-severozapada-ne-znaete-kakvo-e-90-godishen-da-vi-tseluva-rtsete-snimki_news706920.html Blitz.bg</p>
      <figure>
        <img src="https://static.blitz.bg/documents/thumbnails/730/201710/1508329441-lonely-2664830-960-720.jpg"/>
        <figcaption>Снимката е илюстративна</figcaption>
      </figure>
      <p><b>Не знаете какво означава един 90-годишен човек да ви целува ръцете, защото сте му донесли два хляба"... Така започва историята на Йонка Иванова, която се е превърнала в лъч надежда за десетки хора в нужда от малки населени места в Северозападна България, пише Дарик.</b><br/><br/>Тя, заедно със свои съмишленици, от две години насам събира хранителни продукти, дрехи, обувки и вещи от първа необходимост, за да ги дари на хора в крайна нужда. Вече над 60 домакинства разчитат на нея и на доброволците, и ги чакат да им донесат така необходимите продукти.<br/><br/>Йонка Иванова работи във фирма за крепежни елементи, но цялото си свободно време е посветила на кампанията. На път е да регистрира и фондация, като се надява така каузата й да припознят и други...<br/><br/>Зад всичко това обаче стоят огромни усилия и жената признава, че напоследък кампаниите се организират по-трудно. А основната причина е, че освен дарения, трябва и помощ в опаковането, натоварването и извозването на кашоните с продуктите.</p>
      <figure>
        <img src="https://m.netinfo.bg/media/images/40975/40975615/991-ratio-spasi-severa.jpg"/>
      </figure>
      <aside>"Всичко стартира преди две години. Решихме да събираме хранителни продукти, защото изгледах един клип за хората в Северна България, видях как се мъчат, как умират от студ и глад и реших, че мога да направя нещо и да помогна. Петима човека бяхме в началото – такива хора като мен. Започнахме малко по малко, хората научиха за нас, започнаха да се включват", разказа Йонка Иванова<br/><br/>Направихме Facebook групата - <a href="https://www.facebook.com/groups/1835039626530097/"><b>"СПАСИ СЕВЕРА" - хуманитарна акция за Северна България"</b></a>, призовах да съберем хранителни продукти. Много бързо успяхме да съберем неща и дойде момент, в който трябваше да отидем да намерим хората, където да ги дадем", добави тя.</aside>
      <p>
        <b>Първото посетено населено място било врачанското село Селановци, тъй като един от помощниците на Йонка е родом оттам и знаел за хора в нужда. След това последвали сигнали и за други села. И така, към днешна дата доброволците обикалят около 60 адреса в Михайлово, Хърлец, Оряхово, Сараево, Трифоново, Дългоделци, Стубел...</b>
      </p>
      <figure>
        <img src="https://m.netinfo.bg/media/images/40975/40975613/991-ratio-spasi-severa.jpg"/>
      </figure>
      <p>"Започнахме да посещаваме на място по къщите определени хора за тези две години. Добавяме и нови. Разчитаме на хората, които живеят в това село, да ни кажат кои са хората, които се нуждаят.<br/><br/>Завеждат ни на място при тях, разговаряме с тях, преценяваме положението и тогава ни влизат в списъка за помощ. Такъв е принципът на разпространение, а не през някакви социални списъци", обясни Йонка Иванова.</p>
      <p>Кампанията е постоянно активна - събират се трайни продукти, като олио, захар, брашно, боб, леща, ориз, зелен фасул, грах, лютеница, консервирани храни, както и дрехи, обувки и одеяла.<br/><br/>Дарява се и техника - хладилници, перални, печки, телевизори. В някои случаи доброволците купуват и лекарства, и дърва за огрев на нуждаещите се. А всичко това Йонка съхранява в склад в София, който й е предоставен от нейни близки за целите на кампанията.</p>
      <figure>
        <img src="https://m.netinfo.bg/media/images/40975/40975612/991-ratio-spasi-severa.jpg"/>
      </figure>
      <p>Всеки желаещ може да се включи, като донесе по нещо на място в склада или го изпрати по куриер. Някои дарители се включват и с парични средства.<br/><br/>Йонка признава, че първоначално не е искала да събира пари, тъй като могат да възникнат много въпроси, но се наложило, след като хора от провинцията поискали да се включат.<br/><br/>За да пратят храна по куриер, им излизало много по-скъпо, отколкото да се купи от доброволците на място. И така, сега в банкова сметка се събират и средства, а след всяка кампания Йонка публикува отчет какво е похарчено.</p>
      <figure>
        <img src="https://m.netinfo.bg/media/images/40975/40975614/991-ratio-spasi-severa.jpg"/>
      </figure>
      <p>"Трябват и помощници – всяка една помощ е добре дошла. Не говорим дали финансова, с продукти или физическа помощ. Последната акция трудно се случи, дори с физическа помощ бях затруднена.<br/><br/>Не мога с всичко сама да се справя – това са доста тежки неща. Замислях се дали да не прекратя, но сърце не ми дава да ги оставя хората...", разказва Йонка за трудностите, които среща.</p>
      <p>Тя добави, че в някои населени места доброволците срещат подкрепата на местната власт, но на други места ги гонят, защото нямали право да раздават хранителни продукти.<br/><br/>И въпреки смесените чувства, за нея кампанията е удовлетворение, че може да помогне на някого животът му да стане поне малко по-лек.</p>
      <figure>
        <img src="https://m.netinfo.bg/media/images/40975/40975611/991-ratio-spasi-severa.jpg"/>
      </figure>
      <figure>
        <img src="https://m.netinfo.bg/media/images/40975/40975610/991-ratio-spasi-severa.jpg"/>
      </figure>
      <p>"От една страна, ходейки там и виждайки безизходицата на тези хора, чувствам гняв от безсилие, че са поставени в тази мизерия. От друга страна им даваме някаква надежда, те ни чакат. Първо като отидем на адрес, човекът е отчаян, не изчистил вкъщи, неизкъпан.<br/><br/>След нашата намеса, когато отидем и му кажем, че ще му донесем одеяло, дрешки, че ще се погрижим за него, после не можем да го познаем този човек. Той е изчистил вкъщи, изкъпал се е, облякъл се е, очите му светят от някаква надежда.<br/><br/>Ето това е силата, която ни кара да го правим. Даваме им надежда, че не са забравени, че някой мисли за тях, че някой се грижи за тях", не скри емоциите си тя.</p>
      <p>Следващите цел е организацията на успешна кампания с хранителни продукти за коледните празници, а след това и през февруари и март.<br/><br/>"Това е едно от най-човешките неща – да подадеш ръка, да дадеш един хляб на нуждаещия се. Да му стоплиш душицата, да бъдеш малко повече човек...", призова на финал Йонка Иванова.<br/><br/><b>Ако искате и вие да помогнете, може да научите повече на Facebook страницата на инициативата<a href="https://www.facebook.com/groups/1835039626530097/"> ТУК</a>.</b></p>
    </article>
  </body>
</html>