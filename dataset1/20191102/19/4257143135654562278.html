<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/02/az-ftc-es-a-fehervar-sem-nyert"/>
    <meta property="og:site_name" content="infostart"/>
    <meta property="article:published_time" content="2019-11-02T19:16:00+00:00"/>
    <meta property="og:title" content="Az FTC és a Fehérvár sem nyert"/>
    <meta property="og:description" content="Nem bírt a címvédő Fradi a Mezőkövesddel az OTP Bank Ligában. A fehérváriak kétgólos hátrányból álltak fel, de az utolsó percben egyenlített a ZTE. Győzött az Újpest, a DVSC és a Diósgyőr is."/>
  </head>
  <body>
    <article>
      <h1>Az FTC és a Fehérvár sem nyert</h1>
      <address><time datetime="2019-11-02T19:16:00+00:00">02 Nov 2019, 19:16</time> by <a rel="author">Infostart / MTI</a></address>
      <h3>Nem bírt a címvédő Fradi a Mezőkövesddel az OTP Bank Ligában. A fehérváriak kétgólos hátrányból álltak fel, de az utolsó percben egyenlített a ZTE. Győzött az Újpest, a DVSC és a Diósgyőr is.</h3>
      <p>A Mezőkövesd 1-1-es döntetlent játszott a címvédő Ferencváros vendégeként a labdarúgó OTP Bank Liga 11. fordulójának rangadóján.</p>
      <p>Nem kezdett megilletődötten a Mezőkövesd a Ferencváros vendégeként sem, az idény meglepetéscsapata kifejezetten bátran vállalkozott támadásépítésre, a címvédő pedig - a magyar bajnokságban tőle szokatlanul - gyors kontrákkal veszélyeztetett. A hazaiak nem egy ilyen akcióból, hanem szöglet után szereztek vezetést, de a gól nem változtatta meg a játék képét, sőt, a Mezőkövesd részéről Zivzivadze ziccert hibázott. Az első félidő derekától kiegyenlítetté vált a játék, mindkét fél vezetett szép támadásokat és voltak ígéretes próbálkozások, védenie azonban csak a hetek óta nagyszerű formában lévő Dibusznak kellett egy ízben a szünet előtt.</p>
      <p>A folytatásban a vendégek szinte azonnal egyenlítettek, a gól után pedig kissé paprikássá vált a hangulat, amit a játékvezető tíz perc alatt kiosztott négy sárga lappal próbált megfékezni. Amikor ismét a futball került középpontba, a Ferencváros ragadta magához az irányítást, de előbb Szappanos védett nagyot, majd éppen az ő hibáját Boli nem tudta kihasználni óriási helyzetben. A hajrában inkább mezőnyjáték volt helyzetek nélkül, így az eredmény már nem változott a lefújásig.</p>
      <aside>Ferencváros–Mezőkövesd Zsóry FC 1-1 (1-0)<br/>Groupama Aréna, 7437 néző, v.: Pintér<br/><br/>Ferencváros: Dibusz - Lovrencsics, Botka, Blazic, Civic - Haratin, Ihnatenko (Leandro, 75.) - Zubkov, Isael (Bőle, 71.), Nguen (Varga R., 82.) - Boli<br/><br/>Mezőkövesd Zsóry FC: Szappanos - Farkas D., Pillár, Katanec, Silye - Pekár, Karnickij, Berecz, Cseri (Vajda, 82.) - Nagy D. (Takács T., 76.; Sajbán, 87.), Zivzivadze<br/><br/>gólszerzők: Ihnatenko (9.), illetve Zivzivadze (49.)<br/><br/>sárga lap: Ihnatenko (45.), Botka (52.), illetve Berecz (50.), Zivzivadze (53.), Pekár (59.)</aside>
      <p>A MOL Fehérvár FC kétgólos hátrányból fordított Zalaegerszegen, de végül be kellett érnie egy ponttal.</p>
      <p>Jó iramú, eseménydús első félidőt láthatott a közönség. Mindkét csapat aktívan futballozott, de a ZTE volt ötletesebb és pontosabb a támadások befejezésénél: Bobál Gergely kétszer is jó helyen állt és higgadtan élt a kínálkozó lehetőséggel. A Fehérvár az utolsó negyedórában sok energiát mozgósított hátránya faragása érdekében, de nem járt sikerrel. Az első 45 percben mindkét együttes sokat próbálkozott kapura lövéssel, nem unatkozott a publikum.</p>
      <p>A fordulást követően is lendületben maradtak a csapatok, előbb a ZTE próbálkozott a vendégkapu előtt, majd a Fehérvár bő egy perc alatt két gólt szerezve egyenlített. A félidő közepéhez közeledve egyre több volt a szabálytalanság, a durva belépő, időnként el is szabadultak az indulatok, miközben továbbra is nagy volt az iram. A második félidőben jóval többet támadott a vendégcsapat, amely a hajrában megszerezte harmadik gólját, és úgy tűnt, be is gyűjti a három pontot, az utolsó percekben azonban a ZTE mindent egy lapra tett fel, és kiegyenlített.</p>
      <aside>ZTE FC-MOL Fehérvár FC 3-3 (2-0)<br/>Zalaegerszeg, 4038 néző, v.: Andó-Szabó<br/><br/>Zalaegerszeg: Demjén - Bedi, Lesjak, Bobál D., Tamás (Gergényi, 38.) - Mitrovic, Kocsis - Radó (Devecseri, 54.), Stieber, Babati (Ikoba, 74.) - Bobál G.<br/><br/>Fehérvár: Kovácsik - Nego, Rus (Elek, 83.), Musliu, Hangya - Petrjak, Nikolov, Pantic (Pátkai, 59.), Kovács I. - Hodzic, Milanov (Futács, 74.)<br/><br/>gólszerzők: Bobál G. (6., 25.), Lesjak (93.), illetve Nego (51.), Hodzic (52.), Futács (83.)<br/><br/>sárga lap: Stieber (16.), Kocsis (17.), Mitrovic (45+1.), illetve Hodzic (2.), Pantic (8.), Milanov (13.), Futács (86.)</aside>
      <p>Az Újpest 3-2-re nyert szombaton az újonc és sereghajtó Kaposvár otthonában. A somogyiak sorozatban a negyedik találkozójukat veszítették el, míg a lila-fehérek három nyeretlenül megvívott mérkőzést követően gyűjtötték be újra a három pontot.</p>
      <p>Ugyan az Újpest ragadta magához a kezdeményezést a találkozó elején, a hazaiak már az ötödik percben megszerezték a vezetést. Sőt, a vendég mezőnyfölény ellenére könnyedén növelhették volna előnyüket a hazaiak, de előbb a játékvezető a kapus akadályozása miatt vett el egy gólt a hazaiaktól, majd a felső léc mentette meg az Újpestet.</p>
      <p>A fővárosiak a félidő közepén gyakorlatilag helyzet nélkül egyenlítettek, Zsótér gondolt egyet és jó 30 méterről óriási gólt lőtt. Ettől lendületbe jöttek a lila-fehérek, akik a félidő végén Simon révén megfordították az összecsapást, a találathoz újra Zsótér jó lövése kellett, a szélső a kipattanót értékesítette.</p>
      <p>A szünet után néhány perccel megduplázta előnyét az Újpest, de pillanatokon belül érkezett a válasz a hazaiaktól, így újra nyílt lett a találkozó. A folytatásban a kaposváriak mindent megtettek az egyenlítésért, az Újpest a csereként beálló Bjarnason révén dönthette volna el a mérkőzést, de a ziccer kimaradt. Az utolsó percekben még voltak lehetőségei a Kaposvárnak - ziccerek maradtak ki -, de az Újpest végül három ponttal távozott.</p>
      <aside>Kaposvári Rákóczi FC-Újpest FC 2-3 (1-2)<br/>Kaposvár, v.: Pillók<br/><br/>Kaposvári Rákóczi FC: Slakta - Nagy J. (Vachtler, 70.), Szabó A., Nagy T., Fodor - Szakály A., Jakimiv (Nagy K., 62.) - Nagy R. (Poplatnik, 66.), Ádám - Balázs Zs., Beliczky<br/><br/>Újpest FC: Banai - Pauljevic, Heris, Ristevski, Burekovic - Onovo, Sankovic - Simon K. (Bjarnason, 78.), Zsótér (Balázs B., 85.), Nwobodo (Szakály P., 90.) - Feczesin<br/><br/>gólszerzők: Balázs Zs. (5.), Ádám M. (53.), illetve Zsótér (27.), Simon K. (43.), Nwobodo (49.),<br/><br/>sárga lap: Nwobodo (34.), Pauljevic (57.)</aside>
      <p>A Diósgyőr 3-1-re legyőzte a vendég Kisvárdát. A hazai együttes sorozatban második bajnokiját nyerte meg, míg a várdaiak egymás után másodszor veszítettek az NB I-ben.</p>
      <p>Nagyon hamar gólt ajándékozott a vendég együttes a hazaiaknak, akik aztán az első félidő túlnyomó részében fölényben futballoztak. A szünet előtti negyedórában megélénkült a Kisvárda játéka, de egyenlíteni nem tudott.</p>
      <p>Fordulás után lendületben maradtak a vendégek, melynek köszönhetően öt perc után egyenlítettek, azonban alig tíz perc elteltével tizenegyeshez jutott a DVTK, amely így visszaszerezte a vezetést. A hazaiak a folytatásban is veszélyesebbek voltak, előbb a kapufát találták el, majd az utolsó másodpercekben egy újabb büntető értékesítésével magabiztossá tették sikerüket.</p>
      <aside>Diósgyőri VTK-Kisvárda 3-1 (1-0)<br/>Miskolc, 4268 néző, v.: Berke<br/><br/>Diósgyőri VTK: Danilovic - Polgár, Brkovic, Karan, Tamás M. - Iszlai, Márkvárt - Sesztakov (Prosser, 51.), Rui Pedro, Korbély (Bacsa, 70.) - Hasani<br/><br/>Kisvárda Master Good: Felipe - Melnyik, Protic, Hej, Kravcsenko - Lucas, Cukalasz (Anderson Pico, 82.) - Gosztonyi (Sassá, 66.), Grozav, Bumba - Tischler (Hugo Seco, 33.)<br/><br/>gólszerzők: Sesztakov (3.), Iszlai (62., 11-esből), Rui Pedro (92., 11-esből), illetve Bumba (50.)<br/><br/>sárga lap: Grozav (63.), Cukalasz (76.)</aside>
      <p>A Debrecen saját közönsége előtt 3-1-re legyőzte a Paksot.</p>
      <p>A szemerkélő esőben mindkét csapat sok hibával játszott, helyzetekig pedig egyik gárda sem jutott el az első huszonöt percben. A hazaiak a folytatásban öt perc alatt két gólt is szereztek, a megnyugtató előnyük pedig a szünetig nem forgott veszélyben.</p>
      <p>A Paks a második félidőben sem tudott változtatni a játékán, a Debrecen pedig az első NB I-es gólját szerző Kundrák Norbert révén növelte előnyét. A hajrában Böde fejes góljával szépítettek a vendégek, de ennél többre nem futotta az erejükből.</p>
      <aside>Debreceni VSC-Paksi FC 3-1 (2-0)<br/>Debrecen, 2650 néző, v.: Csonka<br/><br/>Debreceni VSC: Nagy S. - Bényei (Kundrák, 57.), Kinyik, Pávkovics, Ferenczi - Szécsi (Pintér Á., 77.), Kusnyír, Csősz, Trujic, Haris - Adeniji (Szatmári, 88.)<br/><br/>Paksi FC: Rácz - Osváth, Lenzsér, Fejes, Szabó J. (Bor, 83.) - Windecker, Simon Á. (Balogh B., 46.) - Könyves, Papp K., Hahn - Böde<br/><br/>gólszerzők: Szécsi (28.), Kusnyír (33.), Kundrák (60.), illetve Böde (81.)<br/><br/>sárga lap: Kinyik (86.), illetve Windecker (12.), Simon (39.), Osváth (93.)</aside>
      <p>
        <b>A tabella:</b>
      </p>
      <p>1. MOL Fehérvár FC 11 7 2 2 23-11 23 pont</p>
      <p>2. Mezőkövesd Zsóry FC 11 7 2 2 16- 9 23</p>
      <p>3. Ferencváros 10 7 2 1 14- 7 23</p>
      <p>4. Puskás Akadémia FC 11 6 2 3 19-12 20</p>
      <p>5. Budapest Honvéd 11 5 1 5 15-16 16</p>
      <p>6. Debreceni VSC 10 5 - 5 20-18 15</p>
      <p>7. Újpest FC 11 4 2 5 15-17 14</p>
      <p>8. Kisvárda Master Good 11 4 1 6 14-18 13</p>
      <p>9. Diósgyőri VTK 11 4 1 6 12-19 13</p>
      <p>10. Paksi FC 11 3 1 7 13-22 10</p>
      <p>11. ZTE FC 11 2 4 5 17-16 10</p>
      <p>12. Kaposvári Rákóczi FC 11 2 - 9 9-22 6</p>
      <p>
        <i>Nyitókép: MTI/Czagány Balázs</i>
      </p>
    </article>
  </body>
</html>