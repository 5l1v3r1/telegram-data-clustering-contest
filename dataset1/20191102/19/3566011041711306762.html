<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544234.html/%D8%A2%D8%AE%D8%B1%DB%8C%D9%86-%D8%AC%D8%B2%D8%A6%DB%8C%D8%A7%D8%AA-%D9%85%D8%A7%D8%AC%D8%B1%D8%A7%DB%8C-%D8%B6%D8%B1%D8%A8-%D9%88-%D8%B4%D8%AA%D9%85-%D8%A8%DB%8C%D9%85%D8%A7%D8%B1-%D9%82%D9%84%D8%A8%DB%8C-%D8%AF%D8%B1-%D8%A8%DB%8C%D9%85%D8%A7%D8%B1%D8%B3%D8%AA%D8%A7%D9%86-%D8%B1%D8%B6%D9%88%D8%A7%D9%86%D8%B4%D9%87%D8%B1--%D9%87%D9%85-%DA%A9%D8%AA%DA%A9-%D8%AE%D9%88%D8%B1%D8%AF%D9%85--%D9%87%D9%85-%D8%A8%D9%87-%D8%AF%DB%8C%D9%87-%D9%85%D8%AD%DA%A9%D9%88%D9%85-%D8%B4%D8%AF%D9%85-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-02T19:58:00+00:00"/>
    <meta property="og:title" content="آخرین جزئیات ماجرای ضرب و شتم بیمار قلبی در بیمارستان رضوانشهر/ هم کتک خوردم؛ هم به دیه محکوم شدم!"/>
    <meta property="og:description" content="&quot;مجید گلشن پی&quot; فردی که بیماری قلبی دارد همراه با پسر و همسرش بامداد روز چهاردم فروردین سال جاری به بیمارستان رضوانشهر مراجعه می کند، اما با عدم رسیدگی کادر بیمارستان مواجه می شود."/>
  </head>
  <body>
    <article>
      <h1>آخرین جزئیات ماجرای ضرب و شتم بیمار قلبی در بیمارستان رضوانشهر/ هم کتک خوردم؛ هم به دیه محکوم شدم!</h1>
      <h2>در گفتگو با بیمار بیمارستان رضوانشهر مطرح شد:</h2>
      <address>
        <time datetime="2019-11-02T19:58:00+00:00">02 Nov 2019, 19:58</time>
      </address>
      <p>"مجید گلشن پی" فردی که بیماری قلبی دارد همراه با پسر و همسرش بامداد روز چهاردم فروردین سال جاری به بیمارستان رضوانشهر مراجعه می کند، اما با عدم رسیدگی کادر بیمارستان مواجه می شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.8deynews.com/440221/%d8%a2%d8%ae%d8%b1%db%8c%d9%86-%d8%ac%d8%b2%d8%a6%db%8c%d8%a7%d8%aa-%d8%a7%d8%b2-%d9%85%d8%a7%d8%ac%d8%b1%d8%a7%db%8c-%d8%b6%d8%b1%d8%a8-%d9%88-%d8%b4%d8%aa%d9%85-%d8%a8%db%8c%d9%85%d8%a7%d8%b1-%d9%82/">8دی</a>، خبری با عنوان<b> <a href="http://www.8deynews.com/439901/%d9%85%d8%a7%d8%ac%d8%b1%d8%a7%db%8c-%d8%b9%d8%ac%db%8c%d8%a8-%d8%af%d8%b1%da%af%db%8c%d8%b1%db%8c-%d9%88-%d8%b6%d8%b1%d8%a8-%d9%88-%d8%b4%d8%aa%d9%85-%d8%af%d8%b1-%db%8c%da%a9%db%8c-%d8%a7%d8%b2/">"ماجرای عجیب درگیری و ضرب و شتم در یکی از بیمارستان های رضوانشهر + فیلم"</a></b> روز گذشته در پایگاه خبری ـ تحلیلی "هشت دی" منتشر شد.</p>
      <p>"مجید گلشن پی" فردی که بیماری قلبی دارد همراه با پسر و همسرش بامداد روز چهاردم فروردین سال جاری به بیمارستان رضوانشهر مراجعه می کند، اما با عدم رسیدگی کادر بیمارستان مواجه می شود.</p>
      <p>وی که امروز در دفتر پایگاه خبری تحلیلی "هشت دی" حضور یافته است، در بیان شرح ماجرا می گوید: بنده اصالتا گیلانی و ساکن تهران هستم و اخیرا عمل قلب کرده ام که در همین رابطه دکتر به من اعلام کرده بود که حداقل تا 3 ماه بعد از آن هر وقت احساس درد داشته ام به بیمارستان مراجعه کنم.</p>
      <p>گلشن پی افزود: در فرودین ماه سال جاری مهمان یکی از دوستانم در رضوانشهر بودم و به خاطر درد در ناحیه قلبم در بامداد روز چهاردهم فروردین به بیمارستان این شهر مراجعه کردم اما در بخش اورژانس بیمارستان کادر پرستاری و پرستار کشیک حضور نداشت به ناچار مدتی بر روی صندلی همان جا به انتظار نشستم اما خبری نشد.</p>
      <p> </p>
      <figure>
        <img src="http://newsroom.dana.ir/content/upload/65e270f3-1191-44ec-bdce-588044edf16c.jpg"/>
      </figure>
      <p> </p>
      <p>وی ادامه داد: شخصا به خیال اینکه خانواده ام نتوانسته کسی را خبر کند به دنبال شخصی برای رسیدگی به وضعیتم رفتم و مشاهده کردم در بخش تزریقات بیمارستان که تنها مکانی است که دوربین مدار بسته ندارد، پنج پرستار جمع شده اند و به خنده و شوخی و موبایل بازی مشغولند اما نسبت به حضور من در آن بیمارستان بی تفاوت بودند و اعتنا نمی کردند.</p>
      <p>"گلشن پی" افزود: به سراغ آن ها رفتم و سراغ پزشک را گرفتم که یکی گفت: "پزشک نیست"، دیگری حرفش را درست کرد و گفت: "در اتاق در حال استراحت است" اما ما پزشکی ندیدیم، و وقتی گفتم: آیا اینجا صاحب ندارد، پزشکی ندارد؟! سوپر وایزر آنجا خانم "م. ک" گفت: "پزشک نیست و به پزشک خصوصی مراجعه کنید" و یک پرستار زمینه درگیری را ایجاد کرد.</p>
      <p>وی با بیان اینکه اصلا دختر من آنجا حضور نداشت اما پرستار مذکور به همسر و دخترم فحاشی کرد و نگهبان آنجا بدون هیچ سؤالی از بیرون آمد و من را زد و پسرم را هم همین طور!، گفت: نهایت درگیری در فیلمی که منتشر شده مشخص است و حتی در حیاط بیمارستان این درگیری و ضرب وشتم را ادامه می دهند که از آنجا به کلانتری می رویم و در کلانتری حالم بد می شود و به بیمارستان انزلی منتقل می شوم.</p>
      <p>وی با بیان اینکه یک هفته بعد در تهران برای بنده احضاریه می آید، تصریح کرد: خانم "م.ک" در آن درگیری به بنده حمله می کند و چنگ می اندازد و من در آن وسط درگیری یک سیلی می زنم، در حالی که خودم و پسرم مورد ضرب وشتم قرار گرفتیم و به همسرم هم فحاشی می شد؛ اما آن خانم به پزشکی قانونی مراجعه می کند و طول درمان می گیرد و عنوان می کند به اعضای مختلف بدنش از گردن، صورت، لگن، کمر و... ضربه زده ام که این صحت ندارد و در حالی که بنده اطلاعی نداشتم از من شکایت شده و پرونده به دادگاه ارسال شد و محکوم به پرداخت دیه شدم.</p>
      <p> </p>
      <p> </p>
      <figure>
        <img src="http://newsroom.dana.ir/content/upload/3ba8fd5f-c336-4aeb-a85f-01b81c302fc6.jpg"/>
      </figure>
      <p> </p>
      <p>بیمار بیمارستان رضوانشهر با تأکید براینکه براساس قانون اگر یگ دعوا در زمانی معین در مکانی مشترک باشد، باید این دو پرونده تجمیعی رسیدگی شود، اضافه کرد: در حالی که من شکایتی نکرده بودم و در آن بیمارستان هم کتک خورده بودم و هم در شرایطی که بدحال بودم مورد بی توجهی قرار گرفتم، اکنون به دیه محکوم شده ام و آنطور که پیگیری کرده ام می گویند با این عنوان شکایت به چیزی حدود 9 میلیون تومان دیه محکوم می شوم.</p>
      <p>وی ادامه داد: همه ی این ها در حالی است که در ابتدا نمی توانستم ثابت کنم که در بیمارستان چه اتفاقی افتاده است، اما بعد از اینکه توانستم ادعایم را مستند ثابت کنم شکایت کردم.</p>
      <p>"گلشن پی" با اشاره به اینکه تا ۱۴آبان زمان برای اعتراض به دیه دارم، تصریح کرد: من به دنبال انتقام جویی نیستم اما می خواهم حق و حقوق مشروع خود را بگیرم و فقط منظور شخص بنده نیست از شما می خواهم یک نظرسنجی از مردم رضوانشهر در خصوص عملکرد بیمارستان این شهر بگیرید، به غیر از من چند نفر دیگر نیز در این بیمارستان این اتفاق برایشان افتاده است و به پرداخت دیه محکوم شده اند اما چون فیلمی برای اثبات نداشتند مجبور به پرداخت دیه هستند.</p>
      <p>وی با بیان اینکه من خودم بازنشته ام و تکریم ارباب رجوع وظیفه ماست، گفت: می گویند مردم ولی نعمت اند اما این چه برخوردی است که با مردم صورت می گیرد، بسیاری از مردم از ییلاق به این بیمارستان مراجعه می کنند آیا باید اینگونه مورد بی احترامی قرار بگیرند؟!</p>
      <p>وی افزود: اصلا فرض محال که من فحش دادم به فرض محال که من درگیری ایجاده کرده ام، آیا آن ها به عنوان کادر پزشکی یک بیمارستان نباید به درمان من رسیدگی می کردند و بعد پلیس را هم مطلع می کردند تا قانونی به مسئله رسیدگی کند؟! نه اینکه من کتک بخورم، فرزندم کتک بخورد و در آستانه سکته بروم و حالا محکوم به پرداخته دیه هم بشوم!</p>
      <p> </p>
      <figure>
        <img src="http://newsroom.dana.ir/content/upload/bb33ff72-ffb5-4a01-adea-db1e9fd3579d.jpg"/>
      </figure>
      <p> </p>
      <p>گلشن پی، ادامه داد:<b> تا مهرماه سال جاری که من با بازرسی معاونت درمان دانشگاه علوم پزشکی گیلان تماس داشتم، گفتند برای شان مسجل شده که بنده مورد درگیری و ضرب و شتم قرار گرفته ام و گفتند پرونده را به واحد تخلفات ارسال کرده اند و منتظر تماس شان باشم، اما تا الان هیچ تماسی انجام نگرفته اند.</b></p>
      <p>گلشن پی، تصریح کرد: بنده در تاریخ هشت آبان ۹۸ این فیلم را به دفتر مقام معظم رهبری، بازرسی کل کشور و رییس قوه قضاییه فرستادم و برای روابط عمومی وزارت بهداشت هم ارسال کرده ام.</p>
      <p>وی با بیان اینکه در یک کانال مجازی با به حاشیه کشاندن اصل ماجرا، مسئله بومی و غیربومی بودن را مطرح کرده است، گفت: <b>من تعجب می کنم. اولا که اصالتا گیلانی ام. اما سؤال من این است یعنی بیمارستان رضوانشهر قانونش با بقیه بیمارستان ها فرق می کند؟! از بومی ها پذیرش می گیرند از غیر بومی ها با کتک پذیرایی می کنند؟! اگر یک زمانی یک اتفاقی برای رضوانشهر بیفتد اگر خدای نکرده زلزله ای بیاید نمی گویند تهرانی ها و کرمانی ها کمک کنید و فقط می گویند بومی ها کمک کنند؟!</b></p>
      <p>پ.ن: تحریریه هشت دی بنا بر وظیفه ذاتی خود از مسئولان مربوطه خواستار پاسخگویی در این رابطه هستند.</p>
      <p>این در حالی است که یکی از مسئولان مربوطه در این رابطه عنوان کرده است: <a href="http://www.8deynews.com/440279/%d9%88%d8%a7%da%a9%d9%86%d8%b4-%d8%af%d8%a7%d9%86%d8%b4%da%af%d8%a7%d9%87-%d8%b9%d9%84%d9%88%d9%85-%d9%be%d8%b2%d8%b4%da%a9%db%8c-%da%af%db%8c%d9%84%d8%a7%d9%86-%d8%a8%d9%87-%e2%80%8c%d8%b6%d8%b1/">"ماجرای مذکور اخیرا اتفاق نیفتاده و مربوط به اوایل سال جاری است" وی گفته است: "ایجاد تشویش در بین اذهان عمومی یا بدبین کردن مردم نسبت به خدمتگزارانشان در مجموعه وسیع بهداشت و درمان استان گیلان درست نیست".</a></p>
      <p>اما هدف از انتشار این خبر ایجاد تشویش و بدبین کردن مردم نیست بلکه رسیدگی به درد مردمی است که به گفته رهبر کبیر انقلاب، <b>"ولی نعمت هستند و (ما مسولین) باید این معنا را در قلب مان احساس کنیم که با این ولی نعمت‌های خودمان رفتاری بکنیم که خدا از آن رفتار راضی باشد".</b> حال سؤال این است: ضرب و شتم یک بیمار قلبی که هر آن ممکن است جانش به خطر بیفتد، آن هم جلوی خانواده اش مورد رضایت خداست؟!</p>
      <p>انتهای پیام/</p>
    </article>
  </body>
</html>