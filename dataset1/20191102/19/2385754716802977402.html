<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/international/spain/595457/se-dyo-lepta-toumpare-tin-mpartselona-i-levante"/>
    <meta property="og:site_name" content="SIGMALIVE"/>
    <meta property="article:published_time" content="2019-11-02T19:16:00+00:00"/>
    <meta property="og:title" content="Σε δύο λεπτά τούμπαρε την Μπαρτσελόνα η Λεβάντε!"/>
    <meta property="og:description" content="Η Λεβάντε εκμεταλλευόμενοι τα κενά στην άμυνα της Μπαρτσελόνα στο δεύτερο ημίχρον επικράτησε με 3-1 επί των &quot;μπλαουγκράνα&quot; και έβαλε τέλος στο σερί επτά..."/>
  </head>
  <body>
    <article>
      <h1>Σε δύο λεπτά τούμπαρε την Μπαρτσελόνα η Λεβάντε!</h1>
      <address><time datetime="2019-11-02T19:16:00+00:00">02 Nov 2019, 19:16</time> by <a rel="author">SigmaliveSportime</a></address>
      <p>Η Λεβάντε εκμεταλλευόμενοι τα κενά στην άμυνα της Μπαρτσελόνα στο δεύτερο ημίχρον επικράτησε με 3-1 επί των "μπλαουγκράνα" και έβαλε τέλος στο σερί επτά νικών για την ομάδα του Βαλβέρδε.<br/> <br/>Μέγαλη νίκη με 3-1 πήρε η Λεβάντε απέναντι στην Μπαρτσελόνα. Οι γηπεδούχοι ρίσκαραν και δικαιώθηκαν στο δεύτερο ημίχρονο αφού για μία ακόμα φορά η άμυνα των Καταλανών δεν ήταν αυτή που έπρεπε και πλέον η Ρεάλ εάν επικρατήσει απέναντι στην Μπέτις θα περάσει στην κορυφή της La Liga.<br/> <br/>Στο πρώτο ημίχρονο οι φιλοξενούμενοι πίεσαν από την αρχή του αγώνα και επέβαλλαν το ρυθμό τους. Με την γνωστή κατοχή της μπάλας είχαν εδραιωθεί έξω από την εστία της Λεβάντε και έψαχναν να βρουν τρόπο να σκοράρουν.<br/> <br/>Τελικά, τα κατάφεραν από την άσπρη βούλα του πέναλτι. Στο 36' ο Μιραμόν ανέτρεψε τον Σεμέντο και ο διαιτητής έδειξε αμέσως την άσπρη βούλα. Ο Λιονέλ Μέσι ανέλαβε την εκτέλεση του πέναλτι και έστειλε στη μία γωνία την μπάλα και στην άλλη τον Φερνάντεθ για το 0-1.<br/> <br/>Από το ξεκίνημα του δευτέρου ημιχρόνου οι παίκτες της Λεβάντε μπήκαν πιο δυνατά και έδειξαν να ψάχνουν το γκολ που θα τους βάλει ξανά στο παιχνίδι και τελικά δεν πέτυχαν ένα, αλλά τρία μέσα σε επτά λεπτά.<br/> <br/>Στο 61', μετά από λάθος διώξιμο του Πικέ, ο Μοράλες έστρωσε στον Καμπάνια και εκείνος με πλασέ από το ύψος του πέναλτι νίκησε τον Τερ Στέγκεν για το 1-1. Πριν προλάβουν οι παίκτες του Βαλβέρδε να συνέλθουν ήρθε νέο γκολ. Ο Καμπάνια βρήκε ωραία τον Μαγιοράλ και ο επιθετικός που αγωνίζεται στην Λεβάντε ως δανεικός από τη Ρεάλ με άπιαστο σουτ έξω από τη μεγάλη περιοχή έκανε το 2-1.<br/> <br/>Ο Βαλβέρδε έριξε στο ματς τον Μπουσκέτς για να βελτιώσει τον άξονα του και τον Φατί για να κάνει πιο επιθετική την ομάδα του. Πριν, όμως, καταφέρουν οι παίκτες του να βρουν που αγωνίζονται δέχτηκαν κι άλλο γκολ. Μετά από φάση διαρκείας στα καρέ της Μπαρτσελόνα ο Ραντόγια σούταρε από το ύψος του πέναλτι, η μπάλα κόντραρε στον Μπουσκέτς και κατέληξε στα δίχτυα για το 3-1!<br/> <br/>Στη συνέχεια του αγώνα η Μπαρτσελόνα πίεσε για να ξαναμπεί στο ματς, σκόραρε με τον Μέσι, αλλά το γκολ ακυρώθηκε σωστά αφού στην αρχή της φάσης ο Γκριεζμάν ήταν σε θέση οφσάιντ και έτσι το 3-1 έμεινε μέχρι το τέλος. Αυτή ήταν η πρώτη ήττα για την ομάδα του Βαλβέρδε μετά από επτά νικηφόρα αποτελέσματα.<br/> </p>
      <p>Πηγή sport24.gr</p>
    </article>
  </body>
</html>