<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/her-nekter-lysglimt-johansen-a-snakke-med-dagbladet/71776562"/>
    <meta property="og:site_name" content="Dagbladet.no"/>
    <meta property="article:published_time" content="2019-11-02T19:58:17+00:00"/>
    <meta property="og:title" content="Her nekter Lysglimt Johansen å snakke med Dagbladet"/>
    <meta property="og:description" content="Alliansen-lederen deltar på hvit-makt-samling i Oslo."/>
  </head>
  <body>
    <article>
      <h1>Her nekter Lysglimt Johansen å snakke med Dagbladet</h1>
      <h2>Alliansen-lederen deltar på hvit-makt-samling i Oslo.</h2>
      <address><time datetime="2019-11-02T19:58:17+00:00">02 Nov 2019, 19:58</time> by <a rel="author">Tharald Halvorsen</a></address>
      <p>Hans Jørgen Lysglimt Johansen er blant deltakerne på <a href="https://www.dagbladet.no/nyheter/kjent-hoyreekstrem-amerikaner-pagrepet-i-oslo/71775918">det høyreekstreme arrangementet Scandza Forum</a> i Oslo - der en rekke representanter fra hvit-makt-miljøet i inn- og utland er samlet.</p>
      <h3>Motdemonstranter anholdt</h3>
      <p>Et stort politioppbud hindrer større sammenstøt mellom forumdeltakerne og antirasister, men <a href="https://www.dagbladet.no/studio/nyhetsstudio/5?post=21210">cirka 25 av motdemonstrantene ble tidligere i kveld anholdt</a>.</p>
      <p>Lysglimt Johansen snakket med deler av pressen utenfor forsamlingslokalet på Sinsen - men Dagbladet ville han ikke snakke med.</p>
      <p>
        <b>- Det blir en «shitpiece», svarte Lysglimt Johansen Dagbladets reporter på spørsmål om han ville stille til intervju.</b>
      </p>
      <p>Han takket dermed nei, og vinket farvel.</p>
      <p>Frodi Midjord, som arrangerer Scandza Forum, sier imidlertid i et innslag på Lørdagsrevyen at de tar avstand fra høyreekstremisme.</p>
      <p>- Det dreier seg om spørsmål som ikke helt debatteres i mainstream media, som vi gjerne vil løfte opp, som har med nasjonal identitet, antiglobalisme, å gjøre. Vi er rett og slett nasjonalister, sier han.</p>
      <h3>Motsetter seg utvisning</h3>
      <p>Den amerikanske høyreekstremisten Greg Johnson <a href="https://www.dagbladet.no/nyheter/kjent-hoyreekstrem-amerikaner-pagrepet-i-oslo/71775918">ble lørdag pågrepet</a>. Han var blant mellom 50 og 100 personer som skulle delta på arrangementet.</p>
      <figure>
        <img src="https://dbstatic.no/71776853.jpg?imageId=71776853&amp;width=1024&amp;height=615"/>
        <figcaption><b>ANTIRASISTER:</b> En rekke motdemonstranter forsøkte tidligere i kveld å forhindre forumdeltakere i å komme inn på forsamlingshuset på Sinsen. Foto: Christian Roth Christensen / Dagbladet Vis mer</figcaption>
      </figure>
      <p>Seniorrådgiver i PST, Martin Bernsen, sier til Dagbladet at den amerikanske statsborgeren sitter i politiets varetekt i «påvente av effektuering av bortvisningsvedtak».</p>
      <p>- Det kan beskrives som at han har hatt en radikaliseringsrolle, sier han.</p>
      <p>
        <b>- <a href="https://www.dagbladet.no/studio/nyhetsstudio/5?post=21216">Min klient bestrider å være til fare</a> for grunnleggende nasjonale interesser, og trodde han kom på besøk til et demokratisk land der han var invitert til å benytte sin ytringsfrihet, sier amerikanerens forsvarer, John Christian Elden, til Dagbladet.</b>
      </p>
      <h3>Vurderer søksmål</h3>
      <p>Dagens arrangement ble blant annet promotert på nettsidene til den nazistiske organisasjonen Den nordiske motstandsbevegelsen.</p>
      <p>Johnson skal tidligere ha uttrykt støtte til Anders Behring Breiviks begrunnelse for 22-juli-terroren, og kalt terroren for «nødvendig».</p>
      <p>Han skriver imidlertid i en <a href="https://www.facebook.com/ScandzaForum/posts/2140391176269713?__xts__%5b0%5d=68.ARDhYQrKPAppG3cQRAqtyeqBDxa_ye-dsEFCwJYzYNqJEfolvRqzqNG-0YLtk4zVH6VJDQoywqGihqRviFtaTPKF_UJXlRuXhqHta-zX_uVVBWFWV_jXLN2TSiHU5_ugJig26b4xM9h3XAVB5mxyPOmcd4uHx9C7WylMT6hHRASazUFyBdoDN9FAGIJ9JjhXuI-Og5kr0UgsHNhRH_wbnnwfyV6uxT_UdgLfHFr2IPbXpe76emE2laTSFm2vviQGNtQKEg7JH5Z4kvdWMRv3Oo-zZ06XImwTWHnIPQM9FZIIitZ5TtTUKGVhJaE1VazttuXek8PrzL5OHm_AQlutAmCx_Cum&amp;__tn__=-R">erklæring</a> på Scandza Forums Facebook-sider at han nekter for å ha støttet bruk av vold som politisk virkemiddel, og at han mener teksten om 22. juli er tatt ut av sammenheng.</p>
      <p>Johnson skriver også at han vurderer søksmål mot Filter Nyheter, som i går publiserte et <a href="https://filternyheter.no/mener-norge-bor-nekte-innreise-for-breivik-hyllende-hvit-nasjonalist-som-er-ventet-til-oslo/">intervju</a> med terrorforsker Thomas Hegghammer der Hegghammer tok til orde for å nekte Johnson innreise.</p>
      <h3>25 personer anholdt</h3>
      <p>Konferansen på Sinsen pågikk lenge uforstyrret etter pågripelsen av Johnsen. Utenfor hadde 40 til 50 demonstranter møtt opp.</p>
      <p>
        <b>
          <a href="https://www.dagbladet.no/studio/nyhetsstudio/5?post=21210">Men politiet i Oslo meldte ved 16.15-tida</a>
        </b>
        <b> at rundt 25 personer hadde brutt sperringene som hadde blitt satt opp, og ble anholdt.</b>
      </p>
      <p>- Flere personer fra motparten brøt sperringene på stedet. Politiet har nå kontroll, og har anholdt rundt 25 personer, skrev politiet på Twitter.</p>
      <p>De anholdte ble brakt til arresten for ordensforstyrrelser, og for ikke å etterkomme pålegg gitt av politiet.</p>
    </article>
  </body>
</html>