<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-35/recompensa-50000-euro-patronul-unei-firme-din-arges-isi-cauta-tir-ul-incarcat-cu-televizoare-care-a-disparut-152523.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-02T19:33:00+00:00"/>
    <meta property="og:title" content="Recompensă: 50.000 euro! Patronul unei firme din Argeş îşi caută TIR-ul încărcat cu televizoare care a dispărut"/>
    <meta property="og:description" content="Patronul unei firme din Argeş oferă o recompensă de 50.000 euro celui care îi poate oferi informaţii care să ducă la recuperarea unui TIR plin cu televizoare care a dispărut. Firma bărbatului a semnat un contract cu o firmă din Dâmboviţa cu privire la un transport de televizoare de la Chiajna în Franţa, dar camionul nu a mai ajuns niciodată la destinaţie. Cel mai probabil încărcătura a fost vândută pe piaţa neagră."/>
  </head>
  <body>
    <article>
      <h1>Recompensă: 50.000 euro! Patronul unei firme din Argeş îşi caută TIR-ul încărcat cu televizoare care a dispărut</h1>
      <address><time datetime="2019-11-02T19:33:00+00:00">02 Nov 2019, 19:33</time> by <a rel="author" href="https://www.ebihoreanul.ro/contact/Elena%20Marinescu#redactia_form" target="_blank">Elena Marinescu</a></address>
      <figure>
        <img src="https://www.ebihoreanul.ro/modules/news/files/camionul_furat.jpg"/>
        <figcaption>foto: adevarul.ro</figcaption>
      </figure>
      <p>
        <b>Patronul unei firme din Argeş oferă o recompensă de 50.000 euro celui care îi poate oferi informaţii care să ducă la recuperarea unui TIR plin cu televizoare care a dispărut.</b>
      </p>
      <p>
        <b>Pierdut TIR, ofer recompensă!</b>
      </p>
      <p>Omul de afaceri a semnat un contract cu o firmă din Dâmboviţa cu privire la un transport de televizoare în valoare de 350.000 euro de la Chiajna în Franţa dar camionul nu a mai ajuns niciodată la destinaţie. Cel mai probabil marfa furată a fost vândută pe piaţa neagră.</p>
      <p>Patronul păgubit a postat pe mai multe grupuri de Facebook ale şoferilor de TIR un anunţ prin care solicita ajutor pentru găsirea transportului.</p>
      <p>"Camionul care a încărcat şi a dispărut cu marfă de la Bucureşti este o Scania gri cabina mică, serie şasiu XLEG4X20005251399 cu vagon Schwarzmuller, serie şasiu VAVSAP3386H230740 şi cu numărul de înmatriculare: DB 42 FAB / DB 12 BSA, aparţinând firmei Denisa Full House cu sediul în localitatea Crângurile - Dâmboviţa. Marfă încarcă: Televizoare Color Polaroid. Rugăm membrii bursei şi pe oricine care poate da detalii despre maşină sau marfă, sau văd maşină parcată, abandonată, vândută pe undeva să ne anunţe urgent. Mulţumesc", a scris bărbatul.</p>
      <p>
        <b>Două persoane ridicate</b>
      </p>
      <p>Potrivit Mediafax, Inspectoratul Judeţean de Poliţie Argeş a deschis un dosar de înşelăciune în cadrul căruia au fost făcute vineri percheziţii în Argeş şi Dâmboviţa.</p>
      <p>În urma descinderilor Poliţiei au fost ridicate două persoane şi mai multe bunuri.</p>
    </article>
  </body>
</html>