<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/economia/tassa_auto_aziendali_misiani-6466717/news/2019-11-02/"/>
    <meta property="og:site_name" content="Agi"/>
    <meta property="article:published_time" content="2019-11-02T19:34:00+00:00"/>
    <meta property="og:title" content="L'impatto della tassa sulle auto aziendali spiegato da Misiani"/>
    <meta property="og:description" content="Intervista del viceministro all'Economia al Corriere della Sera: &quot;“Rispetto alla prima ipotesi che prevedeva il 100% per tutti i veicoli, si è scelto un intervento selettivo perché i veicoli diesel o benzina verranno considerati sull’imponibile per il 60% del valore convenzionale chilometrico”"/>
  </head>
  <body>
    <article>
      <h1>L'impatto della tassa sulle auto aziendali spiegato da Misiani</h1>
      <h2>Intervista del viceministro all'Economia al Corriere della Sera: "“Rispetto alla prima ipotesi che prevedeva il 100% per tutti i veicoli, si è scelto un intervento selettivo perché i veicoli diesel o benzina verranno considerati sull’imponibile per il 60% del valore convenzionale chilometrico”</h2>
      <address><time datetime="2019-11-02T19:34:00+00:00">02 Nov 2019, 19:34</time> by <a rel="author">AGI - Agenzia Giornalistica Italia</a></address>
      <p>Spiega la correzione del governo sulla contesta tassa sulle auto aziendali, il viceministro all’Economia <b>Antonio Misiani</b>, e <a href="https://www.corriere.it/politica/19_novembre_02/aumento-tasse-viceministro-misiani-legge-bilancio-varata-il-consenso-tutto-governo-1329d7e2-fcfd-11e9-850d-5e44dc14944c.shtml">in una intervista al Corriere della Sera</a> precisa: “Rispetto alla prima ipotesi che prevedeva il 100% per tutti i veicoli, si è scelto un intervento selettivo perché i veicoli diesel o benzina verranno considerati sull’imponibile per il 60% del valore convenzionale chilometrico, una percentuale allineata alla media dei Paesi Ocse, mentre quelli ibridi e elettrici al 30%. Un incentivo per i veicoli meno inquinanti coerente con l’impronta ambientalista della manovra”.</p>
      <p>Sugli aumenti per i dipendenti di aziende in possesso di un’auto aziendale il viceministro chiarisce che<b> “</b>l’impatto medio calcolato dai nostri uffici è una frazione di quella cifra (1.500 euro, ndr) ed è quasi dimezzato rispetto all’ipotesi iniziale. Ma siamo pronti a confrontarci con gli operatori del settore per verificare eventuali incongruenze”.</p>
      <related>
        <a href="https://www.agi.it/economia/auto_aziendali_manovra-6466147/news/2019-11-01/"/>
      </related>
      <p>Misiani ricorda nell’intervista che<b> “</b>Intervenire sulle entrate è sempre difficile, ma le nuove tasse più contestate valgono tutte insieme un decimo dell’aumento Iva che abbiamo scongiurato. Le critiche da parte dell’opposizione o delle associazioni di categoria ci stanno”. Quanto alla maggioranza, “ricordo sommessamente che la legge di Bilancio è stata varata con il consenso di tutte le forze che sostengono il governo Conte, che l’hanno discussa e sviscerata comma per comma. È una pia illusione pensare di recuperare consensi chiamandosi fuori dalle scelte più difficili assunte tutti insieme lontano dai taccuini e dai social”, ha aggiunto Misiani.</p>
      <p>Il viceministro Pd ha anche risposto a una domanda sulle eventuali modifiche alle tasse sulla plastica e sulle bevande zuccherate. “Siamo disponibili”, ha detto al Corriere, “a confrontarci con le associazioni di categoria per tarare meglio queste misure, ma tenendo fermi i saldi della manovra”.</p>
      <related>
        <a href="https://www.agi.it/politica/renzi_tassa_auto_aziendali-6466637/news/2019-11-02/"/>
      </related>
    </article>
  </body>
</html>