<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/cemah-meni-proponuvali-gromadyanstvo-niderlandiv-i-budinok-v-obmin-na-svidchennya-637141.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-02T03:25:30+00:00"/>
    <meta property="og:title" content="Цемах: мені пропонували громадянство Нідерландів і будинок в обмін на свідчення"/>
    <meta property="og:description" content="Цемах розповів, що під час перебування в СІЗО у Києві його кілька разів допитували російськомовні слідчі з Нідерландів та Австралії"/>
  </head>
  <body>
    <article>
      <h1>Цемах: мені пропонували громадянство Нідерландів і будинок в обмін на свідчення</h1>
      <address>
        <time datetime="2019-11-02T03:25:30+00:00">02 Nov 2019, 03:25</time>
      </address>
      <h4>Цемах розповів, що під час перебування в СІЗО у Києві його кілька разів допитували російськомовні слідчі з Нідерландів та Австралії</h4>
      <p>Колишній «начальник ППО» Слов'янської бригади бойовиків «ДНР» Володимир Цемах заявив, що Нідерланди пропонували йому громадянство і участь у програмі захисту свідків у справі про катастрофу літака Malaysia Airlines рейсу МН17.</p>
      <p>Про це він розповів в інтерв'ю гендиректору <a href="https://ria.ru/20191101/1560503409.html">«РИА Новости Украина»</a> Кирилу Вишинському, обвинуваченому в держзраді і сепаратизмі.</p>
      <p>Цемах розповів, що під час перебування в СІЗО у Києві його кілька разів допитували російськомовні слідчі з Нідерландів та Австралії. Нідерландського слідчого звали Ара Хатарян, а австралійського - Сергій. За словами Цемаха, вони пропонували йому захист у разі надання свідчень.</p>
      <p>«Вони пропонували програму захисту свідків, пропонували громадянство і будиночок у Нідерландах...», - стверджує Цемах.</p>
      <p>Колишній бойовик додав, що відмовився від пропозиції через свій «патріотизм».</p>
      <p>Цемах також підтвердив, що під час операції з його затримання в Сніжному українські силовики були обстріляні з міномета. За його словами, затримання проводили два співробітники української спецслужби. Водночас він заявив, що не вважає себе терористом, а навпаки - жертвою терору з боку України і думає судитися з нею в міжнародних судах.</p>
      <p>Як відомо, і Цемах, і Вишинський були звільнені з-під варти і передані Росії на початку вересня в рамках обміну полоненими</p>
      <p>Раніше повідомлялося, що Служба безпеки України у кінці червня провела спецоперацію на території так званої «ДНР» і <a href="https://glavcom.ua/news/sbu-zatrimala-i-vivela-z-okupovanogo-donbasu-pidozryuvanogo-u-spravi-mh17-zmi-607257.html">затримала колишнього командира ППО бойовиків в місті Сніжне Володимира Цемаха.</a> Він був переправлений через лінію розмежування на підконтрольну Україні територію.</p>
      <p>У доповіді на сайті дослідницької групи <a href="https://www.bellingcat.com/news/uk-and-europe/2019/07/09/the-arrest-of-vladimir-tsemakh-and-its-implications-for-the-mh17-investigation/">Bellingcat</a> зазначається, що Цемах <a href="https://glavcom.ua/news/bellingcat-nazvav-novi-dokazi-prichetnosti-cemaha-do-katastrofi-mh17-608606.html">може бути причетний до аварії пасажирського Boeing рейсу MH-17 та був свідком цих подій.</a></p>
      <p>5 вересня Київський апеляційний суд <a href="https://glavcom.ua/news/apelyaciyniy-sud-vipustiv-cemaha-z-pid-varti-622921.html">відпустив Цемаха під особисте зобов'язання</a>. Цемаха <a href="https://glavcom.ua/news/u-rosiji-zayavili-pro-vklyuchennya-cemaha-do-spiskiv-na-obmin-623053.html">включили до списків на обмін полоненими з української сторони. </a></p>
      <p>Нагадаємо, влада Нідерландів <a href="https://glavcom.ua/world/observe/glava-mzs-niderlandiv-namagavsja-zapobigti-peredachi-tsemaha-v-rosiju-623487.html">намагалася запобігти передачі Росії свідка </a>у справі про збитий Boeing 777 в небі над Донбасом Володимира Цемаха.</p>
      <p>Як повідомлялося, член колегії МВС та радник Арсена Авакова Антон Геращенко вважає, що <a href="https://glavcom.ua/news/ne-je-vazhlivim-svidkom-v-avakova-pidtrimali-vidachu-cemaha-rosiji-623385.html">свідчення Володимира Цемаха у справі MH17 переоцінен</a>і і його треба видати РФ в рамках обмінного процесу.</p>
      <p>Про те, що нідерландські <a href="https://glavcom.ua/news/zmi-slidchi-z-niderlandiv-z-suboti-znahodyatsya-v-kijevi-dlya-dopitu-cemaha-623084.html">слідчі допитали Цемаха</a> перед тим, як він відправився в Росію, також повідомив і президент України Володимир Зеленський. Він заявив, що через свідка у справі про збитий Boeing процес переговорів з Москвою міг зірватися.</p>
      <p><a href="https://glavcom.ua/topics/kremlinsprisoners/niderlandi-vimagajut-vid-rosiji-vidachi-tsemaha-zmi-623465.html">Нідерланди офіційно зажадали від Росії видачі фігуранта справи</a> про збитий над Донбасом Boeing рейсу MH17 Володимира Цемаха.</p>
      <p>Натомість у РФ запевняють, що <a href="https://glavcom.ua/world/observe/u-rf-zapevnyayut-shcho-niderlandi-ne-prosili-pro-ekstradiciyu-cemaha-623660.html">Нідерланди не просили про екстрадицію Цемаха</a>.</p>
      <blockquote><b>Читайте також:<br/></b>   •  <b><a href="https://glavcom.ua/publications/tihiy-triumf-putina-niderlandski-zmi-pro-zvilnennya-ukrajinoyu-cemaha-623050.html">«Тихий тріумф Путіна». Нідерландські ЗМІ про звільнення Україною Цемаха</a></b></blockquote>
      <related>
        <a href="https://glavcom.ua/world/observe/niderlandi-prosyat-rosiyu-spriyati-u-rozshuku-cemaha-629229.html"/>
        <a href="https://glavcom.ua/country/politics/pristayko-zapevnyaje-shcho-ukrajina-obgovoryuvala-z-niderlandami-vidachu-cemaha--626797.html"/>
        <a href="https://glavcom.ua/news/volker-vvazhaje-shcho-znachennya-cemaha-v-rozsliduvanni-mn17-je-perebilshenim-625445.html"/>
      </related>
    </article>
  </body>
</html>