<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/739594"/>
    <meta property="og:site_name" content="เดลินิวส์"/>
    <meta property="article:published_time" content="2019-11-02T03:45:00+00:00"/>
    <meta property="og:title" content="ปิดถาวรผับดังหาดใหญ่ ปล่อยให้เด็กเที่ยวนับร้อย-ยาอื้อ"/>
    <meta property="og:description" content="กองปราบบุกตรวจ” ZIGMA x DLAB “ผับดังกลางเมืองหาดใหญ่ พบกัญชา-ยาเค เพียบ ตรวจสอบพบไม่มีใบอนุญาตการเปิดสถานบันเทิง ถูกแจ้ง 8 ข้อหาหนัก และสั่งปิดถาวร"/>
  </head>
  <body>
    <article>
      <h1>ปิดถาวรผับดังหาดใหญ่ ปล่อยให้เด็กเที่ยวนับร้อย-ยาอื้อ</h1>
      <address>
        <time datetime="2019-11-02T03:45:00+00:00">02 Nov 2019, 03:45</time>
      </address>
      <p>
        <b>กองปราบบุกตรวจ” ZIGMA x DLAB “ผับดังกลางเมืองหาดใหญ่ พบกัญชา-ยาเค เพียบ ตรวจสอบพบไม่มีใบอนุญาตการเปิดสถานบันเทิง ถูกแจ้ง 8 ข้อหาหนัก และสั่งปิดถาวร</b>
      </p>
      <p>เมื่อเวลา 02.45 น. วันที่ 2 พ.ย. พล.ต.ต.จิรภพ ภูริเดช ผบก.ป. นำกำลังเจ้าหน้าที่ตำรวจ กองบังคับการปราบปรามการกระทำความผิดเกี่ยวกับการค้ามนุษย์ หรือปคม. กว่า 70 นายเข้า ตรวจค้นภายในสถานบันเทิงดัง ZIGMA x DLAB ตั้งอยู่หลังตลาดศรีตรัง เขตเทศบาลเมืองคอหงส์ อ.หาดใหญ่ จ.สงขลา  ซึ่งเปิดลักษณะกึ่งผับกึ่งเธค ขณะเข้าตรวจค้นสถานบันเทิงแห่งนี้ ยังเปิดเกินเวลาและมีบรรดานักเที่ยวทั้งชายและหญิงเข้าไปใช้บริการประมาณ 300-400 คน เจ้าหน้าที่จึงได้ทำการคัดแยกนักเที่ยว โดยพบว่าในจำนวนนี้มีเยาวชนอายุต่ำกว่า 20 ปี เข้าไปใช้บริการ 125 คน เป็นชาย 50 คนและหญิง 75 คน และยังพบร่องรอยของยาเสพติดเคตามีน รวมทั้งเศษกัญชาอีกด้วย จึงได้นำตัวเยาวชนไปยังสภ.คอหงส์ เพื่อทำประวัติและประสานให้ผู้ปกครองมารับ เนื่องจากยังเป็นเยาวชน</p>
      <figure>
        <img src="https://www.dailynews.co.th/admin/upload/20191102/news_tJgOIiorUU103116_533.jpg?v=20191102129?v=8598"/>
      </figure>
      <p>จากการตรวจสอบสถานบันเทิงแห่งนี้พบว่าไม่มีใบอนุญาต และเปิดให้บริการมาตั้งแต่เดือนพฤษภาคมที่ผ่านมาเป็นเวลา 6 เดือน และเป็นหนึ่งในสถานบันเทิงของเมืองหาดใหญ่ ที่กำลังได้รับความนิยมของกลุ่มวัยรุ่น และตั้งอยู่ใกล้กับมหาวิทยาลัยแห่งหนึ่งด้วย เบื้องต้นเจ้าหน้าที่ได้ดำเนินคดีกับเจ้าของและผู้ที่เกี่ยวข้องรวม 8 ข้อหา 1.เปิดสถานบริการ โดยไม่ได้รับอนุญาต หรือ เกินเวลาที่กำหนดฯ 2.ปล่อยปละละเลยให้เด็กอายุต่ำกว่า 20 ปี เข้าไปในสถานบันเทิงในเวลากลางคืน 3.ไม่ตรวจเอกสารราชการที่มีภาพถ่ายและระบุอายุผู้เข้าไปในสถานบริการฯ 4.ขายเครื่องดื่มและแอลกอฮอล์ให้กับผู้มีอายุไม่เกิน 20 ปี 5. จำหน่ายสุราเกินเวลาฯ 6.ปล่อยปละละเลยให้มีการกระทำผิดเกี่ยวกับยาเสพติดในสถานบริการ ฯ 7. ยุยงส่งเสริมให้เด็กประพฤติตนไม่เหมาะสมฯ 8.จำหน่ายสุราให้เด็กที่มีอายุต่ำกว่า 20 ปี หลังการจับกุมเจ้าหน้าที่ได้สั่งปิดสถานบันเทิงแห่งนี้แบบถาวรทันที เนื่องจากทำผิดกฎหมายชัดเจน และแหกกฏควบคุมสถานบันเทิงเกือบทั้งหมด</p>
      <figure>
        <img src="https://www.dailynews.co.th/admin/upload/20191102/news_tJgOIiorUU103116_533.jpg?v=20191102129?v=9816"/>
      </figure>
      <figure>
        <img src="https://www.dailynews.co.th/admin/upload/20191102/news_EPUxxmvVNH103116_533.jpg?v=20191102129?v=2485"/>
      </figure>
      <figure>
        <img src="https://www.dailynews.co.th/admin/upload/20191102/news_iacmtTTcXL103117_533.jpg?v=20191102129?v=6242"/>
      </figure>
      <p> </p>
    </article>
  </body>
</html>