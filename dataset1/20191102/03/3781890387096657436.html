<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/739595"/>
    <meta property="og:site_name" content="เดลินิวส์"/>
    <meta property="article:published_time" content="2019-11-02T03:38:00+00:00"/>
    <meta property="og:title" content="จีนแต่งตั้งผู้แทนพิเศษด้านกิจการยุโรปคนแรก"/>
    <meta property="og:description" content="รัฐบาลปักกิ่งประกาศการแต่งตั้งตำแหน่งทางการทูตตำแหน่งใหม่ คือผู้แทนพิเศษด้านกิจการยุโรป และมอบหมายให้นายอู๋ หงป๋อ อดีตนักการทูตมากประสบการณ์ด้านตะวันตกรับหน้าที่เป็นคนแรก"/>
  </head>
  <body>
    <article>
      <h1>จีนแต่งตั้งผู้แทนพิเศษด้านกิจการยุโรปคนแรก</h1>
      <address>
        <time datetime="2019-11-02T03:38:00+00:00">02 Nov 2019, 03:38</time>
      </address>
      <p>
        <b>รัฐบาลปักกิ่งประกาศการแต่งตั้งตำแหน่งทางการทูตตำแหน่งใหม่ คือผู้แทนพิเศษด้านกิจการยุโรป และมอบหมายให้นายอู๋ หงป๋อ อดีตนักการทูตมากประสบการณ์ด้านตะวันตกรับหน้าที่เป็นคนแรก</b>
      </p>
      <p>สำนักข่าวต่างประเทศรายงานจากกรุงปักกิ่ง ประเทศจีน เมื่อวันที่ 2 พ.ย. ว่านายเกิ่ง ส่วง โฆษกกระทรวงการต่างประเทศจีน แถลงเมื่อวันศุกร์ ว่ารัฐบาลปักกิ่งแต่งตั้งนายอู๋ หงป๋อ นักการทูตอาชีพซึ่งมีประสบการณ์ด้านการสร้างเสริมความสัมพันธ์ระหว่างจีนกับตะวันตกมาเป็นเวลานาน ให้ดำรงตำแหน่งผู้แทนพิเศษด้านกิจการยุโรปของรัฐบาลปักกิ่งเป็นคนแรก โดยนายเกิ่งกล่าวถึงเหตุผลที่รัฐบาลปักกิ่งตัดสินใจแต่งตั้งตำแหน่งดังกล่าวเป็นครั้งแรก ว่าเพื่อยกระดับและขยายกรอบความรอบมือระหว่างจีนกับยุโรปให้มีความหลากหลายมากขึ้นในทุกมิติ<br/> </p>
      <figure>
        <iframe data-src="https://twitter.com/CGTNOfficial/status/1190258114915749889?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ทั้งนี้ ตำแหน่งระดับสูงทางการทูตที่นายอู๋เคยปฏิบัติหน้าที่ รวมถึงเอกอัครราชทูตจีนประจำเยอรมนีระหว่างปี 2552 ถึง 2555 และรองเลขาธิการสประชาชาติ ( ยูเอ็น ) ด้านกิจการเศรษฐกิจและสังคม เมื่อปี 2555 นอกจากนี้ นายอู๋ยังเคยดำรงตำแหน่งสำคัญเกี่ยวกับฮ่องกงและมาเก๊า คือผู้ช่วยรัฐมนตรีกระทรวงการต่างประเทศจีนด้านกิจการฮ่องกงและมาเก๊า เป็นเจ้าหน้าที่ชุดแรกซึ่งเข้าไปประจำการที่สำนักประสานงานของรัฐบาลกลางประชาชนในเขตบริหารพิเศษฮ่องกง โดยเป็นหนึ่งในผู้มีบทบาทด้านการกำหนดนโยบายก่อนสหราชอาณาจักรส่งมอบเกาะฮ่องกงคืนแก่แผ่นดินใหญ่ เมื่อปี 2540 และรองข้าหลวงกระทรวงการต่างประเทศจีนประจำมาเก๊า<br/> <br/>อนึ่ง การแต่งตั้งผู้แทนพิเศษด้านกิจการยุโรปคนแรกของจีน เกิดขึ้นในช่วงที่คณะกรรมาธิการยุโรป ( อีซี ) ซึ่งเป็นฝ่ายบริหารของสหภาพยุโรป ( อียู ) เตรียมเปลี่ยนผ่านอำนาจในหลายตำแหน่ง นำโดยนางอัวร์ซูลา ฟอน แดร์ เลเยน อดีตรมว.กระทรวงกลาโหมเยอรมนี เตรียมรับตำแหน่งประธานอีซีต่อจากนายฌอง-โคลด ยุงเกอร์ ซึ่งเป็นอดีตนายกรัฐมนตรีลักเซทเบิร์ก ในช่วงต้นเดือนธ.ค. นี้.<br/><br/><b>เครดิตภาพ : GETTY IMAGES</b></p>
    </article>
  </body>
</html>