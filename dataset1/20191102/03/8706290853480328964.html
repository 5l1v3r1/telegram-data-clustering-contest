<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/681711/georgiadis-me-poly-megali-chara-tha-ypodechthoume-stin-athina-ton"/>
    <meta property="og:site_name" content="enikos.gr"/>
    <meta property="article:published_time" content="2019-11-02T03:35:00+00:00"/>
    <meta property="og:title" content="Γεωργιάδης: Με πολύ μεγάλη χαρά θα υποδεχθούμε στην Αθήνα τον πρόεδρο της Κίνας"/>
    <meta property="og:description" content="Στο πλαίσιο της εκδήλωσης, ο κ. Γεωργιάδης είχε κατ’ ιδίαν συνάντηση με τον Υφυπουργό – Αναπληρωτή Διευθυντή του Γραφείου Πληροφοριών του Κρατικού Συμβουλίου της Λαϊκής Δημοκρατίας της Κίνας..."/>
  </head>
  <body>
    <article>
      <h1>Γεωργιάδης: Με πολύ μεγάλη χαρά θα υποδεχθούμε στην Αθήνα τον πρόεδρο της Κίνας</h1>
      <address>
        <time datetime="2019-11-02T03:35:00+00:00">02 Nov 2019, 03:35</time>
      </address>
      <p>"Mε τη συμφωνία που ανανεώσαμε στο Πεκίνο με την υπογραφή μου πριν περίπου δύο εβδομάδες", συνεχίζουμε την πορεία των επενδύσεων, όπως τη μεγάλη επένδυση της COSCO, δήλωσε<a href="http://www.enikos.gr/economy/681113/georgiadis-tora-einai-i-ora-gia-ependyseis-stin-ellada"> ο υπουργός Ανάπτυξης και Επενδύσεων, Άδωνις Γεωργιάδης,</a> σε χαιρετισμό που απηύθυνε σε εκδήλωση που συνδιοργάνωσαν το Πανεπιστήμιο Πειραιώς και το China Intercontinental Communication Center (CICC) και στην οποία παρουσιάστηκε το ντοκιμαντέρ «Κίνα: η Εποχή του Σι».</p>
      <p>Στο πλαίσιο της εκδήλωσης, ο κ. Γεωργιάδης είχε κατ’ ιδίαν συνάντηση με τον Υφυπουργό – Αναπληρωτή Διευθυντή του Γραφείου Πληροφοριών του Κρατικού Συμβουλίου της Λαϊκής Δημοκρατίας της Κίνας, κ. Weimin Guo, παρουσία της πρέσβειρας της Λαϊκής Δημοκρατίας της Κίνας στην Αθήνα, κ. Qiyue Zhang.</p>
      <p>
        <b>Στο χαιρετισμό του ο κ. Γεωργιάδης ανέφερε τα εξής:</b>
      </p>
      <p>«Ως Υπουργός Ανάπτυξης &amp; Επενδύσεων της Ελλάδας και επισήμως ορισθείς από τον Πρωθυπουργό σύνδεσμος των δύο Κυβερνήσεων, θέλω να εκφράσω τη μεγάλη μου χαρά για τη σημερινή εκδήλωση και την πρωτοβουλία να γίνει το ντοκιμαντέρ.</p>
      <p>Οι σχέσεις Ελλάδας – Κίνας έρχονται από πάρα πολύ παλιά και έχουν πολύ δρόμο προς το μέλλον.</p>
      <p>Αφού εκφράσω για άλλη μια φορά τις ευχές μου για την 70η επέτειο από την ίδρυση της Λαϊκής Δημοκρατίας της Κίνας, οφείλω να σας πω ότι η διμερής συνεργασία μας καθώς και οι επενδύσεις από την ΛΔ της Κίνας στην Ελλάδα συνεχίζονται με πολύ μεγάλους ρυθμούς.</p>
      <p>Έχουμε κάνει μαζί μεγάλες επιτυχίες. Με την Κυβέρνηση της Νέας Δημοκρατίας στο παρελθόν άνοιξε ο δρόμος για τη μεγάλη επένδυση της COSCO στο λιμένα του Πειραιώς.</p>
      <p>Τώρα, με τη συμφωνία που ανανεώσαμε στο Πεκίνο με την υπογραφή μου πριν περίπου δύο εβδομάδες, συνεχίζουμε αυτήν την πορεία των επενδύσεων.</p>
      <p>Ο Πρωθυπουργός κ. Κυριάκος Μητσοτάκης τις επόμενες ημέρες θα βρίσκεται στην έκθεση της Σανγκάης με κυβερνητική αντιπροσωπεία και πολλούς επιχειρηματίες που τον συνοδεύουν.</p>
      <p>Με πολύ μεγάλη χαρά θα υποδεχθούμε στην Αθήνα τον πρόεδρο της ΛΔ της Κίνας κ. Σι Τζινπινγκ για να συνεχίσουμε αυτήν την πορεία των πολύ καλών σχέσεων.</p>
      <p>Οι δύο λαοί σέβονται ο ένας τον άλλο. Αναγνωρίζουμε ότι αποτελούμε τους σημερινούς εκπροσώπους δύο αρχαίων πολιτισμών, εμείς της γενέτειρας του δυτικού πολιτισμού κι εσείς της γενέτειρας του πολιτισμού της ανατολής.</p>
      <p>Και σ’ αυτούς τους περίεργους σημερινούς καιρούς, οι σχέσεις Ελλάδας – Κίνας παραμένουν ακατάλυτα ισχυρές και ο σεβασμός και η φιλία δεδομένοι.</p>
      <p>Είμαι βέβαιος, κ. Υφυπουργέ, ότι το ντοκιμαντέρ θα έχει πολύ μεγάλη επιτυχία στο ελληνικό κοινό γιατί παρακολουθεί με μεγάλο ενδιαφέρον ο,τιδήποτε προέρχεται από τη μεγάλη σας χώρα».</p>
      <related>
        <h4>σχετικά άρθρα</h4>
        <a href="http://www.enikos.gr/politics/681586/georgiadis-entos-tou-noemvriou-tha-yparxei-deftero-kyma-meioseon-%0A%20%20%20%20%0A"/>
        <a href="http://www.enikos.gr/politics/681519/ston-pago-vazoun-oi-trapezes-tis-afxiseis-stis-promitheies%0A%20%20%20%20%0A"/>
        <a href="http://www.enikos.gr/politics/681410/afstiro-minyma-tou-georgiadi-stis-trapezes-gia-tis-chreoseis%0A%20%20%20%20%0A"/>
        <a href="http://www.enikos.gr/politics/680468/ypothesi-novartis-ston-areio-pago-katathetei-o-adonis-georgiadis%0A%20%20%20%20%0A"/>
        <a href="http://www.enikos.gr/politics/680219/ypothesi-novartis-avrio-katathetei-o-adonis-georgiadis%0A%20%20%20%20%0A"/>
        <a href="http://www.enikos.gr/politics/680195/georgiadis-tsipras-kai-polakis-boroun-na-kounoun-to-dachtylo-kai-%0A%20%20%20%20%0A"/>
        <a href="http://www.enikos.gr/politics/680072/georgiadis-ston-ant1-an-eicha-stoicheia-gia-tsipra-kai-polaki-tha%0A%20%20%20%20%0A"/>
        <a href="http://www.enikos.gr/politics/680043/dilosi-vomva-georgiadi-borei-na-chrimatistikan-tsipras-kai-polaki%0A%20%20%20%20%0A"/>
        <a href="http://www.enikos.gr/politics/679973/georgiadis-ston-realfm-978-perimeno-na-lavei-mia-apofasi-i-k-toul%0A%20%20%20%20%0A"/>
      </related>
    </article>
  </body>
</html>