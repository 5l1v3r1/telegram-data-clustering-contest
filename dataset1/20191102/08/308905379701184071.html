<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.apparata.nl/nieuws/verrassing-de-playstation-5-is-uitgebracht-video-32993"/>
    <meta property="og:site_name" content="Apparata"/>
    <meta property="article:published_time" content="2019-11-02T08:59:00+00:00"/>
    <meta property="og:title" content="Verrassing: de PlayStation 5 is uitgebracht! [video]"/>
    <meta property="og:description" content="Ook de xBox Project Scarlett schijnt al gesignaleerd te zijn."/>
  </head>
  <body>
    <article>
      <h1>Verrassing: de PlayStation 5 is uitgebracht! [video]</h1>
      <h2>Ook de xBox Project Scarlett schijnt al gesignaleerd te zijn.</h2>
      <address><time datetime="2019-11-02T08:59:00+00:00">02 Nov 2019, 08:59</time> by <a rel="author" href="https://www.apparata.nl/nieuws/author/robertkroes" target="_blank">robertkroes</a></address>
      <p>Sinds bekend is dat PlayStation 5 eraan komt wordt er natuurlijk veel gespeculeerd en datzelfde geldt voor xBox Project Scarlett. Inmiddels heeft Sony al wat details gedeeld, maar nu wordt de release ineens tastbaar. De PlayStation 5 is namelijk uitgebracht. Voor je nu vol enthousiasme naar de winkel rent moeten we je even afremmen. Het gaat namelijk om een prototype dat ter beschikking is gesteld aan ontwikkelaars. Natuurlijk mogen deze zaken niet verkocht worden en natuurlijk moet dit geheim blijven.</p>
      <p>Al even natuurlijk is het feit dat dit nooit gaat werken in het internet-tijdperk, dus <a href="https://www.zoneoftech.com/new-blog/2019/10/15/ps5-2020-exclusive-first-look-release-date-amp-more">Zoneoftech</a> claimde de primeur te hebben. Het was even wachten op bevestiging, maar inmiddels heeft de hoofdontwikkelaar van gaming-studio Techland gemeld dat zij inderdaad de zogenaamde dev kit hebben ontvangen om het spel Dying Light 2 te kunnen ontwikkelen. Hij zegt daarover <a href="https://www.t3.com/news/ps5s-are-already-being-sent-out-to-game-developers-to-work-on-flagship-titles">letterlijk</a>:</p>
      <blockquote>“Of course we have the next-gen consoles in our studio and of course we have a plan for them and I think that’s the most I can say.”</blockquote>
      <p>Aangezien hij duidelijk over ‘consoles’ in het meervoud praat speculeert men dat er ook een ontwikkelaars-editie van xBox Project Scarlett rondgaat. Daar zijn voor zover bekend nog geen nadere details over opgedoken.</p>
      <p>Laten we ons dus concentreren op de PlayStation 5. Het robuuste uiterlijk toont een v-vormige luchtinlaat aan de bovenkant en aan de zijkant zien we een soort kieuwen die bedoeld zijn voor het uitlaten van de lucht en koeling. Ook zien we dat de console voorzien is van diverse knoppen voor connectiviteit en diverse USB-aansluitingen. Verder geven indicatoren aan hoeveel CPU cores er actief zijn. Ook is er ruimte om BluRay-drives te gebruiken. Ook de 4K-camera, waar eerder over gespeculeerd werd, lijkt ingebouwd al zou het ook een startknop kunnen zijn.</p>
      <p>In onderstaande video (die logischerwijze volgepropt is met reclame) bespreekt met alle details en de mogelijke toepassingen.</p>
    </article>
  </body>
</html>