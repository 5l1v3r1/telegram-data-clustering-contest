<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1543955.html/%D8%A2%D8%BA%D8%A7%D8%B2-%DA%A9%D9%88%DA%86-%D8%B9%D8%B4%D8%A7%DB%8C%D8%B1-%D9%85%D9%84%DA%A9%D8%B4%D8%A7%D9%87%DB%8C-%D8%A8%D9%87-%D9%82%D8%B4%D9%84%D8%A7%D9%82--%D8%B1%D9%81%D8%B9-%D9%85%D8%B4%DA%A9%D9%84%D8%A7%D8%AA-%D8%B9%D8%B4%D8%A7%DB%8C%D8%B1-%D9%86%DB%8C%D8%A7%D8%B2%D9%85%D9%86%D8%AF-%D8%AA%D9%88%D8%AC%D9%87-%D9%85%D8%B3%D8%A6%D9%88%D9%84%D8%A7%D9%86-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-02T08:33:00+00:00"/>
    <meta property="og:title" content="آغاز کوچ عشایر ملکشاهی به قشلاق/ رفع مشکلات عشایر نیازمند توجه مسئولان است"/>
    <meta property="og:description" content="۹۳۰ خانوار عشایری شهرستان ملکشاهی کوچ پاییزی خود به مناطق قشلاق را آغاز کردند."/>
  </head>
  <body>
    <article>
      <h1>آغاز کوچ عشایر ملکشاهی به قشلاق/ رفع مشکلات عشایر نیازمند توجه مسئولان است</h1>
      <h2>گزارش؛</h2>
      <address>
        <time datetime="2019-11-02T08:33:00+00:00">02 Nov 2019, 08:33</time>
      </address>
      <p>۹۳۰ خانوار عشایری شهرستان ملکشاهی کوچ پاییزی خود به مناطق قشلاق را آغاز کردند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://www.ilamebidar.ir/news/39234">ایلام بیدار</a>، بخشی عظیمی از تولید و اقتصاد مولد در شهرستان ملکشاهی بعهده عشایر کوچرو می باشد که جمعیت قابل توجهی را نیز به خود اختصاص داده اند.</p>
      <p>شغل اصلی این قشر از جامعه پرورش دام است، اغلب عشایر شهرستان به صورت پراکنده در فصل زمستان در مناطق قشلاقی و در فصل تابستان به مناطق ییلاقی کوچ می کنند.</p>
      <p>محصولات عشایر شهرستان شامل؛ لبنیات، گوشت، پشم و صنایع دستی به مصرف جامعه شهری منطقه می رسد.</p>
      <p>ییلاق عشایر شهرستان ملکشاهی، دهستان‌های گچی، چمزی،شوهان و مناطق کوهپایه ای و کبیرکوه می‌باشد.</p>
      <p>این ایل به منظور قشلاق در اواسط آبان‌ ماه از طریق کوه پشمین حرکت می‌کنند و به محل‌های گاوی ، دشت محسن آب و آب زیادی کوچ کرده و اواسط فروردین ماه از همان مسیر شروع به برگشت می‌کنند.</p>
      <p> </p>
      <p>
        <b>آغاز کوچ عشایر ملکشاهی به قشلاق</b>
      </p>
      <p>"عنایت سلیمانی "، مدیر امور عشایری شهرستان ملکشاهی گفت: با توجه به شروع فصل سرما عشایر مستقر در مناطق سردسیر و کوهستانی بر طبق عادت هر ساله به مناطق گرمسیری جنوب شهرستان کوچ و تا آخر زمستان در آنجا اتراق می‌کنند.</p>
      <p>وی مناطق گرمسیری شهرستان ملکشاهی را چمز، سرچیت، ورگر و چملان عنوان کرد و یادآور شد: بخش قابل توجهی از عشایر منطقه نیز به مناطق گرمسیر شهرستان مهران کوچ می‌کنند.</p>
      <p>سلیمانی با بیان اینکه این روزها مسیرهای سخت گذر و ایل راه‌های کوهستانی پر از صدای زنگوله‌ها و هیاهوی بازگشت عشایر به مناطق قشلاقی است، تاکید کرد: راه‌های مناطق ییلاقی و قشلاقی بازگشایی شده است و مشکلی برای عبور عشایر وجود ندارد.</p>
      <p>مدیر امور عشایری ملکشاهی گفت: از آغاز سال جاری تاکنون ۵۲۰ کیلومتر جاده‌های عشایری این شهرستان در مناطق کوهستانی و گرمسیری مورد بهسازی و مرمت قرار گرفته است.</p>
      <p> </p>
      <p>
        <b>مشکلات و گلایه های عشایر ملکشاهی</b>
      </p>
      <p>گرچه خدمات اولیه ای از طریق امور عشایری برای این قشر صورت می گیرد اما گلایه های عشایر و نارضایتی های آنان نیز قابل مطرح شدن می باشد.</p>
      <p>در حال حاضر عمده نارضایتی عشایر شهرستان ملکشاهی نبود کشتارگاه مجهز در شهرستان می باشد.</p>
      <p>عشایر شهرستان ملکشاهی از قیمت پائین پشم و عدم خرید تضمینی دولت ناراضی هستند به طوریکه قیمت پشم عشایر به قیمت بسیار اندک توسط دلالان خریداری می شود.</p>
      <p>راههای عشایر رو و جاده های عشایری شهرستان نیاز به توسعه و تعمیر دارند و در مجموع می توان گفت از وضعیت مطلوبی برخوردار نیستند.</p>
      <p>تهیه آب شرب و آبرسانی سیار به عشایر به دلیل پراکندگی محل سکونت آنان و جاده نامناسب خاکی به صورتی که رضایتمندی آنان را جلب کند، نمی باشد.</p>
      <p>شیوع امراض واگیر در بین دامها، سقط جنین دامها و.... باعث خسارت به عشایر می شود که این امر نیازمند تسهیلات بیمه ای مناسب است.</p>
      <p>سوخت جایگزین هیزم و نفت معمولی یا گاز برای دسترسی عشایر شهرستان فراهم نیست.</p>
      <p>مدارس عشایری در شهرستان ملکشاهی فقط در مقطع ابتدایی امکان پذیر هستند.</p>
      <p>تزریق واکسن رایگان به دامها و معاینه دوره ای دام و طیور از مطالبات به حق عشایر شهرستان از مسئولین می باشد.</p>
      <p>خلاصه اینکه وضعیت کنونی و مشکلات عشایر موجب گرایش انان به ترک این فعالیت و در نهایت روی آوردن عشایر به سمت شهرنشینی می گردد.</p>
      <p>انتهای پیام/</p>
    </article>
  </body>
</html>