<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/odesa/news/moz-prograv-sud-za-pravo-vsinovljuvati-ditej-ljudjam-iz-vil-637182.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-02T08:16:58+00:00"/>
    <meta property="og:title" content="МОЗ програв суд за право всиновлювати дітей людям із ВІЛ"/>
    <meta property="og:description" content="МОЗ має місяць на оскарження цього рішення в порядку апеляції"/>
  </head>
  <body>
    <article>
      <h1>МОЗ програв суд за право всиновлювати дітей людям із ВІЛ</h1>
      <address>
        <time datetime="2019-11-02T08:16:58+00:00">02 Nov 2019, 08:16</time>
      </address>
      <h4>МОЗ має місяць на оскарження цього рішення в порядку апеляції</h4>
      <p>Окружний адміністративний суд Києва задовольнив позов проти Міністерства охорони здоров’я України, поданий одеським адвокатом Віталієм Матвєєвим в інтересах свого клієнта, інваліда II групи.</p>
      <p>Колегія суддів під головуванням Дмитра Костенко визнала незаконним і нечинним пункт наказу МОЗ від 20 серпня 2008 року, яким було затверджено перелік захворювань, при наявності яких особа не може бути усиновлювачем, опікуном чи піклувальником дитини, повідомляє <a href="https://dumskaya.net/news/odesskiy-advokat-vyigral-v-sude-u-minzdrava-lyud-104927/">Думская.net.</a></p>
      <p>Йдеться про вірус імунодефіциту людини (ВІЛ) – саме це захворювання є у клієнта Матвєєва, який таким чином був позбавлений права усиновити дитину.</p>
      <p>Суд констатував, що цей пункт суперечить як міжнародним договорам, укладеним Україною, так і національним законодавством, зокрема законами України «Про протидію поширенню хвороб, зумовлених вірусом імунодефіциту людини, правовий та соціальний захист людей, які живуть з ВІЛ» та «Про засади запобігання і протидії дискримінації в Україні».</p>
      <p>«Держава гарантує надання всім людям, які живуть з ВІЛ, та особам, які належать до груп підвищеного ризику інфікування ВІЛ, рівних з іншими громадянами можливостей для реалізації їх прав, зокрема можливості адміністративного та судового захисту своїх прав... Дискримінація особи на підставі наявності у неї ВІЛ-інфекції, а також приналежності людини до груп підвищеного ризику інфікування ВІЛ забороняється. Дискримінацією вважається дія або бездіяльність, що в прямій або непрямій спосіб створює обмеження, позбавляє належних прав людини або принижує її людську гідність на підставі одного або декількох ознак, пов’язаних з фактичною або можливою наявністю у неї ВІЛ, або дає підстави віднести особу до груп підвищеного ризику інфікування ВІЛ», – наголошується в постанові колегії.</p>
      <p>Наразі МОЗ має місяць на оскарження цього рішення в порядку апеляції.</p>
      <p>Нагадаємо, вчені переконані, що <a href="https://glavcom.ua/world/observe/vcheni-rozpovili-koli-lyudstvo-pozbudetsya-vil-ta-gepatitu-v-636185.html">людство позбудеться ВІЛ, гепатиту В та інших придбаних або успадкованих захворювань після зняття заборону на генетичну модифікацію людей</a>.</p>
      <related>
        <a href="https://glavcom.ua/country/society/administrativnij-sud-kijeva-rozgljane-zaboronu-novogo-ukrajinskogo-pravopisu-637177.html"/>
        <a href="https://glavcom.ua/vinnytsia/news/predstavnikiv-socialnoji-sferi-privitali-z-profesiynim-svyatom-637150.html"/>
        <a href="https://glavcom.ua/news/sud-viznav-konstituciynim-zakonoprojekt-pro-skasuvannya-advokatskoji-monopoliji-637082.html"/>
      </related>
    </article>
  </body>
</html>