<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tpo.nl/2019/11/02/briefje-van-jan-aan-youp-van-t-hek/"/>
    <meta property="og:site_name" content="ThePostOnline"/>
    <meta property="article:published_time" content="2019-11-02T08:31:00+00:00"/>
    <meta property="og:title" content="BRIEFJE VAN JAN – Aan Youp van ‘t Hek"/>
    <meta property="og:description" content="De kop ‘Collectief krankjorem’ boven je NRC-column had niet treffender gekozen kunnen worden"/>
  </head>
  <body>
    <article>
      <h1>BRIEFJE VAN JAN – Aan Youp van ‘t Hek</h1>
      <h2>De kop ‘Collectief krankjorem’ boven je NRC-column had niet treffender gekozen kunnen worden</h2>
      <address><time datetime="2019-11-02T08:31:00+00:00">02 Nov 2019, 08:31</time> by <a rel="author" href="https://www.tpo.nl/author/jan-dijkgraaf" target="_blank">Jan Dijkgraaf</a></address>
      <p>Beste Youp,</p>
      <p>In je column in NRC Handelsblad schrijf je vandaag onder de kop ‘<a href="https://www.nrc.nl/nieuws/2019/11/02/collectief-krankjorum-a3978907"><b>Collectief krankjorem</b></a>’ over de imbecielen van de Amsterdamse brandweer die, toen ze te hulp geroepen werden bij een neergeschoten jongen, foto’s gingen lopen maken van de reanimatie.</p>
      <p>Je had zoiets zelf ook eens meegemaakt.</p>
      <p>Je schrijft: “Bijna vier jaar geleden verliet ik zelf een theater per brancard door de artiestenuitgang en stonden er bij de ambulance ook een paar randdebielen met hun telefoon klaar om de kleine komiek op misschien wel zijn laatste tochtje vast te leggen. Nou waren dat inwoners van een stadje waar verder nooit iets gebeurt. Het ambulancepersoneel maakte geen foto’s. Die vroegen niet om een selfie met de koddige cabaretier met hartklachten. Die legden me gewoon netjes aan de beademing. Hoewel ik dat ook wel weer humor had gevonden. Een selfie met de ambulancebroeders. En dan dood!”</p>
      <p>Ongeveer op het moment dat de krant waarin die column vandaag staat gisteravond werd gedrukt, verliet je het Luxor-theater in Rotterdam per brancard om per ambulance te worden afgevoerd naar het ziekenhuis. Je was onwel geworden op het podium.</p>
      <p>Eng.</p>
      <p>Wat een bizarre samenloop van omstandigheden.</p>
      <p>Toeval bestaat niet.</p>
      <figure>
        <a href="http://www.schrijfhuisje.nl/">
          <img src="https://tpo.nl/wp-content/uploads/2019/11/advSchrijfhuisje-750x565.png"/>
        </a>
      </figure>
      <p>Zojuist kreeg ik een mail van het Luxor-theater dat je voorstelling van vanavond is afgelast.</p>
      <p>“Zoals u misschien in de media vernomen heeft, is de show van Youp van ‘t Hek vanavond afgelast omdat de cabaretier op het podium onwel werd. Hij is direct naar het ziekenhuis gebracht en is momenteel in goede handen. De show van zaterdag 2 november, waarvoor u kaarten heeft, zal daarom ook niet doorgaan. Onze excuses voor het ongemak.</p>
      <p>Begin volgende week zal duidelijk worden of Youp nog voorstellingen wil of kan spelen. Als dat zo is krijgt u de keuze of u wilt omboeken naar een andere datum of uw geld terug wilt ontvangen. Wij houden u op de hoogte!”</p>
      <p>Netjes natuurlijk.</p>
      <p>Al had zo’n zinnetje over “geld terug” van mij nog niet gehoeven.</p>
      <p>Te confronterend.</p>
      <p>Ik hoop alleen maar dat je beter wordt.</p>
      <p>Punt.</p>
      <p>Ik hoop dat iedere zieke beter wordt.</p>
      <p>Dus ook de (helaas slechts tijdelijk) uit haar functie ontheven <a href="https://www.99woorden.nl/doodsbang/"><b>D66-minister Kajsa Ollongren</b></a>, wier standpunten en vooral daden ik werkelijk verácht, wens ik beterschap.</p>
      <p>En de Nederlandse rechters, die de staat ongetwijfeld gaan dwingen om met IS-kinderen en IS-vrouwen <a href="https://nos.nl/artikel/2308525-is-vrouwen-hielpen-strijders-bij-het-verkrachten-van-onze-vrouwen.html"><b>de duivel te faciliteren</b></a>, wens ik beterschap, al weet ik niet of doorgeslagen politieke correctheid ten koste van een land te genezen is.</p>
      <p>Wat helaas niet te genezen is, is de kanker in het Openbaar Ministerie. Elf mannen worden verdacht van ontucht tegen betaling met minderjarige jongens. Tien worden veroordeeld, eentje ontspringt door een ‘fout’ van het Openbaar Ministerie de dans. Die ene is… <a href="https://www.99woorden.nl/vincent-l/"><b>hoofdofficier van justitie Vincent Leenders</b></a>.</p>
      <p>De kop ‘Collectief krankjorem’ boven je NRC-column van vandaag had niet treffender gekozen kunnen worden.</p>
      <p>Word beter, Youpie.</p>
      <p>Ik wil mijn geld niet terug.</p>
      <p>Groet,</p>
      <p>JanD</p>
      <p>PS. Zo, dan ga ik nu <a href="https://tinyurl.com/endatiemagrottenindehel"><b>Mohammed Bouyeri even ongezien de tyfus wensen</b></a>.</p>
      <p>
        <b>
          <i>Wil je dat het dagelijkse ‘Briefje van Jan’ ook in 2020 blijft verschijnen? Doe dan een vaste maandelijkse donatie via <a href="https://jndkgrf.backme.org/">Back me</a> of een incidentele gift via <a href="https://bunq.me/mevrouwDijkgraaf">Bunq me</a>. En anders lekker niet. Vrij land.</i>
        </b>
      </p>
      <figure>
        <a href="https://jndkgrf.backme.org/">
          <img src="https://i0.wp.com/tpo.nl/wp-content/uploads/2019/09/toetjevanjan3.jpg?zoom=2&amp;resize=630%2C75&amp;ssl=1"/>
        </a>
      </figure>
      <figure>
        <a href="https://jalapenobooks.com/shop/de-bunker/?fbclid=IwAR0msyZMj7Z8UA9u60wL662amIGCzpwQrv-bKAhVC244cXqGjhJCZaBgQ8g">
          <img src="https://tpo.nl/wp-content/uploads/2019/10/De-Bunker-3d-1-750x575.jpg"/>
        </a>
      </figure>
    </article>
  </body>
</html>