<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/bitka-po-balkanski-s-ogromen-zalog-pod-ajfelovata-kula.html"/>
    <meta property="og:site_name" content="bTV Новините"/>
    <meta property="article:published_time" content="2019-11-02T08:53:00+00:00"/>
    <meta property="og:title" content="Битка по балкански с огромен залог под Айфеловата кула"/>
    <meta property="og:description" content="Григор Димитров и Новак Джокович спорят за място във финала на турнира в Париж"/>
  </head>
  <body>
    <article>
      <h1>Битка по балкански с огромен залог под Айфеловата кула</h1>
      <h2>Григор Димитров и Новак Джокович спорят за място във финала на турнира в Париж</h2>
      <address>
        <time datetime="2019-11-02T08:53:00+00:00">02 Nov 2019, 08:53</time>
      </address>
      <p>Балканите властват под Айфеловата кула! Днес (2 ноември) за място във финала на тенис турнира в Париж ще спорят Григор Димитров и световният номер 1 Новак Джокович. Залогът в мача е голям - и за единия, и за другия. </p>
      <p>Сезонът за Димитров имаше и върхове, и спадове. Българинът впечатли с победи в турнирите от Големия шлем в Австралия и САЩ, но допусна и разочароващи представяния в по-слаби надпревари. В началото на годината пък лекуваше контузия в рамото, която го извади от строя и му трябваше време да уцели ритъма си на игра отново.</p>
      <figure>
        <img src="https://img.bg.sof.cmestatic.com/media/images/640x/Nov2019/2112011605.jpg"/>
        <figcaption>Снимка: Reuters</figcaption>
      </figure>
      <p>В Париж обаче Григор е безпощаден! Той започна с победа над Юго Умбер, премина през стария си познайник Давид Гофен и хич не се поколеба да отстрани номер 5 в света Доминик Тийм. На четвъртфинал пък се справи с чилиеца Кристиан Гарин. </p>
      <p>Така съдбата и жребият му отредиха отново да се изправи срещу Новак Джокович в опит за втора победа над сръбския си опонент. Мачът ще бъде десети помежду им, като Димитров е печелил само през 2013 г. От тогава Ноле е в серия от 6 победи. Последната е в Синсинати през 2018 г.</p>
      <figure>
        <img src="https://img.bg.sof.cmestatic.com/media/images/640x/Nov2016/2111215388.jpg"/>
        <figcaption>Снимка: Getty Images</figcaption>
      </figure>
      <p>Григор ще излезе на корта в Париж и с мисъл за завръщане в топ 20 на световната ранглиста. Роденият в Хасково тенисист вече защити точките, спечелени през миналата година, когато стигна до осминафинал, и от тук нататък може само да се изкачва нагоре.</p>
      <p>Джокович е на другия полюс. Сърбинът е окупирал върха в световната ранглиста от повече от година, но може да се прости с него при отпадане днес. </p>
      <figure>
        <img src="https://img.bg.sof.cmestatic.com/media/images/640x/Jan2019/2111803959.jpg"/>
        <figcaption>Снимка: Reuters</figcaption>
      </figure>
      <p>През 2018 г. Ноле игра на финал и, ако не стигне до мач за трофея и сега, ще трябва да се примири с мястото на втори в света. Тенис короната е атакувана от друг полуфиналист в Париж - Рафаел Надал.</p>
      <p>Последните новини около сърбина са, че той не е в най-добрата си здравословна форма. Това обаче не му попречи да се справи на четвъртфинала със Стефанос Циципас, при това категорично - 6:1, 6:2 за по-малко от час.</p>
      <p>
        <b>Какво ще ни предложи балканското тенис дерби под Айфеловата кула? Мачът е днес (2 ноември) от 15:00 ч. Следете развитието му на сайта btvnovinite.bg.</b>
      </p>
    </article>
  </body>
</html>