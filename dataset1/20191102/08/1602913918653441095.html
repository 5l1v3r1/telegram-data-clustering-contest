<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/ccib-companiile-din-topul-firmelor-din-capitala-au-o-cifra-de-afaceri-cumulata-de-78-mld-euro-18532115"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-02T08:30:18+00:00"/>
    <meta property="og:title" content="CCIB: Companiile din Topul firmelor din Capitală au o cifră de afaceri cumulată de 78 mld. euro"/>
    <meta property="og:description" content="Camera de Comerţ şi Industrie a municipiului Bucureşti a premiat 7.134 firme, adică 14,4% din totalul firmelor considerate eligibile şi care reprezintă 5,4% din totalul firmelor care au depus bilanţul aferent anului trecut. "/>
  </head>
  <body>
    <article>
      <h1>CCIB: Companiile din Topul firmelor din Capitală au o cifră de afaceri cumulată de 78 mld. euro</h1>
      <address>
        <time datetime="2019-11-02T08:30:18+00:00">02 Nov 2019, 08:30</time>
      </address>
      <p>Camera de Comerţ şi Industrie a municipiului Bucureşti a premiat 7.134 firme, adică 14,4% din totalul firmelor considerate eligibile şi care reprezintă 5,4% din totalul firmelor care au depus bilanţul aferent anului trecut. </p>
      <p>Potrivit metodologiei de top, dintre cele 131.412 de firme cu sediul social în Capitală, care au depus bilanţul aferent anului 2018, au îndeplinit criteriile de eligibilitate 49.433 firme, adică 37,6%.</p>
      <p>Firmele câştigătoare au fost structurate pe şapte domenii de activitate: cercetare-dezvoltare şi high tech; industrie; construcţii; servicii; comerţ; turism; agricultură, pescuit, piscicultură şi, în cadrul fiecărui domeniu, pe cinci clase de mărime: întreprinderi foarte mari, mari, mijlocii, mici şi microîntreprinderi.</p>
      <p>Au fost premiate 7.134 firme, cu 3,1% mai multe faţă de anul precedent, însă cifra de afaceri cumulată a acestora a crescut faţă de ediţia 2018 cu 15%, atingând 78,3 mld. euro, în timp ce profitul din exploatare al acestora, în valoare de 7,3 mld euro, este mai mare cu 19,4% comparativ cu cel consemnat anul trecut.</p>
      <p>Profitul din exploatare realizat de firmele din Top reprezinta 9,4% din cifra de afaceri totală, comparativ cu 8,4%, pondere consemnată anul acesta de CCIR la nivel naţional, şi în creştere cu 0,3 puncte procentuale faţă de ediţia precedentă a Topului firmelor din Bucureşti.</p>
    </article>
  </body>
</html>