<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/02/vsichki-39-migranti-v-kamiona-kovcheg-sa-vietnamci.428284"/>
    <meta property="og:site_name" content="Dnes.bg"/>
    <meta property="article:published_time" content="2019-11-02T08:30:00+00:00"/>
    <meta property="og:title" content="Всички 39 мигранти в камиона ковчег са виетнамци"/>
    <meta property="og:description" content="Първоначално полицията смяташе, че са китайци | Dnes.bg"/>
  </head>
  <body>
    <article>
      <h1>Всички 39 мигранти в камиона ковчег са виетнамци</h1>
      <h2>Първоначално полицията смяташе, че са китайци</h2>
      <address><time datetime="2019-11-02T08:30:00+00:00">02 Nov 2019, 08:30</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Британската полиция смята, че всички 39 мигранти, намерени мъртви миналата седмица в камион в Есекс, са виетнамци, предаде ДПА, цитирана от БТА.</p>
      <p>"Понастоящем смятаме, че всички жертви са виетнамци, и поддържаме контакт с виетнамското правителство", заяви снощи заместник-началникът на полицията на Есекс Тим Смит.</p>
      <p>Когато британската полиция намери телата в ранните часове на 23 октомври, тя първоначално заяви, че става дума за китайци.</p>
      <p>Въпреки това, през изминалата седмица, няколко виетнамски семейства започнаха да изразяват опасения, че техни близки са сред загиналите.</p>
      <p>Полицията на Есекс заяви, че не може да разгласи самоличността на жертвите, но че е установила контакт с много от семействата на загиналите.</p>
      <p>Най-малко 28 виетнамски семейства от провинциите Хатин и Нгеан, съобщиха за изчезнали свои роднини, предадоха местни медии.</p>
      <p>Това насърчи виетнамския премиер Нгуен Суан Фук да нареди разследване на трафика на хора зад граница.</p>
    </article>
  </body>
</html>