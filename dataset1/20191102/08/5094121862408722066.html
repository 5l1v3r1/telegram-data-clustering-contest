<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/olomouc-poprve-uvidi-original-vestonicke-venuse-20191101.html"/>
    <meta property="og:site_name" content="Deník.cz"/>
    <meta property="article:published_time" content="2019-11-02T08:25:00+00:00"/>
    <meta property="og:title" content="Do Olomouce zavítá Věstonická venuše. Výstavu čekají mimořádná opatření"/>
    <meta property="og:description" content="Originál nejstarší keramické sošky na světě si budou moci prohlédnout návštěvníci Vlastivědného muzea v Olomouci. Unikátní Věstonická venuše tam bude k vidění od 27. listopadu do 8. prosince.  "/>
  </head>
  <body>
    <article>
      <h1>Do Olomouce zavítá Věstonická venuše. Výstavu čekají mimořádná opatření</h1>
      <address><time datetime="2019-11-02T08:25:00+00:00">02 Nov 2019, 08:25</time> by <a rel="author">Magda Vránová</a></address>
      <p>Věstonická venuše je vysoká pouhých 11,5 centimetru a vyrobená z pálené hlíny. Je datovaná do starší doby kamenné, přibližně 29 000 – 25 000 let před naším letopočtem. Unikátní soška nahé ženy je nejstarším předmětem na světě vyrobeným z keramiky a má vysokou uměleckou hodnotu.</p>
      <p>„V roce 2004 odhadli američtí starožitníci její cenu na 40 milionů dolarů. V Olomouci bude představena za mimořádných bezpečnostních opatření,“ uvedla mluvčí hejtmanství Eva Knajblová.</p>
      <figure>
        <img src="https://g.denik.cz/50/47/semafor-zelena-3_denik-150-3x2.jpg"/>
      </figure>
      <aside>
        <a href="https://www.denik.cz/regiony/zelena-v-breclavi-doblikala-unikatni-test-mame-kladne-reakce-rika-policie-20191102.html">Zelená v Břeclavi doblikala. Unikátní test? Máme kladné reakce, říká policie Přečíst článek ›</a>
      </aside>
      <p>Expozice nazvaná Věstonická venuše poprvé v Olomouci bude doplněna o předměty ze sbírek olomouckého Vlastivědného muzea, především o archeologické nálezy z Předmostí u Přerova. Vystaveny budou také kosti tehdejších zvířat.</p>
      <h3>Výjimečné vystavování </h3>
      <p>Originál mimořádně cenné keramické sošky si zájemci mohou na Hané prohlédnout díky vstřícnosti Moravského zemského muzea v Brně, které ji do Olomouce zapůjčilo. Věstonická venuše patří mezi nejvýznamnější nálezy ze života lovců mamutů a je vystavována jen při výjimečných příležitostech.</p>
      <figure>
        <img src="https://g.denik.cz/63/65/metro-ilustracni2_denik-150-3x2.jpg"/>
      </figure>
      <aside>
        <a href="https://www.denik.cz/regiony/automaticke-metro-bez-strojvudcu-zakon-prosel-senatem-20191101.html">Automatizované metro bez strojvůdců: senátoři schválili novelu zákona Přečíst článek ›</a>
      </aside>
      <p>Například v roce 2013 na výstavě Umění doby ledové: Zrození moderní mysli v Britském muzeu v Londýně nebo v roce 2014 v rámci projektu Strážci paměti: 200 let muzejnictví v České republice. Kvůli očekávanému zájmu veřejnosti bude expozice přístupná až do 20 hodin. </p>
      <figure>
        <img src="https://g.denik.cz/43/f7/vestonicka-venuse-20192_denik-630.jpg"/>
      </figure>
      <p><b>Věstonická venuše</b><br/>- výška 11,5 cm<br/>- šířka 4,4 cm<br/>- tloušťka 2,8 cm<br/>- nalezl ji preparátor E. Dania v Dolních Věstonicích 13. července 1925 v popelišti velkého ohniště<br/>- soška byla rozlomená na dva díly a patří mezi nejvýznamnější umělecká díla lovců starší doby kamenné<br/>- v ohništi zřejmě docházelo k záměrnému ničení hodnotných předmětů, svědčí o tom velké množství deformovaných zlomků keramických sošek nalezených na stejném místě<br/>- podobné obřady jsou známé například od severozápadních indiánů, kteří takto demonstrují své postavení a vliv<br/>- soška představuje ve světovém měřítku zcela unikátní svědectví kultury a spirituality spojené s šamanistickým výkladem světa tehdejších lovců a sběračů žijících v Evropě a na území Moravy<br/>(Zdroj: Moravské zemské muzeum Brno)</p>
    </article>
  </body>
</html>