<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/513149/diam-diri-dibaham"/>
    <meta property="og:site_name" content="HM Online"/>
    <meta property="article:published_time" content="2019-11-02T08:01:07+00:00"/>
    <meta property="og:title" content="Diam diri dibaham"/>
    <meta property="og:description" content="“Anjing itu terkam dan terus menggigit kedua-dua paha saya sebaik terjatuh selepas tayar hadapan basikal dilanggar rakan yang turut ketakutan kerana dikejar haiwan itu."/>
  </head>
  <body>
    <article>
      <h1>Diam diri dibaham</h1>
      <address><time datetime="2019-11-02T08:01:07+00:00">02 Nov 2019, 08:01</time> by <a rel="author">Oleh Hamzah Osman</a></address>
      <p>“Anjing itu terkam dan terus menggigit kedua-dua paha saya sebaik terjatuh selepas tayar hadapan basikal dilanggar rakan yang turut ketakutan kerana dikejar haiwan itu.</p>
      <p>“Sebelum ini, kami berdua masing-masing menunggang basikal melalui jalan kampung untuk ke padang bola berdekatan,” kata Chia Jian Bin.</p>
      <p>Jian Bin, 12, adalah kanak-kanak yang cedera kedua-dua pahanya akibat digigit anjing dalam kejadian di Kampung Dato’ Syed Nahar pada jam 3 petang, kelmarin.</p>
      <p>Anak sulung daripada tiga beradik itu berkata, selepas melihat darah keluar daripada pahanya, dia berdiam diri kerana bimbang haiwan itu bertindak lebih ganas menyebabkan kecederaan lebih teruk.</p>
      <p>“Selepas beberapa minit, kebetulan ada orang kampung yang melalui kawasan itu sebelum menghalau anjing itu dan mereka membawa saya ke Klinik Kesihatan Kuah untuk rawatan.</p>
      <p>“Selepas diberi suntikan dan kesan luka dibalut, saya dibenarkan pulang ke rumah,” katanya ketika ditemui di rumahnya di Kampung Buluh Penyumpit, semalam.</p>
      <figure>
        <img src="https://assets.hmetro.com.my/images/articles/02hm52_1572652859.jpg"/>
      </figure>
      <p>Dia yang juga murid tahun enam Sekolah Kebangsaan Kelibang mengakui perlu hadir ke klinik tiga kali lagi bagi membersihkan luka terbabit.</p>
      <p>Kejadian malang menimpa kanak-kanak itu sempat dirakam seorang saksi sebelum memuat naik video berdurasi 23 saat ke laman sosial Facebook selain tular dalam aplikasi WhatsApp sejak petang kelmarin.</p>
      <p>Bapa kanak-kanak malang itu, Chia Boon Teik, 40, berkata, sekurang-kurangnya tiga kesan gigitan anjing pada paha anaknya adalah dalam dan masih perlukan rawatan di klinik.</p>
      <p>“Bagaimanapun, anak saya bernasib baik kerana ketika kejadian dia memakai seluar panjang, kalau seluar pendek mungkin kecederaan dialaminya lebih teruk.</p>
      <p>“Anjing itu dipelihara penduduk dan ketika kejadian dipercayai haiwan itu terlepas dari jagaan tuannya selepas tali yang mengikat lehernya terputus,” katanya.</p>
      <p>Sementara itu, Ketua Polis Daerah Langkawi, Superintendan Mohd Iqbal Ibrahim, berkata, pihaknya tidak menerima laporan dari mana-mana pihak berkaitan kejadian itu.</p>
      <p>“Setakat ini, kami tidak menerima laporan dari mana-mana pihak berkenaan kejadian ini.</p>
      <p>“Namun, penduduk perlu lebih bertanggungjawab terhadap haiwan peliharaan agar perkara sama tidak berulang, sekali gus memastikan keselamatan penduduk terjamin,” katanya.</p>
      <related>
        <h4>Berita Berkaitan</h4>
        <a href="https://www.hmetro.com.my/mutakhir/2017/07/243023/anjing-jadi-garang"/>
        <a href="https://www.hmetro.com.my/node/64074"/>
        <a href="https://www.hmetro.com.my/node/25091"/>
        <a href="https://www.hmetro.com.my/mutakhir/2016/02/117028/patah-paha-disondol-babi-hutan"/>
        <a href="https://www.hmetro.com.my/mutakhir/2017/07/241454/tiga-kanak-kanak-positif-rabies"/>
        <a href="https://www.hmetro.com.my/mutakhir/2017/07/242332/lima-kampung-dijangkiti-rabies"/>
        <a href="https://www.hmetro.com.my/utama/2019/07/478251/mulianya-hatimu"/>
        <a href="https://www.hmetro.com.my/mutakhir/2017/07/245172/satu-kes-anjing-gila-di-taiping"/>
      </related>
    </article>
  </body>
</html>