<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980811005.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-02T08:08:00+00:00"/>
    <meta property="og:title" content="رژیم صهیونیستی غزه را بمباران کرد"/>
    <meta property="og:description" content="به گزارش فارس، رژیم صهیونیستی، بامداد شنبه به مواضع گروه‌های مقاومت اسلامی در چندین نقطه نوار غزه حمله کرد. پایگاه «آی‌۲۴» گزارش داده این حملات به تلافی حملات موشکی ساعاتی پیش از غزه انجام شده‌ است."/>
  </head>
  <body>
    <article>
      <h1>رژیم صهیونیستی غزه را بمباران کرد</h1>
      <address>
        <time datetime="2019-11-02T08:08:00+00:00">02 Nov 2019, 08:08</time>
      </address>
      <p>برخی رسانه‌ها از حمله جنگنده‌های رژیم صهیونیستی به مواضع گروه مقاومت حماس در «خان یونس»، واقع در جنوب غزه خبر می‌دهند.</p>
      <p>به گزارش فارس، رژیم صهیونیستی، بامداد شنبه به مواضع گروه‌های مقاومت اسلامی در چندین نقطه نوار غزه حمله کرد. پایگاه «آی‌۲۴» گزارش داده این حملات به تلافی حملات موشکی ساعاتی پیش از غزه انجام شده‌ است.</p>
      <p>رسانه‌های فلسطین گزارش داده‌اند رژیم صهیونیستی چندین مرکز آموزشی و پایگاه مربوط به حماس و سایر گروه‌های مقاومت را هدف قرار داده‌اند. پایگاه «آناتولی» ترکیه گفته یکی از مناطقی که بمباران شده پایگاهی متعلق به گردان‌های عزالدین قسام بوده است. </p>
      <p>مقام‌های وزارت بهداشت در غزه گفته‌اند در یکی از این حملات سه فلسطینی زخمی شده‌ و به بیمارستان متقل شده‌اند. شاهدان عینی در بیمارستان «ناصر» در شهر خان یونس گفته‌اند این سه نفر هنگام حملات رژیم صهیونیستی در باغچه‌ای در نزدیکی یکی از پایگاه‌های حماس نشسته بودند.</p>
      <p>ساعاتی قبل‌تر، رسانه‌های رژیم صهیونیستی از شلیک شمار زیادی راکت و موشک از غزه به سمت شهرک‌های صهیونیست‌نشین خبر داده بودند. گزارش‌های حاکی است بیش از ۱۰ فروند موشک از سمت غزه به سمت این شهرک‌ها شلیک شد.</p>
      <p>فیلم‌های منتشر شده در فضای مجازی نشان می‌دهد که سامانه دفاع موشکی رژیم صهیونیستی موسوم به «گنبد آهنین» فعال شده و شلیک کرده است. روزنامه یدیعوت آحارونوت گزارش داد که موشک‌ها به سمت شهرک «سدروت» شلیک شده‌اند.</p>
      <p>حملات موشکی مقاومت فلسطین در غزه به شهرک‌های صهیونیست‌نشین در پاسخ به حملات توپخانه‌ای و هوایی روز پنجشنبه رژیم صهیونیستی صورت گرفت. یک تانک و یک جنگنده اسرائیلی شامگاه پنجشنبه دو پایگاه نظامی حماس را در نوار غزه هدف قرار دادند. </p>
    </article>
  </body>
</html>