<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/739647"/>
    <meta property="og:site_name" content="เดลินิวส์"/>
    <meta property="article:published_time" content="2019-11-02T08:55:00+00:00"/>
    <meta property="og:title" content="ตร.โต้สาวเก๋งแดงยันไม่มีอนุโลมให้ แถไม่ผิด'ย้อนศร'ได้"/>
    <meta property="og:description" content="'โรงพักคลองหลวง' โต้สาวอ้างตำรวจอนุโลมขับรถย้อนศรได้ ยันไม่มีการอนุญาต เจอเป็นจับหมดไม่มีเว้น ชี้เอาแต่สะดวกไม่สนใจป้ายห้าม พร้อมเร่งตามตัวมาดำเนินคดี"/>
  </head>
  <body>
    <article>
      <h1>ตร.โต้สาวเก๋งแดงยันไม่มีอนุโลมให้ แถไม่ผิด'ย้อนศร'ได้</h1>
      <address>
        <time datetime="2019-11-02T08:55:00+00:00">02 Nov 2019, 08:55</time>
      </address>
      <p>
        <b>"โรงพักคลองหลวง" โต้สาวอ้างตำรวจอนุโลมขับรถย้อนศรได้ ยันไม่มีการอนุญาต เจอเป็นจับหมดไม่มีเว้น ชี้เอาแต่สะดวกไม่สนใจป้ายห้าม พร้อมเร่งตามตัวมาดำเนินคดี</b>
      </p>
      <p>กรณีเพจเฟซบุ๊กชื่อดังอย่าง<b> "เฮีย"</b> ได้โพสต์คลิปวีดีโอความยาว 1 นาที 41 วินาที เป็นภาพเหตุการณ์ที่สามารถบันทึกได้จากกล้องติดหน้ารถยนต์ ขณะชายหญิงขับรถเก๋งลอดใต้สะพานทางกลับรถมาตามปกติ ปรากฎว่า ได้มีรถเก๋งสีแดงขับย้อนศรมา โดยชายคนขับได้เปิดกระจกบอกรถคู่กรณี ซึ่งเป็นผู้หญิงขับว่า<b> "เห็นป้ายไหมครับ ห้ามยูเทิร์น" </b>ก่อนอีกฝ่ายตอบกลับว่า<b> "บ้านอยู่แถวนี้ค่ะ  ตำรวจอนุโลม" </b>ก่อนฝ่ายชายบอกว่า <b>"งั้นผมเอาคลิปไปให้ตำรวจดูนะครับ"</b> โดยฝ่ายหญิงสวนทันทีว่า<b> "ก็แล้วแต่" </b>จากนั้นทั้งคู่ต่างขับรถแยกกันไปคนละทาง ต่อมาชาวเน็ตจำนวนมากเข้ามาร่วมแสดงความคิดเห็นวิพากษ์วิจารณ์ถึงพฤติกรรมของหญิงในคลิปเป็นอย่างมาก และต้องการให้เจ้าหน้าที่ตำรวจในพื้นที่ออกมาตอบคำถามว่าได้มีการอนุญาตให้หญิงรายดังกล่าวขับรถย้อนศรจริงตามที่อ้างหรือไม่<br/><br/>คืบหน้าเมื่อวันที่ 2 พ.ย. ผู้สื่อข่าวรายงานว่า ทาง<b>เพจสถานีตำรวจภูธรคลองหลวง</b> ได้โพสต์ชี้แจงกรณีดังกล่าวว่า จากคลิปดังกล่าวตรวจสอบแล้วอยู่ในพื้นที่รับผิดชอบ สภ.คลองหลวง จุดบริเวณดังกล่าวเป็นจุดที่เลี้ยวกลับรถใต้สะพานข้ามคลองหนึ่ง บริเวณใกล้วัดตลาดบางขันธ์ พอชิดซ้ายข้ามสะพานลงมาจะมีป้ายห้ามกลับรถทางซ้ายไว้อย่างชัดเจน เนื่องจากเป็นถนนแคบเป็นโค้งหักศอกและอาจก่อให้เกิดอุบัติเหตุได้ ทางตำรวจไม่มีการอนุญาตหรืออนุโลมอย่างแน่นอนมีป้ายห้ามติดไว้ชัดเจน หากผู้ใดฝ่าฝืน จะถูกจับกุมดำเนินคดี ซึ่ง สภ.คลองหลวง ดำเนิการจับกุมผู้ฝ่าฝืนมาอย่างต่อเนื่อง โดยดูได้จากสถิติการกวดขันจับกุมที่ผ่านมาของงานจราจรสถานีตำรวจภูธรคลองหลวงตั้งแต่เดือน มกราคม-กันยายน 2562 จับกุมขับขี่ย้อนศรแล้วจำนวน 7,255 ราย<br/><br/>จากคลิปผู้ขับขี่ มาช่วงเวลากลางคืนโดยอาศัยช่วงเวลาที่รถมีปริมาณน้อย จึงแอบเลี้ยวแล้วย้อนศร ลงไปใต้สะพานเอาความสะดวกตัวเองโดยไม่สนใจป้ายห้ามแต่อย่างใด ซึ่งขณะนี้อยู่ระหว่างดำเนินการตรวจสอบติดตามตัวผู้กระทำผิดมาดำเนินการตามกฎหมายต่อไป<br/><br/>ทั้งนี้ ชาวเน็ตได้เข้ามากดไลค์และขอให้เจ้าหน้าที่ตามตัวมาดำเนินคดีให้ได้ไวไว คนแบบนี้จะได้สำนึกผิด และเป็นตัวอย่างสำหรับคนที่ชอบกระทำผิด.<br/> </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FHearDriver%2Fvideos%2F686526981832897%2F&amp;show_text=false&amp;width=640" width="640" height="358" data-service="Facebook" scrolling="no"/>
      </figure>
      <p>ขอบคุณเพจ "เฮีย" <br/> </p>
    </article>
  </body>
</html>