<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134232-stebuklinga-zalgirio-minute-pavyzdinis-lyderis-ir-neapdainuotas-herojus.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-02T08:44:00+00:00"/>
    <meta property="og:title" content="Stebuklinga „Žalgirio“ minutė: pavyzdinis lyderis ir neapdainuotas herojus"/>
    <meta property="og:description" content="Derrickas Williamsas su fejerverkais įkrovė į krepšį ir atrodė, kad viskas baigta. Pernelyg daug kartų šiose rungtynėse Stambulo „Fenerbahče“ pabėgdavo po sėkmingų Kauno „Žalgirio“ atkarpų ir šis dėjimas, atrodė, vainikavo ne tik dar vieną spurtą, bet ir visas rungtynes. Iki ketvirtojo kėlinio sirenos buvo likę 106 sekundės ir „Fenerbahče“ pirmavo 76:69. Po to, kai kitoje atakoje Zachas LeDay sužingsniavo, į protokolą įrašydamas ..."/>
  </head>
  <body>
    <article>
      <h1>Stebuklinga „Žalgirio“ minutė: pavyzdinis lyderis ir neapdainuotas herojus</h1>
      <address><time datetime="2019-11-02T08:44:00+00:00">02 Nov 2019, 08:44</time> by <a rel="author">https://www.facebook.com/jmiklovas</a></address>
      <slideshow>
        <figure>
          <img src="https://www.basketnews.lt/paveikslelis-205647-any630x500.jpg"/>
          <figcaption>Nuotr.: Basketnews.lt/D.Lukšta</figcaption>
        </figure>
        <figure>
          <img src="https://www.basketnews.lt/paveikslelis-205734-any630x500.jpg"/>
        </figure>
        <figure>
          <img src="https://www.basketnews.lt/paveikslelis-205615-any630x500.jpg"/>
        </figure>
        <figure>
          <img src="https://www.basketnews.lt/paveikslelis-205733-any630x500.jpg"/>
        </figure>
        <figure>
          <img src="https://www.basketnews.lt/paveikslelis-205730-any630x500.jpg"/>
        </figure>
      </slideshow>
      <p>Nuotr.: Basketnews.lt/D.Lukšta Nuotr.: D.Lukšta Nuotr.: BasketNews.lt/D.Lukšta Nuotr.: D.Lukšta Nuotr.: D.Lukšta</p>
      <p>Derrickas Williamsas su fejerverkais įkrovė į krepšį ir atrodė, kad viskas baigta. Pernelyg daug kartų šiose rungtynėse Stambulo „Fenerbahče“ pabėgdavo po sėkmingų Kauno „Žalgirio“ atkarpų ir šis dėjimas, atrodė, vainikavo ne tik dar vieną spurtą, bet ir visas rungtynes.</p>
      <p>Iki ketvirtojo kėlinio sirenos buvo likę 106 sekundės ir „Fenerbahče“ pirmavo 76:69. Po to, kai kitoje atakoje Zachas LeDay sužingsniavo, į protokolą įrašydamas 19-ąją „Žalgirio“ klaidą tą vakarą, galimybės laimėti sumenko iki absoliutaus minimumo.</p>
      <p>Buvo likusios 88 sekundės, švieslentė rodė minus 7 ir dar kamuolys priklausė „Fenerbahče“.</p>
      <p>Po mačo net treneris Šarūnas Jasikevičius pripažino, kad tuomet nebetikėjo savo komandos šansais smogti.</p>
      <p>Galbūt per anksti tuo patikėjo ir „Fenerbahče“, bet likusios 88 sekundės buvo įspūdingiausios „Žalgiriui“ šį sezoną.</p>
      <p>Iš pradžių Stambulo klubo ataka baigėsi kvailiausiu įmanomu metimu – Jano Vesely tritaškiu, kai šis po susikeitimo liko prieš Thomasą Walkupą. Kiek tai kvaila? Šeštą sezoną „Fenerbahče“ komandoje žaidžiantis Vesely per šį laiką Eurolygoje yra metęs 14 tritaškių ir pataikęs 3. Žiemą Stambule dažniau pasninga nei Vesely pataiko iš toli.</p>
      <p>Kai „Žalgiris“ pradėjo savo ataką, rungtynių laikmatis persisuko į paskutinę minutę. Vis dar minus septyni, o laiko jau – mažiau nei 60 sekundžių.</p>
      <p>Zachas LeDay tuomet sužaidė <i>handoffą</i> ties tritaškio linija su Mariumi Grigoniu, Vesely suteikė lietuviui laisvės, ir „Žalgirio“ snaiperis smeigė tritaškį – 72:76, likus žaisti 50,9 sek.</p>
      <p>Po minutės pertraukėlės Nando De Colo išsimetinėjo kamuolį iš už galinės linijos ir pagailėjo perdavimo Kostui Sloukui, kurį dengė Edgaras Ulanovas, ir vietoj to numetė jį kur kas blogesnėje padėtyje – aikštės kampe – buvusiam Luigi Datome. Italą užspaudė Grigonis ir Nigelas Hayesas, netrukus pribėgo dar ir Ulanovas, kuris pamušė kamuolį, kai Datome jį atleido pernelyg toli, Hayesas jį sugriebė ir pelnė du taškus su De Colo pražanga. Ši buvo tokia šiurkšti, kad visi „Žalgirio“ krepšininkai iš karto ėmė reikalauti nesportinės.</p>
      <p>„Nežinau, kas įkišo ranką, Ule ar Marius, aš pagavau kamuolį ir pelniau taškus, – pasakojo Hayesas. – Manome, kad ten turėjo būti nesportinė pražanga ir turėjome išlaikyti kamuolį. Bet vis tiek laimėjome.“</p>
      <figure>
        <iframe src="https://www.youtube.com/embed/fFY63coa_Lw" width="630" height="354" data-service="Youtube" scrolling="no"/>
      </figure>
      <p>Teisėjai nesportinės pražangos neskyrė, bet Hayesas pataikė baudą ir, likus žaisti 47,2 sek., „Žalgirio“ likimas jau atrodė kur kas šviesesnis – 75:76.</p>
      <p>Su stabdymais ir minutės pertraukėle tai truko kelias minutes, bet švieslentėje per mažiau nei 4 sekundes buvo nukirpti 6 taškai.</p>
      <p>Nors De Colo pražanga buvo paprasta, jam tai buvo penktoji, pasodinusi jį ant suolo. Kitoje atakoje „Žalgiris“ vėl paspaudė varžovus, bet šį kartą jie spaudimą įveikė geriau. Sloukas tuomet pasiėmė kamuolį į savo rankas ir 14 sekundžių juo su niekuo nesidalino, po susikeitimo liko prieš LeDay, ir metė sudėtingą dvitaškį, kuris tikslo nepasiekė. LeDay padarė viską, kad metimas būtų kuo sunkesnis.</p>
      <p>Tuomet nutiko tai, ką leisime įgarsinti Hayesui: „Marius įsiveržė į baudos aikštelę, užsimerkė ir metė kamuolį link lentos. Ir laimėjo mums rungtynes.“</p>
      <p>Tiesiog taip. Užsimerkė ir laimėjo rungtynes.</p>
      <p>Iš tiesų, Grigonis su kamuoliu aplenkė Slouką, įsiveržė į baudos aikštelę, pakibo ore, išvengė šalia buvusio Derricko Williamso bloko, prieš pat nusileidžiant ant žemės išmetė metimą ir kamuolys skrodė lanką – 77:76, likus žaisti 7,1 sek.</p>
      <p>„Tas metimas turbūt atrodė labai keistai, buvo metamas į tą pusę, ir prieš tai (varžovai) kirto per rankas. Kai žaidi taip kietai, kažkada sėkmė nusišypso ir mums“, – po dvikovos sakė Grigonis.</p>
      <figure>
        <iframe src="https://www.youtube.com/embed/gap8BJYtxdE" width="630" height="354" data-service="Youtube" scrolling="no"/>
      </figure>
      <p>„Mums tinka toks metimas, – sakė Hayesas. – Marius žaidė gerai, kovėsi, o krepšinio dievai pasirūpina tavimi, kai gerai žaidi. Jie jam tikrai padarė paslaugą.“</p>
      <p>„Fenerbahče“ kitą ataką patikėjo Vesely, tačiau šis po krepšiu atsimušė į LeDay gynybos sieną, Grigonis atkovojo kamuolį ir baudų metimais įtvirtino laimėjimą.</p>
      <p>Grigonis ketvirtajame kėlinyje surinko 9 iš savo 19 taškų.</p>
      <p>„Jis buvo pavyzdinis lyderis, sukūręs nerealų pasirodymą. Atsakomybė, kurią jis prisiėmė paskutinėje atakoje, parodo lyderio savybes. Tai buvo labai svarbus epizodas“, – sakė Walkupas.</p>
      <p>Ne ką mažiau svarbus, tik gal ne toks matomas, nes savo darbą darė gynyboje, buvo LeDay. Jo pasirodymas savoje aikštės pusėje paskutinėmis mačo atakomis atspindėjo tai, dėl ko jis yra toks svarbus šiemetiniam „Žalgiriui“.</p>
      <p>Per visas šešerias Eurolygos rungtynes LeDay demonstravo gebėjimą gintis po susikeitimų, kai likdavo vienas prieš varžovų gynėjus, ne vieną kamuolį jis komandai iškovojo prisiimdamas varžovų smūgius puolime ir provokuodamas jų pražangas, o galiausiai sustovėjo ir prieš aukštesnį bei ilgesnį Vesely.</p>
      <p>„Apsigynėme, – pergalės priežastį komentavo Jasikevičius. – Su kiekvienu metimu jautėsi, kad artėjame, o jie šitoje situacijoje negalėjo pralaimėti. Kažkiek pasisekė, bet tą sėkmę turi prisivilioti, nes labai ilgą laiką buvome arti.“</p>
      <figure>
        <iframe src="https://www.youtube.com/embed/KEhXLccyt6c" width="630" height="354" data-service="Youtube" scrolling="no"/>
      </figure>
      <p>„Žalgiris“ antroje mačo dalyje vis kirpdavo deficitą, bet tada sustodavo ir varžovai pabėgdavo.</p>
      <p>Trečiojo kėlinio pabaigoje svečiai priartėjo iki 50:52, bet tada dvi atakas iš eilės suklydo, kartą prametė ir varžovai pabėgo 58:50.</p>
      <p>Kai ketvirtojo kėlinio pradžioje „Žalgiris“ priartėjo iki 57:61, Hayesas suklydo, Alexas Perezas užsidirbo labai keistą nesportinę pražangą ir šeimininkai vėl pabėgo – 66:59.</p>
      <p>Galiausiai po dviejų tritaškių kauniečiai vėl buvo priartėję iki 67:69, bet Datome smeigė tritaškį, Williamsas pridėjo du taškus ir po to – tą dėjimą, o „Fenerbahče“ vėl pabėgo.</p>
      <p>„Visą antrą rungtynių pusę sužaisdavome gerai, o tada padarydavome ką nors kvailo, – kalbėjo Hayesas. – Gerai sužaidžiame, sumažiname skirtumą iki trijų taškų, ir tada – kas nors kvailo, duodame jiems lengvus taškus. </p>
      <p>Rungtynių pabaigoje pagaliau padarėme kažką gero, sustabdėme juos. Perėmėme kamuolį, Zachas gerai padirbėjo su Slouku. Tai tokie epizodai ir susikaupimas, su kuriais turime žaisti visas rungtynes, o ne tik paskutines 4-5 minutes.“</p>
      <p>„Nenustojome tikėję, – sakė Walkupas. – Apie tą patį tikėjimą kalbėjome per ilgąją pertrauką ir nemanau, kad kuris nors iš mūsų bent sekundei buvo nustojęs tikėti. Su tokiu užsidegimu tokie dalykai yra įmanomi.“</p>
      <figure>
        <iframe src="https://www.youtube.com/embed/XoGoYaEN_9U" width="630" height="354" data-service="Youtube" scrolling="no"/>
      </figure>
      <p>„Žalgiris“ Stambulą palieka išlyginęs savo pergalių ir pralaimėjimų balansą (3-3) ir pataisęs tas slogias nuotaikas, kurios tvyrojo po netikėto pralaimėjimo Sankt Peterburgo „Zenit“ komandai.</p>
      <p>Tai buvo tik antrasis „Žalgirio“ mačas išvykose ir svečių rungtynių santykis taip pat buvo išlygintas (1-1).</p>
      <p>Tiesa, prieš būsimas keliones komandai dar reikės išspręsti vieną problemą.</p>
      <p>„Žalgiris“ tradiciškai viešnages Stambule baigia užsisakydamas picas iš greta arenos esančios „Papa John’s“ picerijos ir penktadienio vakarą jos jau laukė prie rūbinės durų, kai čia subėgo pergalę ką tik pavogę žalgiriečiai.</p>
      <p>Kai picos rūbinėje buvo išdalintos, ne visi rado tai, ko tikėjosi. Hayesas, pagarsėjęs komandos aštrialiežuvis ir veganas, turėjo apsieiti be užkandžio.</p>
      <p>„Aš negaliu valgyti picos, nes ji su sūriu. Esu veganas, nevalgau sūrio, – aiškino Hayesas. – Neturiu, ką valgyti. Taip jie su manimi elgiasi. Aikštėje lieju kraują, prakaitą ir ašaras, iškovojame pergalę ir aš negaunu pavalgyti. Kame reikalas? Ojojoi.</p>
      <p>Reikės pakalbėti dėl to su Šaru, kad gaučiau maisto ir po smagios pergalės galėčiau pasikrauti energijos.“</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fghettogames%2Fvideos%2F2498419730436020%2F&amp;show_text=0&amp;width=630" width="630" height="630" data-service="Facebook" scrolling="no"/>
      </figure>
      <h3>Fotogalerija</h3>
      <p>Nuotr.: D.Lukšta Nuotr.: D.Lukšta Nuotr.: Basketnews.lt/D.Lukšta Nuotr.: BasketNews.lt/D.Lukšta Nuotr.: D.Lukšta Nuotr.: D.Lukšta Nuotr.: BasketNews.lt/D.Lukšta Nuotr.: Basketnews.lt/D.Lukšta Nuotr.: BasketNews.lt/D.Lukšta Nuotr.: BasketNews.lt/D.Lukšta Nuotr.: BasketNews.lt/D.Lukšta Nuotr.: D.Lukšta Nuotr.: BasketNews.lt/D.Lukšta Nuotr.: BasketNews.lt/D.Lukšta Nuotr.: D.Lukšta Nuotr.: BasketNews.lt/D.Lukšta Nuotr.: BasketNews.lt/D.Lukšta Nuotr.: BasketNews.lt/D.Lukšta Nuotr.: BasketNews.lt/D.Lukšta Nuotr.: BasketNews.lt/D.Lukšta Nuotr.: D.Lukšta Nuotr.: D.Lukšta Nuotr.: BasketNews.lt/D.Lukšta Nuotr.: BasketNews.lt/D.Lukšta Nuotr.: D.Lukšta Nuotr.: BasketNews.lt/D.Lukšta Nuotr.: D.Lukšta Nuotr.: BasketNews.lt/D.Lukšta Nuotr.: BasketNews.lt/D.Lukšta Nuotr.: BasketNews.lt/D.Lukšta Nuotr.: BasketNews.lt/D.Lukšta Nuotr.: D.Lukšta Nuotr.: BasketNews.lt/D.Lukšta Nuotr.: BasketNews.lt/D.Lukšta Nuotr.: BasketNews.lt/D.Lukšta Nuotr.: BasketNews.lt/D.Lukšta Nuotr.: BasketNews.lt/D.Lukšta Nuotr.: D.Lukšta Nuotr.: BasketNews.lt/D.Lukšta Nuotr.: D.Lukšta Nuotr.: BasketNews.lt/D.Lukšta Nuotr.: D.Lukšta Nuotr.: BasketNews.lt/D.Lukšta Nuotr.: D.Lukšta Nuotr.: BasketNews.lt/D.Lukšta Nuotr.: D.Lukšta Nuotr.: BasketNews.lt/D.Lukšta Nuotr.: D.Lukšta Nuotr.: BasketNews.lt/D.Lukšta Nuotr.: Basketnews.lt/D.Lukšta Nuotr.: D.Lukšta</p>
      <figure>
        <img src="https://www.basketnews.lt/paveikslelis-205727-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205723-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205647-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205615-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205734-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205726-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205639-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205646-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205620-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205640-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205624-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205739-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205616-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205617-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205736-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205632-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205631-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205634-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205626-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205621-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205730-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205728-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205633-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205643-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205733-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205638-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205729-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205630-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205622-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205636-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205628-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205731-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205614-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205641-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205618-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205635-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205627-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205724-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205623-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205738-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205625-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205722-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205637-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205732-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205619-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205725-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205629-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205735-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205642-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205645-crop600x350.jpg"/>
      </figure>
      <figure>
        <img src="https://www.basketnews.lt/paveikslelis-205737-crop600x350.jpg"/>
      </figure>
      <h3>Rungtynių žaidėjas</h3>
      <figure>
        <img src="https://www.basketnews.lt/paveikslelis-201502-crop100x150.jpg"/>
      </figure>
      <p><a href="https://www.basketnews.lt/zaidejai/6826-marius-grigonis.html">Marius Grigonis</a> Taškai: 19 Naudingumas: 23 Baudų metimai: 88% 7/8 Tritaškiai: 40% 2/5</p>
    </article>
  </body>
</html>