<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/utenriks/i/g7xpjB/fem-personer-drept-og-flere-saaret-i-skyting-paa-halloweenfest-i-usa"/>
    <meta property="og:site_name" content="Bergens Tidende"/>
    <meta property="article:published_time" content="2019-11-02T08:25:41+00:00"/>
    <meta property="og:title" content="Fem personer drept og flere såret i skyting på halloweenfest i USA"/>
    <meta property="og:description" content="En femte person er død etter å ha blitt skutt på en halloweenfest med over 100 deltakere i California i USA. Så langt er ingen pågrepet."/>
  </head>
  <body>
    <article>
      <h1>Fem personer drept og flere såret i skyting på halloweenfest i USA</h1>
      <h2>En femte person er død etter å ha blitt skutt på en halloweenfest med over 100 deltakere i California i USA. Så langt er ingen pågrepet.</h2>
      <address><time datetime="2019-11-02T08:25:41+00:00">02 Nov 2019, 08:25</time> by <a rel="author">NTB-AP-TT</a></address>
      <p>Festen fant sted i et hus som en kvinne hadde leid via Airbnb i byen Orinda. Ifølge eieren hadde kvinnen opplyst at hun leide huset til tolv familiemedlemmer med astmaproblemer, som trengte å komme seg vekk fra røyk fra skogbrannene som herjer deler av California for tiden.</p>
      <p>I stedet ble det arrangert halloweenfest i huset torsdag kveld med mer enn 100 personer til stede, og i 23-tiden begynte skytingen.</p>
      <p>Tre personer ble funnet døde på stedet, mens en fjerde person døde på sykehuset. De fire drepte var i alderen 22 til 29 år. Ytterligere fire personer ble såret, en av dem kritisk. Det lokale politiet bekreftet sent fredag kveld at en 19-åring døde på sykehus av skadene som hun fikk under skytingen. Dermed er fem personer blitt drept i halloween-skytingen.</p>
      <h3>Uklare omstendigheter</h3>
      <p>Mange av festdeltakerne flyktet fra stedet da skytingen begynte.</p>
      <p>Motivet for skytingen, nøyaktig hva som skjedde eller hvem som kan ha stått bak, er fremdeles uklart. Lørdag morgen norsk tid var ennå ingen pågrepet i saken. Politiet opplyser at det ble funnet to skytevåpen på stedet, og at politiet forsøker å komme i kontakt med dem som deltok på festen.</p>
      <h3>Flere skyteepisoder</h3>
      <p>Den siste uken har det vært flere lignende hendelser i USA. Onsdag ble tre personer skutt og drept og ni såret på en halloweenfest i Long Beach i Los Angeles-området. To personer ble drept på en universitetsfest i Greenville i USA søndag der ytterligere tolv personer ble såret.</p>
      <p>I Chicago ble en sju år gammel jente kritisk såret da hun ble skutt i halsen torsdag kveld. Hennes far ble skutt i en hånd. De var ute på en tradisjonell «knask eller knep»-runde. En 15 år gammel gutt ble pågrepet. Jenta og hennes far var utilsiktede ofre og hadde tilsynelatende havnet i skuddlinjen for et oppgjør, har politiet opplyst.</p>
      <related>
        <h4>Les også</h4>
        <a href="https://www.bt.no/utenriks/i/0nOp2M/fem-drept-i-oesterrike-skjoet-ekskjaeresten-og-flere-familiemedlemmer"/>
        <a href="https://www.bt.no/utenriks/i/dOz6ew/over-50000-er-bedt-om-aa-evakuere-paa-grunn-av-skogbranner-i-californi"/>
        <a href="https://www.bt.no/utenriks/i/GGXG7l/kincade-brannen-i-california-kan-ta-maaneder-aa-slukke"/>
        <a href="https://www.bt.no/utenriks/i/70JRJ8/en-person-paagrepet-etter-skyting-ved-tysk-synagoge"/>
      </related>
      <ol>
        <li>
          <a href="https://www.bt.no/tag/Skyting">Skyting</a>
        </li>
        <li>
          <a href="https://www.bt.no/tag/USA">USA</a>
        </li>
        <li>
          <a href="https://www.bt.no/tag/California">California</a>
        </li>
      </ol>
    </article>
  </body>
</html>