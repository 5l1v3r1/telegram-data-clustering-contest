<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980811008.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-02T08:11:00+00:00"/>
    <meta property="og:title" content="خجسته مطرح کرد: تغییر نام املاک و فروش دارایی‌های برخی مسئولان پیش از اعلام به قوه قضائیه"/>
    <meta property="og:description" content="امیر خجسته نایب‌رئیس کمیسیون اصل 90 مجلس شورای اسلامی در گفت‌وگو با فارس گفت: اطلاعاتی در خصوص تغییر نام املاک و فروش دارایی‌ها برخی افراد برای این کمیسیون ارسال شده که پس از راستی‌آزمایی برای قوه قضائیه ارسال خواهد شد. "/>
  </head>
  <body>
    <article>
      <h1>خجسته مطرح کرد: تغییر نام املاک و فروش دارایی‌های برخی مسئولان پیش از اعلام به قوه قضائیه</h1>
      <address>
        <time datetime="2019-11-02T08:11:00+00:00">02 Nov 2019, 08:11</time>
      </address>
      <p>نایب‌رئیس کمیسیون اصل ۹۰ مجلس گفت: اطلاعاتی درباره تغییر نام املاک و فروش دارایی‌های برخی مسئولان برای این کمیسیون فرستاده شده که پس از راستی‌آزمایی برای قوه قضائیه ارسال خواهد شد.</p>
      <p>امیر خجسته نایب‌رئیس کمیسیون اصل 90 مجلس شورای اسلامی در گفت‌وگو با فارس گفت: اطلاعاتی در خصوص تغییر نام املاک و فروش دارایی‌ها برخی افراد برای این کمیسیون ارسال شده که پس از راستی‌آزمایی برای قوه قضائیه ارسال خواهد شد. </p>
      <p>وی افزود: از نهادهای امنیتی و قوه قضائیه می‌خواهم تمامی نقل و انتقالات یک سال اخیر افراد مشمولی که باید اموال و دارایی‌شان را در سامانه قوه قضائیه ثبت کنند را مورد بررسی همه جانبه قرار دهد تا شفافیت به معنا واقعی در نتایج این آمارها نشان داده شود. </p>
      <p>نایب رئیس کمیسیون اصل 90 مجلس با اشاره به اینکه کلیه اموال غیرمنقول، حقوق دارای ارزش مالی، مطالبات و دیون، سرمایه‌گذاری‌ها، اوراق بهادار، موجودی حساب‌های مختلف در بانک‌ها و هرگونه منبع درآمدی مستمر، باید از سوی مسئولان در سامانه ثبت اموال و دارایی اعلام شود تصریح کرد: در این قانون دیده شده که اگر مسئولی به هر عنوان دارای دیون، اوراق بهادار و حتی پول نقدی می باشد باید آن را اعلام نماید. </p>
      <p>خجسته اظهار داشت: اگر در آینده به هر صورت این پول به صورت دارایی‌های منقول در آمده و یا در جایی توسط وی و وابستگان خود سرمایه گذاری شود توسط قوه قضائیه بازخواست شده تا بگوید از کجا آورده و اگر داشته است چرا و به چه دلیلی آن را اعلام نکرده‌اند. </p>
    </article>
  </body>
</html>