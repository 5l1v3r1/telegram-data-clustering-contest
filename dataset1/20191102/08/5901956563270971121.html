<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/domaci-traci/clanek/tekmovalka-iz-sova-zvezda-plesejo-dala-odpoved-243213"/>
    <meta property="og:site_name" content="Slovenske novice"/>
    <meta property="article:published_time" content="2019-11-02T08:56:00+00:00"/>
    <meta property="og:title" content="Tekmovalka iz šova Zvezde plešejo dala odpoved"/>
    <meta property="og:description" content="»Drži, res sem se poslovila od svojih prečudovitih sodelavcev in sodelavk na oddelku za žilno kirurgijo, kjer sem preživela prvo desetletje delovne dobe. Zdaj sem se od bolnišnice poslovila in šla drugam, kjer bo zame, za mojo družino in ansambel bolj prijazen delovni čas. Preprosto nisem več zdržala tempa na tri izmene, z delovnimi vikendi vred, dvema malima hčerkicama in še petjem v ansamblu,« nam je zaupala Klara Lorger, ki smo jo videli na plesnem parketu šova Zvezde plešejo."/>
  </head>
  <body>
    <article>
      <h1>Tekmovalka iz šova Zvezde plešejo dala odpoved</h1>
      <h2>Pevka Klara Lorger, ki je plesala tudi v šovu Zvezde plešejo, menjala službo. Ostaja zaposlena v zdravstvu, a triizmensko delo v bolnišnici jo je izčrpavalo.</h2>
      <address><time datetime="2019-11-02T08:56:00+00:00">02 Nov 2019, 08:56</time> by <a rel="author">Mojca Marot</a></address>
      <slideshow>
        <figure>
          <img src="https://www.slovenskenovice.si/images/slike/2019/10/28/1512127.jpg"/>
          <figcaption>Klara ostaja v medicini in tudi pevka Ansambla Vihar. FOTO: facebook</figcaption>
        </figure>
        <figure>
          <img src="https://www.slovenskenovice.si/images/slike/2019/10/28/1512128.jpg"/>
          <figcaption>Takole se je poslovila od svojih sodelavcev še na žuru. FOTO: facebook</figcaption>
        </figure>
        <figure>
          <img src="https://www.slovenskenovice.si/images/slike/2019/10/28/1512129.jpg"/>
          <figcaption>Klara na svoj zadnji delovni dan med sodelavci v celjski bolnišnici. FOTO: facebook</figcaption>
        </figure>
      </slideshow>
      <p>»Drži, res sem se poslovila od svojih prečudovitih sodelavcev in sodelavk na oddelku za žilno kirurgijo, kjer sem preživela prvo desetletje delovne dobe. Zdaj sem se od bolnišnice poslovila in šla drugam, kjer bo zame, za mojo družino in ansambel bolj prijazen delovni čas. Preprosto nisem več zdržala tempa na tri izmene, z delovnimi vikendi vred, dvema malima hčerkicama in še petjem v ansamblu,« nam je zaupala <b>Klara Lorger</b>, ki smo jo videli na plesnem parketu šova Zvezde plešejo.</p>
      <figure>
        <img src="https://www.slovenskenovice.si/images/slike/2019/10/28/1512129.jpg"/>
        <figcaption>Klara na svoj zadnji delovni dan med sodelavci v celjski bolnišnici. FOTO: facebook</figcaption>
      </figure>
      <p>Pobarali smo jo, kaj pomeni to slovo, potem ko je na družabnem omrežju objavila fotografijo, pod katero je zapisala: »Moj prvi, čisto ta pravi tim, na katerega sem neizmerno ponosna. Z vami sem rastla, da sem danes to, kar sem. Hvala vam za vsa ta leta, da sem lahko bila del vsega lepega, hudega, veselega, premnogokrat napornega vsakdanjika. Nikoli vas ne bom pozabila. Imejte se radi, poslušajte se in borite se naprej! Rada vas imam!«</p>
      <figure>
        <img src="https://www.slovenskenovice.si/images/slike/2019/10/28/1512128.jpg"/>
        <figcaption>Takole se je poslovila od svojih sodelavcev še na žuru. FOTO: facebook</figcaption>
      </figure>
      <p>Klara nam je povedala še, da ostaja v zdravstvu, saj z veseljem opravlja delo medicinske sestre, le bolnišnici je zaradi napornega triizmenskega delovnika pomahala v slovo. »Priznam, da sem se v tem poklicu kar našla, rada ga imam, pa še dodatno se izobražujem na visoki zdravstveni šoli v Celju,« nam je zaupala v začetku leta, ko je razkrila, da mineva deset let, odkar se je v bolnišnici zaposlila. Povedala je, da se je srečevala z različnimi situacijami, lepimi in manj lepimi.<br/><br/>Z vami sem rastla, da sem danes to, kar sem.<br/><br/>»Kot medicinska sestra sem delala seveda tudi ob vikendih in ponoči, zato se je zgodilo, da sem šla iz službe kdaj direktno na oder. In tudi obratno, z odra direktno v službo,« pravi Klara, ki se je pacientom pogosto zdela od nekod znana. »Nekateri so kar precej razmišljali o tem, kdo sem in kam naj me dajo, med hospitalizacijo pa so le ugotovili, da me poznajo kot pevko Ansambla Vihar. In seveda tudi smeha ni manjkalo. A sem vsakemu vedno rekla, da se bomo drugič raje srečali na kakšni veselici in naj me raje tam pocukajo za rokav,« nam je še povedala Klara, ki ostaja zvesta glasbi, saj ima enega najlepših vokalov na naši narodno-zabavni sceni. Na novem delovnem mestu ji želimo veliko zadovoljstva in naj jo obkrožajo čudoviti sodelavci. </p>
    </article>
  </body>
</html>