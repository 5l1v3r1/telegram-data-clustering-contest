<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/02/durva-merleg-harompercenkent-egy-gyorshajto"/>
    <meta property="og:site_name" content="infostart"/>
    <meta property="article:published_time" content="2019-11-02T08:15:00+00:00"/>
    <meta property="og:title" content="Durva mérleg, hárompercenként egy gyorshajtó"/>
    <meta property="og:description" content="Három óra alatt több mint hatvan gyorshajtót mért be a rendőrségi traffipax a 44-es számú főúton, Békéscsaba és Kondoros között."/>
  </head>
  <body>
    <article>
      <h1>Durva mérleg, hárompercenként egy gyorshajtó</h1>
      <address><time datetime="2019-11-02T08:15:00+00:00">02 Nov 2019, 08:15</time> by <a rel="author">Infostart</a></address>
      <h3>Három óra alatt több mint hatvan gyorshajtót mért be a rendőrségi traffipax a 44-es számú főúton, Békéscsaba és Kondoros között.</h3>
      <p>Az elmúlt hónapokban országos szinten is megnőtt a személyi sérüléssel járó közlekedési balesetek száma. Békés megyében is több olyan súlyos baleset történt, amelynek oka a gyorshajtás volt. A rendőrség a szabálytalankodók kiszűrése érdekében folyamatosan ellenőrzi a sebességhatárok betartását.</p>
      <p>A 44-es számú főúton Békéscsaba és Kondoros között pénteken a déli órákban mért a traffipax. Ezen a napon három óra alatt 61 szabálytalankodóról készült képfelvétel, közülük többen is jelentősen túllépték a megengedett sebességhatárt. A gyorshajtók egy része 130 km/óránál is gyorsabban hajtott ott, ahol a szabályok 90 km/órás sebességet engednek meg - írta a police.hu</p>
      <p>Egy-egy útszakaszon a megengedett legnagyobb sebességet az út besorolása, minősége és környezeti sajátosságai alapján határozzák meg a szakemberek. A sebességhatár túllépése veszélyezteti a közlekedők biztonságát. A balesetek megelőzéséért legtöbbet a közlekedők tehetnek azzal, hogy betartják a szabályokat - figyelmeztetnek a rendőrök.</p>
      <p>
        <i>Nyitókép: MTI</i>
      </p>
    </article>
  </body>
</html>