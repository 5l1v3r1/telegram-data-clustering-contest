<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pogliad.ua/news/culture/pro-maybutne-ukrayini-bukovinka-rozpovila-movoyu-kvitiv-379701"/>
    <meta property="og:site_name" content="Погляд"/>
    <meta property="article:published_time" content="2019-11-02T16:05:00+00:00"/>
    <meta property="og:title" content="Про майбутнє України буковинка розповіла мовою квітів"/>
    <meta property="og:description" content="Тамара Романюк видала вже кілька книг про рідний край"/>
  </head>
  <body>
    <article>
      <h1>Про майбутнє України буковинка розповіла мовою квітів</h1>
      <h2>Тамара Романюк видала вже кілька книг про рідний край</h2>
      <address>
        <time datetime="2019-11-02T16:05:00+00:00">02 Nov 2019, 16:05</time>
      </address>
      <p>Це ж треба так сильно любити свій край, щоб говорити про нього і з ним поетичними рядками. І це почуття у Тамари Романюк з дитинства. Ще у 7-му класі школярка з Новоселиці відіслала в районну газету «Наддністрянська правда» свою першу замітку «Під моєю стріхою». Відтоді вона вважає себе журналісткою, любить, леліє, голубить рідну материнську мову, бореться за її чистоту.</p>
      <p>Випускниця Кам’янець-Подільського державного педагогічного інституту Тамара Романюк кохається не тільки у «солов’їній» мові, але й у… квітах. Це захоплення спонукало її до відкриття у райцентрі Кельменці крамнички «Квіти від Тамари», в якій цілорічно квітують улюблені наддністрянцями екзотичні квіти. Про квіткову оазу відомий у краї журналіст, колишній редактор газети «Рідне слово» Василь Кривий написав: «…у магазині пахне не просто квітами. Тут пахне Україною».</p>
      <p>Квітковий розмай надихнув Тамару Іванівну до написання своєї першої книги «Квіти від Тамари», в якій поділилася із читачами своїми роздумами, вболіваннями за майбутнє України.</p>
      <p>Наступною ластівкою стала книга авторки «Думки уголос від душі», зіткана із газетних публікацій. Як зізналася сама «королева квітів», «тут не просто статті, кореспонденції, замітки, замальовки різних років, це – живе спілкування, письмова розмова, змістовне листування із шанувальниками, читачами, друзями, знайомими і незнайомими прихильниками друкованого слова». Додавати до цього щось марно, бо кожна сторінка несе мудрість.</p>
      <p>З особливим трепетом беру в руки книгу «Новоселиця. Моє рідне село». Бо її село унікальне, і разом з тим дуже схоже на моє, де однаково говорять, співають, сумують і розважаються. Де «кожна квітка файна по собі», де лави застеляють «цвітною вереткою», де «буде хліб у хаті на столі, буде і до хліба»…</p>
      <p>У Тамари Романюк своєрідний стиль письма. Читаєш, наче поезію, лірику. І чомусь від цього пахне квітами.</p>
      <p>Анатолій ІСАК</p>
      <related>
        <h4>Схожі записи</h4>
        <a href="https://pogliad.ua/news/crime/bukovinka-obikrala-restoran-vkrala-kviti-z-gorschikami-i-kuschi-129530"/>
        <a href="https://pogliad.ua/news/bukovina/zamist-kartopli-bukovinka-viroschue-na-gorodi-300-sortiv-zhorzhin-160354"/>
        <a href="https://pogliad.ua/news/chernivtsi/katerini-buzhinskiy-pislya-koncertiv-daruyut-kviti-ta-skulpturi-foto-192404"/>
        <a href="https://pogliad.ua/news/bukovina/starovinni-knigi-ta-moneti-namagalisya-vivezti-cherez-porubne-379507"/>
      </related>
    </article>
  </body>
</html>