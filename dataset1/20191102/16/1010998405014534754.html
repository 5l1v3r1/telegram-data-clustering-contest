<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/grigor-ne-povjarva-v-chudoto-dzhokovich-go-otstrani-v-parizh.html"/>
    <meta property="og:site_name" content="bTV Новините"/>
    <meta property="article:published_time" content="2019-11-02T16:33:00+00:00"/>
    <meta property="og:title" content="Григор не повярва в чудото. Джокович го отстрани в Париж"/>
    <meta property="og:description" content="Българският тенисист загуби с 6:7(4), 4:6 на полуфинал."/>
  </head>
  <body>
    <article>
      <h1>Григор не повярва в чудото. Джокович го отстрани в Париж</h1>
      <h2>Българският тенисист загуби с 6:7(4), 4:6 на полуфинал.</h2>
      <address>
        <time datetime="2019-11-02T16:33:00+00:00">02 Nov 2019, 16:33</time>
      </address>
      <p>Григор Димитров не успя да се класира за финал на последния в програмата му за годината турнир - този в Париж. Българският тенисист допусна загуба с 6:7(5), 4:6 от световния номер 1 в световната ранглиста по тенис Новак Джокович.</p>
      <p>Това е девета победа за сърбина над Димитров, докато Григор има само един успех в мачовете им до сега.</p>
      <p>Въпреки отпадането на полуфинал роденият в Хасково тенисист записва най-доброто си представяне във френската столица. До 2019 г. Димитров не беше прескачал осминафиналите.</p>
      <figure>
        <img src="https://img.bg.sof.cmestatic.com/media/images/640x/Nov2019/2112012409.jpg"/>
        <figcaption>Снимка: Reuters</figcaption>
      </figure>
      <p>Добрата игра във френската столица ще донесе нов скок за българина в световната ранглиста. От понеделник (4 ноември) той най-вероятно ще се завърне в топ 20 в света на тениса.</p>
      <p>Спиращи дъха разигравания и тенис от най-високо ниво - това видяха зрителите в зала "Берси" в Париж. Димитров и Джокович се "захапаха" от самото начало на мача. Двамата не допуснаха изненади в първия сет и пробиви нямаше. За сметка на това тенисистите показаха страхотна форма. Стигна се до тайбрек, в който Григор поведе с 5:3, но с феноменална игра и след няколко инфарктни точки, Джокович осъществи обрат и поведе след 7:5.</p>
      <figure>
        <img src="https://img.bg.sof.cmestatic.com/media/images/640x/Nov2019/2112012401.jpg"/>
        <figcaption>Снимка: Reuters</figcaption>
      </figure>
      <p>Вторият сет започна равностойно до петия гейм. Тогава лидерът в световната ранглиста успя да запише пробив. След него Джокович започна да действа по-спокойно и предпазливо. Григор пък се изнерви и това не му донесе позитиви или обрат, така че частта завърши 4:6.</p>
      <p>На финал Джокович ще играе срещу Денис Шаповалов или основния му претендент за първото място в световната ранглиста Рафаел Надал. За пети път в кариерата си сърбинът се класира за мача за трофея в Париж, като до момента е триумфирал 4 пъти. Единствената му загуба във финал във френската столица е от 2018 г., когато отстъпи на Карен Качанов.</p>
    </article>
  </body>
</html>