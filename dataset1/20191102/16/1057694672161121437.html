<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/ellada/article/2017004/pilio-xafrise-tin-ikodespina-pou-tis-prosefere-nero.html"/>
    <meta property="og:site_name" content="News.gr"/>
    <meta property="article:published_time" content="2019-11-02T16:40:33+00:00"/>
    <meta property="og:title" content="Πήλιο: Ξάφρισε την οικοδέσποινα που της προσέφερε νερό"/>
    <meta property="og:description" content="Αρπαξε από την οικία της όλα τα χρυσά αντικείμενα"/>
  </head>
  <body>
    <article>
      <h1>Πήλιο: Ξάφρισε την οικοδέσποινα που της προσέφερε νερό</h1>
      <address>
        <time datetime="2019-11-02T16:40:33+00:00">02 Nov 2019, 16:40</time>
      </address>
      <h3>Αρπαξε από την οικία της όλα τα χρυσά αντικείμενα</h3>
      <p>Λυπήθηκε την απρόσκλητη επισκέπτρια της και της έδωσε να πιει ένα ποτήρι νερό, όπως της ζητήθηκε, όμως εκείνη αντί να την ευχαριστήσει, έσπευσε να της ξαφρίσει οτιδήποτε χρυσό.</p>
      <p>Όπως αναφέρει ο <a href="https://www.newsit.gr/egklhma/megara-mou-erikse-sto-podi-kai-pyrovolise-treis-fores-ton-syzygo-mou/2907061/?utm_medium=Referral&amp;utm_source=Notification">Ταχυδρόμος,</a> η 48χρονη Ρομά καταδικάστηκε χθες από το Μονομελές Πλημμελειοδικείο Βόλου Η κατηγορούμενη δικάστηκε ερήμην για κλοπή που σημειώθηκε τον Αύγουστο του 2016 στα <b><a href="https://www.news.gr/tag/phlio">Κάτω Λεχώνια.</a></b></p>
      <p>Η παθούσα, 51χρονη κάτοικος της περιοχής, δεν είχε λόγια για να περιγράψει στο δικαστήριο τη στενοχώρια της όταν διαπίστωσε την απώλεια των κοσμημάτων.</p>
      <p>Επρόκειτο για χρυσαφικά αξίας 2.500 ευρώ. Το κυριότερο όμως για εκείνη είναι η συναισθηματική τους αξία. Είχε χάσει πρόσφατα τον σύζυγό της όταν σημειώθηκε η κλοπή και τα χρυσαφικά που της έκλεψαν αποτελούσαν σημαντικά ενθύμια του έγγαμου βίου της.</p>
      <p>Ανάμεσα στα κοσμήματα που έκαναν φτερά συμπεριλαμβάνονταν ακόμη και οι βέρες του γάμου της. Η γυναίκα έσπευσε να καταγγείλει την κλοπή στην Αστυνομία.</p>
      <p>Η υπόθεση εκδικάστηκε χθες στο Μονομελές Πλημμελειοδικείο Βόλου και το Δικαστήριο καταδίκασε την 48χρονη σε ποινή φυλάκισης ενός έτους με αναστολή. Η ίδια δεν παραβρέθηκε στο δικαστήριο για να απολογηθεί. Στη Μαγνησία βρισκόταν πιθανότητα για να ξαφρίζει σπίτια. Ο τόπος κατοικίας της είναι το Ζεφύρι Αττικής.</p>
      <p>Ετσι μετά την κλοπή άνοιξε η γη και την κατάπιε. Η 51χρονη δεν πρόλαβε να της δώσει το ποτήρι με το νερό. Βλέποντας ότι εκείνη εξαφανίστηκε αιφνίδια από το σπίτι έτρεξε να δει τι συμβαίνει και τότε διαπίστωσε με έκπληξη και ταραχή την απώλεια των κοσμημάτων της.</p>
      <p>Ο Θεός πάντως αγαπά τον κλέφτη, αγαπά και τον νοικοκύρη. Η Αστυνομία ερεύνησε όλα τα στοιχεία γύρω από την κλοπή και τελικά έλυσε το πάζλ και έφτασε στα στοιχεία ταυτότητας της δράστιδας. Η 48χρονη Ρομά αναγνωρίστηκε από την παθούσα από φωτογραφίες. Είχε απασχολήσει την Αστυνομία και σε άλλες παρόμοιες υποθέσεις.</p>
      <p>Γενικά οι επισκέψεις αγνώστων χρειάζονται μεγάλη προσοχή. Απατεώνες προκειμένου να αρπάξουν κοσμήματα και χρήματα προφασίζονται διάφορες δικαιολογίες. Οταν βλέπουν πρόσφορο έδαφος και αποφασίζουν να χτυπήσουν, τότε προσπαθούν με κάθε τρόπο να απασχολήσουν τον στόχο τους με απώτερο σκοπό να εξοικονομήσουν χρόνο και να δράσουν εις βάρος ανυποψίαστων πολιτών.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/ellada/article/2016815/iraklio-bike-me-mantili-se-souper-market-ke-eklepse-1-700-evro.html"/>
        <a href="https://www.news.gr/ellada/article/2014985/mpoukaran-se-spiti-sti-vouliagmeni-ke-arpaxan-to-chrimatokivotio.html"/>
        <a href="https://www.news.gr/ellada/article/2010917/listies-se-souper-market-se-patisia-ke-galatsi.html"/>
      </related>
    </article>
  </body>
</html>