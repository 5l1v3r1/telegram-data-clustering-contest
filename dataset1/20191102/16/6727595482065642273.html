<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/trump-says-america-is-aware-of-new-isis-chief.html"/>
    <meta property="og:site_name" content="DoolNews"/>
    <meta property="article:published_time" content="2019-11-02T16:50:00+00:00"/>
    <meta property="og:title" content="അയാളെക്കുറിച്ച് ഞങ്ങള്‍ക്ക് എല്ലാമറിയാം; ഐ.എസ് വെളിപ്പെടുത്താത്ത തലവനെക്കുറിച്ച് ട്രംപ്"/>
    <meta property="og:description" content="Abu Bakr Al-Baghdadi Abu Ibrahim Al-Hashimi Al-Quraishi America Donald Trump World News World വാഷിങ്ടണ്‍: അബൂബക്കര്‍ അല്‍-ബാഗ്ദാദിയുടെ കൊലപാതകത്തിന് ശേഷം ഐ.എസ് പുതിയ തലവന"/>
  </head>
  <body>
    <article>
      <h1>അയാളെക്കുറിച്ച് ഞങ്ങള്‍ക്ക് എല്ലാമറിയാം; ഐ.എസ് വെളിപ്പെടുത്താത്ത തലവനെക്കുറിച്ച് ട്രംപ്</h1>
      <address><time datetime="2019-11-02T16:50:00+00:00">02 Nov 2019, 16:50</time> by <a rel="author">ന്യൂസ് ഡെസ്‌ക്</a></address>
      <p>വാഷിങ്ടണ്‍: അബൂബക്കര്‍ അല്‍-ബാഗ്ദാദിയുടെ കൊലപാതകത്തിന് ശേഷം ഐ.എസ് പുതിയ തലവനെ തെരഞ്ഞെടുത്തിരുന്നു. തലവനായി തെരഞ്ഞെടുക്കപ്പെട്ട അബു ഇബ്രാഹിം അല്‍-ഹാഷിമി അല്‍-ഖുറേഷിയെക്കുറിച്ച് കൂടുലൊന്നും ഇവര്‍ പുറത്തുവിട്ടിരുന്നില്ല. എന്നാല്‍, പുതിയ ഐ.എസ് നേതാവിനെക്കുറിച്ച് തങ്ങള്‍ക്ക് എല്ലാം അറിയാം എന്നാണ് അമേരിക്കന്‍ പ്രസിഡന്റ് ഡൊണാള്‍ഡ് ട്രംപ് അവകാശപ്പെടുന്നത്.</p>
      <p>‘ഐ.എസ് പുതിയ നേതാവിനെ തെരഞ്ഞെടുത്തു. അദ്ദേഹം ആരാണെന്നത് ഞങ്ങള്‍ക്ക് വ്യക്തമായി അറിയാം’, ട്രംപ് ട്വീറ്റ് ചെയ്തു. അബു ഇബ്രാഹിം അല്‍-ഹാഷിമി അല്‍-ഖുറേഷിയെക്കുറിച്ചുള്ള വിവരങ്ങളൊന്നും അമേരിക്കയും പുറത്തുവിട്ടിട്ടില്ല.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>ബാഗ്ദാദി കൊല്ലപ്പെട്ടെന്ന രീതിയിലുള്ള തെറ്റായ വാര്‍ത്തകള്‍ മുമ്പ് പുറത്തുവന്നപ്പോഴൊക്കെ അടുത്ത തലവന്‍ അബു ഇബ്രാഹിം അല്‍-ഹാഷിമി അല്‍-ഖുറേഷിയായിരിക്കുമെന്ന അഭ്യൂഹങ്ങളും ഉണ്ടായിരുന്നു.</p>
      <related>
        <a href="https://www.doolnews.com/isis-against-america-says-do-not-rejoice.html?utm_source=doolnews&amp;utm_medium=related"/>
      </related>
      <p>ബാഗ്ദാദിയുടെ മരണം സ്ഥിരീകരിച്ചതിന് ശേഷമാണ് ഐ.എസ് പുതിയ തലവനെ തെരഞ്ഞെടുത്തത്. ഇതിന് പിന്നാലെ ബാഗ്ദാദിയെ ഇല്ലാതാക്കിയതില്‍ അമേരിക്ക അധികം സന്തോഷിക്കേണ്ട എന്ന മുന്നറിയിപ്പും ഐ.എസ് ശബ്ദ സന്ദേശത്തിലൂടെ അറിയിച്ചിരുന്നു.</p>
      <p>‘ഞങ്ങളുടെ നേതാവിനെ ഇല്ലാതാക്കിയതാലോചിച്ച് അമേരിക്ക അധികം സന്തോഷിക്കേണ്ട. യൂറോപ്പിന്റെയും സെന്‍ട്രല്‍ ആഫ്രിക്കയുടെയും പടിവാതിലില്‍ ഞങ്ങള്‍ എത്തിനില്‍ക്കുന്ന കാര്യം നിങ്ങള്‍ മനസിലാക്കിയിട്ടില്ലേ. എന്നുമാത്രമല്ല, ഞങ്ങള്‍ ഇത് വ്യാപിപ്പിക്കുകയും ഉറപ്പിക്കുകയുമാണ്’, ഐ.എസ് വക്താവ് അവരുടെ സോഷ്യല്‍മീഡിയ ചാനലിലൂടെ അയച്ച ശബ്ദരേഖയില്‍ വ്യക്തമാക്കി.</p>
      <related>
        <a href="https://www.doolnews.com/videos-and-photos-of-raid-that-killed-isis-chief-baghdadi-releases-by-pentagon.html?utm_source=doolnews&amp;utm_medium=related"/>
      </related>
      <p>ഐ.എസ് തലവന്‍ അബൂബക്കര്‍ അല്‍ ബാഗ്ദാദി കൊല്ലപ്പെട്ടെന്ന് അമേരിക്കന്‍ പ്രസിഡന്റ് ഡൊണാള്‍ഡ് ട്രംപ് ഞായറാഴ്ച പ്രഖ്യാപിച്ചിരുന്നു. അമേരിക്കന്‍ സൈന്യം നടത്തിയ ആക്രമണത്തിനിടെ ബാഗ്ദാദി സ്വയം പൊട്ടിത്തെറിച്ചു ആത്മഹത്യ ചെയ്യുകയായിരുന്നുവെന്നാണ് ട്രംപ് വ്യക്തമാക്കിയത്.</p>
      <p>കഴിഞ്ഞ അഞ്ചുവര്‍ഷമായി ബാഗ്ദാദി ഒളിവില്‍ കഴിയുകയായിരുന്നു. 2010-ലാണ് ബാഗ്ദാദി ഐ.എസിന്റെ നേതാവാകുന്നത്. അന്ന് ഇറാഖിലെയും സിറിയയിലെയും ഖലീഫയായി ബാഗ്ദാദി സ്വയം അവരോധിച്ചിരുന്നു.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <figure>
        <iframe src="https://www.youtube.com/embed/6OCFeA3eLY8" width="500" height="281" data-service="Youtube" scrolling="no"/>
      </figure>
    </article>
  </body>
</html>