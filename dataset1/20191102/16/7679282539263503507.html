<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-pm-narendra-modi-in-bangkok-addressing-indians-talks-about-article-370-2828871.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-02T16:52:43+00:00"/>
    <meta property="og:title" content="PM मोदी ने बैंकॉक में भी किया अनुच्छेद- 370 का जिक्र, जानिए 10 बड़ी बातें"/>
    <meta property="og:description" content="शनिवार को थाईलैंड की तीन दिवसीय यात्रा पर पहुंचे प्रधानमंत्री नरेंद्र मोदी ने यहां स्वासदी मोदी कार्यक्रम में भारतीयों को संबोधित किया।  पीएम ने कहा कि ये आतंकवाद और अलगाववाद को खत्म करने में..."/>
  </head>
  <body>
    <article>
      <h1>PM मोदी ने बैंकॉक में भी किया अनुच्छेद- 370 का जिक्र, जानिए 10 बड़ी बातें</h1>
      <address><time datetime="2019-11-02T16:52:43+00:00">02 Nov 2019, 16:52</time> by <a rel="author">लाइव हिन्दुस्तान टीम,नई दिल्ली</a></address>
      <p>शनिवार को थाईलैंड की तीन दिवसीय यात्रा पर पहुंचे प्रधानमंत्री नरेंद्र मोदी ने यहां स्वासदी मोदी कार्यक्रम में भारतीयों को संबोधित किया।  पीएम ने कहा कि ये आतंकवाद और अलगाववाद को खत्म करने में जम्मू कश्मीर से अनुच्छेद 370 का हटाया जाना महत्वपूर्ण भूमिका निभाएगा।पीएम मोदी तीन नवम्बर को 16वें आसियान-भारत शिखर सम्मेलन में हिस्सा लेंगे। वह चार नवंबर को 14वें पूर्वी एशिया शिखर सम्मेलन और एक क्षेत्रीय व्यापक आर्थिक साझेदारी (आरसीईपी) समझौते पर बातचीत करने वाले देशों की तीसरी शिखर बैठक में भी भाग लेंगे। यहां हम आपको पीएम मोदी के भाषण की 10 बड़ी बातें बताने जा रहे हैं।</p>
      <p>
        <b>पीएम मोदी के भाषण की 10 बड़ी बातें- </b>
      </p>
      <p>-थाइलैंड के जन-जन में, कण-कण में भी अपनापन नजर आता है। यहां के खानपान, परंपराओं, बातचीत, आस्था में कहीं न कहीं भारतीयता की महक हम महसूस करते हैं। थाइलैंड के राजपरिवार का भारत के प्रति लगाव हमारे घनिष्ठ और ऐतिहासिक संबंधों का प्रतीक है। राजकुमारी महाचक्री स्वयं संस्कृत की बहुत बड़ी विद्धान हैं और संस्कृति में बहुत गहरी रुचि है। भारत से उनका आत्मीय नाता बहुत गहन है।</p>
      <p>-भारत-थाइलैंड के रिश्ते सिर्फ सरकारों के बीच के नहीं है। इतिहास के हर पल ने, इतिहास की हर घटना ने, हमारे संबंधों को विकसित किया है, विस्तृत किया है और नई ऊंचाइयों तक पहुंचा है। ये रिश्ते दिल के है, आत्मा के हैं, आस्था के हैं, आध्यात्म के हैं। </p>
      <p>-हम नॉर्थ ईस्ट इंडिया को साउथ ईस्ट एशिया के गेटवे के तौर पर विकसित कर रहे हैं। इससे भारत की एक्ट ईस्ट पॉलिसी और थाइलैंड की एक्ट वेस्ट पॉलिसी को ताकत मिलेगी। एक बार भारत-म्यांमार-थाईलैंड हाईवे शुरू हो जाएगा, तो तीनों देशों के बीच कनेक्टिविटी आसान होगी, व्यापार बढ़ेगा और ट्रेडिशन को भी नई ताकत मिलेगी।</p>
      <p>-इस समय भारत जिस परिवर्तन के दौर से गुजर रहा है, ठीक उसी तरह से देश के लोगों ने इस वर्ष के प्रारंभ में लोकसभा चुनावों में दूसरी बार मुझे अपना प्रधान सेवक चुना। पिछली बार की तुलना में उन्होंने मुझे अधिक वोटों का आशीर्वाद दिया। पीएम ने कहा कि ये आतंकवाद और अलगाववाद को खत्म करने में जम्मू कश्मीर से धारा 370 का हटाया जाना महत्वपूर्ण भूमिका निभाएगा।</p>
      <p>-130 करोड़ भारतीय आज न्यू इंडिया के निर्माण में लगे हैं। आपमें से जो लोग 5-7 साल पहले भारत गए हों, उन्हें अब भारत जाने पर सार्थक परिवर्तन स्पष्ट दिखता होगा और इसी का परिणाम है कि देशवासियों ने फिर एक बार मुझे पहले से भी ज्यादा आशीर्वाद दिया है।</p>
      <p>-अब हम उन लक्ष्यों को हासिल करने के लिए काम कर रहे हैं जो कभी असंभव लगते थे। जिन्हें सोच भी नहीं सकते थे। आप सभी इस बात से परिचित हैं कि आतंक और अलगाव का बीज बोने वाले एक बहुत बड़े कारण से देश को मुक्त करने का निर्णय भारत ने कर लिया है। पिछले पांच सालों में मुझे दुनिया के कई देशों में जाने का मौका मिला। हर जगह भारतीय समुदाय से मिलने की कोशिश मैं करता रहता हूं। आज भी आप इतनी बड़ी तादाद में आशीर्वाद देने आए, मैं इसके लिए आपका आभारी हूं।</p>
      <p>-हजारों साल पहले दक्षिण पूर्वी एशिया के साथ समुद्र के रास्ते जुड़े, हमारे नाविकों ने तब समुद्र की लहरों पर हजारों मील का फासला तय करके समृद्धि और संस्कृति के जो सेतु बनाएं वो आज भी विद्यमान हैं।</p>
      <p>-गुरु नानक देव जी के 550वें प्रकाशोत्सव के पवित्र पर्व के मौके पर भारत सरकार पूरे विश्व में कार्यक्रम आयोजित कर रही है। गुरु नानक देव जी के विचार पूरी मानवता की धरोहर हैं। ये हमारी जिम्मेदारी है कि अपनी विरासत का लाभ पूरी दुनिया को दें।</p>
      <p>-भारत में भगवान बुद्ध से जुड़े तीर्थ स्थलों का आकर्षण और बढ़ाने के लिए भी सरकार निरंतर कार्य कर रही है। लद्दाख से लेकर बोधगया, सारनाथ से सांची तक, जहां-जहां भगवान बुद्ध के स्थान हैं, उनकी कनेक्टिविटी के लिए अभूतपूर्व प्रयास किए जा रहे।</p>
      <p>-भगवान राम की मर्यादा और भगवान बुद्ध की करुणा हमारी साझी विरासत है। करोड़ों भारतीयों का जीवन जहां रामायण से प्रेरित होता है, वही दिव्यता थाईलैंड में रामातियन की है। </p>
    </article>
  </body>
</html>