<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/2/7230823/"/>
    <meta property="og:site_name" content="Українська правда"/>
    <meta property="article:published_time" content="2019-11-02T16:55:46+00:00"/>
    <meta property="og:title" content="Дубневича відпустять під заставу у 100 мільйонів"/>
    <meta property="og:description" content="Народному депутату Ярославу Дубневичу, якого підозрюють у розкраданні понад 93 млн грн, обрано запобіжний захід у вигляді застави у розмірі 100 млн грн. "/>
  </head>
  <body>
    <article>
      <h1>Дубневича відпустять під заставу у 100 мільйонів</h1>
      <address>
        <time datetime="2019-11-02T16:55:46+00:00">02 Nov 2019, 16:55</time>
      </address>
      <p>Народному депутату Ярославу Дубневичу, якого підозрюють у розкраданні понад 93 млн грн, обрано запобіжний захід у вигляді застави у розмірі 100 млн грн. </p>
      <p><b>Джерело:</b> Ухвала Вищого Антикорупційного суду від 2 листопада, оголошена в ході <a href="https://www.youtube.com/watch?v=fWdie1e8KVc&amp;feature=youtu.be&amp;fbclid=IwAR3_0BbbRIjy9HKJxcrtq6EqfmNu72ua0uEO83TPr9p_-552e00LuyOEa4Y">засідання</a> суду </p>
      <p><b>Дослівно:</b> "У задоволенні клопотання генпрокурора Руслана Рябошапки про обрання запобіжного заходу у вигляді тримання під вартою відмовити та застосувати запобіжний захід у вигляді застави в розмірі 100 млн грн".</p>
      <p>Внесення застави можливе на спецрахунок протягом дії ухвали суду - 5 днів.</p>
      <p>Також на підозрюваного покладено обов'язки прибувати за вимогою до слідчого детектива чи прокурора до суду, повідомляти про зміну свого місця проживання чи місця роботи, утриматися від спілкування щодо обставин кримінального провадження з громадянами, які фігурують у його справі,  здати на зберігання свій паспорт громадянина України та паспорти для виїзду за кордон та інші документи, що дають право на виїзд та в'їзд до України, а також  носити електронний  засіб контролю (браслет). </p>
      <p>
        <b>Нагадаємо, </b>
      </p>
      <p>Сторона обвинувачення просила для Дубневича <a href="https://www.pravda.com.ua/news/2019/11/2/7230801/">арешт</a> на 60 днів із альтернативою внесення застави у розмірі трохи більше 93 мільйонів гривень, обґрунтовуючи це тим, що на волі Дубневич може переховуватися, впливати на свідків та інших підозрюваних, а також перешкоджати розслідуванню провадження іншим чином.</p>
      <p>У свою чергу адвокати просять відпустити їхнього підзахисного на поруки.</p>
      <p>Сам Дубневич заявив, що "нікуди не збираєься тікати та переховуватися від слідства". </p>
      <p>
        <b>Передісторія:</b>
      </p>
      <ul>
        <li>Ярослава <a href="https://www.pravda.com.ua/news/2019/10/17/7229311/">Дубневича підозрюють</a> у заволодінні 93,2 млн грн на схемі із закупівлі "Укрзалізницею" стрілочної продукції. </li>
        <li>31 жовтня Верховна Рада зняла з нього недоторканність і <a href="https://www.pravda.com.ua/news/2019/10/31/7230583/">дозволила арешт</a> нардепа. Того ж дня Дубневичу <a href="https://www.pravda.com.ua/news/2019/10/31/7230587/">вручили підозру.</a> </li>
        <li>На засіданні з обрання запобіжного заходу Ярославу Дубневичу 1 листопада адвокат повідомив, що його <a href="https://www.pravda.com.ua/news/2019/11/1/7230732/">готові взяти на поруки</a> "під письмове зобов'язання" 9 народних депутатів: Ігор Палиця, Віктор Бондар, Тарас Батенко, Анатолій Урбанський, Петро Юрчишин, Віктор Балога, Антон Кіссе, Сергій Мінько та Ігор Колихаєв.</li>
        <li>Усі поручителі представляють парламентську групу "За майбутнє", до якої входить Дубневич.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/1/7230732/"/>
        <a href="https://www.pravda.com.ua/news/2019/10/22/7229797/"/>
        <a href="https://www.pravda.com.ua/news/2019/10/21/7229626/"/>
      </related>
    </article>
  </body>
</html>