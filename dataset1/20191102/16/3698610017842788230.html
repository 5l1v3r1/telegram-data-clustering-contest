<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/u-rpc-zayavili-pro-pripinennya-spilkuvannya-z-glavoyu-elladskoyi-cerkvi-cherez-ukrayinu-328280_.html"/>
    <meta property="og:site_name" content="DT.ua"/>
    <meta property="article:published_time" content="2019-11-02T16:59:00+00:00"/>
    <meta property="og:title" content="У РПЦ заявили про припинення спілкування з главою Елладської церкви через Україну"/>
    <meta property="og:description" content="Раніше Ієронім ІІ офіційно визнав Православну церкву України."/>
  </head>
  <body>
    <article>
      <h1>У РПЦ заявили про припинення спілкування з главою Елладської церкви через Україну</h1>
      <h2>Раніше Ієронім ІІ офіційно визнав Православну церкву України.</h2>
      <address>
        <time datetime="2019-11-02T16:59:00+00:00">02 Nov 2019, 16:59</time>
      </address>
      <p>Російська православна церква (РПЦ) вирішила припинити євхаристійне спілкування з главою Елладської (Грецької) православної церкви через <a href="https://dt.ua/UKRAINE/sobor-iyerarhiv-greckoyi-cerkvi-viznav-avtokefaliyu-pcu-326155_.html"><b>визнання автокефалії Православної церкви України</b></a> (ПЦУ). Про це повідомив глава синодального відділу зовнішніх церковних зв'язків РПЦ митрополит Іларіон в ефірі "Росія-24", передає "Інтерфакс".</p>
      <p>Раніше в РПЦ заявили про те, що якщо архієпископ Афінський і всієї Еллади Ієронім II офіційно визнає ПЦУ – його ім'я буде викреслено із диптихів.</p>
      <p>"Це означає, що, коли патріарх (Московський) здійснюватиме богослужіння, він не поминатиме Афінського архієпископа, як він вже не згадує Константинопольського патріарха. Я думаю, що вже найближчої неділі, коли патріарх служитиме, цього поминання не буде. Це означає, що ми припиняємо євхаристійне спілкування з архієпископом Афінським", - заявив Іларіон.</p>
      <p>При цьому в РПЦ мають намір продовжувати спілкування з тими архієреями Елладської церкви, які не визнають ПЦУ. Паломницькі служби російської церкви також "рекомендуватимуть" не відвідувати прочанам архієреїв Елладської церкви, які визнають автокефальну церкву України.</p>
      <p>Нагадаємо, що 6 січня Україна отримала <a href="https://dt.ua/UKRAINE/vselenskiy-patriarh-varfolomiy-vruchiv-mitropolitu-epifaniyu-tomos-pro-avtokefaliyu-pcu-298813_.html"><b>томос про автокефалію</b></a> ПЦУ, <b><a href="https://dt.ua/UKRAINE/vselenskiy-patriarh-varfolomiy-pidpisav-tomos-pro-avtokefaliyu-pcu-298776_.html">підписаний Вселенським патріархом Варфоломієм</a></b> напередодні. Церемонія передачі посоху й томосу митрополиту Епіфанію офіційно завершила процедуру отримання Україною церковної незалежності. 9 січня <b><a href="https://dt.ua/UKRAINE/sinod-vselenskogo-patriarhatu-pidpisav-tomos-pro-avtokefaliyu-pcu-299046_.html">усі члени Синоду Вселенського патріархату підписали</a></b> документ, чим технічно завершили його оформлення.</p>
      <p>15 грудня 2018 року на Об'єднавчому соборі в Софії Київській був <a href="https://dt.ua/UKRAINE/glavoyu-pomisnoyi-pravoslavnoyi-cerkvi-v-ukrayini-stav-yepiskop-upc-kp-epifaniy-297114_.html"><b>обраний голова помісної української церкви</b></a>. Ним став 39-річний митрополит Переяславський і Білоцерківський Епіфаній. </p>
      <p>Детальніше про автокефалію української православної церкви <a href="https://dt.ua/internal/taka-rizna-yednist-326104_.html"><b>читайте в матеріалі Катерини Щоткіної "Така різна єдність"</b></a> у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3d3dy5pbnRlcmZheC5ydS8=">Интерфакс</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>