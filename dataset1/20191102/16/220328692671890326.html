<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/razbita-e-grupa-za-mezhdunaroden-narkokanal-v-italiya-405662.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-02T16:50:39+00:00"/>
    <meta property="og:title" content="Разбита е група за международен наркоканал в Италия"/>
    <meta property="og:description" content="Арестувани са и българи"/>
  </head>
  <body>
    <article>
      <h1>Разбита е група за международен наркоканал в Италия</h1>
      <address><time datetime="2019-11-02T16:50:39+00:00">02 Nov 2019, 16:50</time> by <a rel="author">"Стандарт"</a></address>
      <p>В Италия са арестувани 19 души - повечето от Танзания - при операция за разбиване на международна мрежа за трафик на хероин, включваща над 150 заподозрени в Африка, Азия и Европа, предаде Асошиейтед прес.</p>
      <p>Италианските карабинери казаха, че арестите са резултат от разследване, започнало през 2012 г. с конфискуване на хероин в университетския град Перуджа, Централна Италия.</p>
      <p>Според следователите един от шефовете на мрежата е танзаниец, който от базата си в Полша организирал доставянето на пратки с хероин от Азия за пласиране в Италия.</p>
      <p>От началото на разследването са били задържани 144 преносители на дрога. Първоначално трафикантите използвали за целта африканци, но след това започнали да наемат италианци, гърци, испанци, българи и унгарци. Според полицията куриерите стигали до Италия с товарни кораби, със самолет или влак, с автобус и с таксита.</p>
      <p>В хода на разследването са били иззети хероин на стойност 35 милиона евро и кокаин за 4,2 милиона евро.</p>
    </article>
  </body>
</html>