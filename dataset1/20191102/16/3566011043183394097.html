<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544222.html/-%D9%86%D9%81%D9%88%D8%B0--%D8%AA%D8%A7-%D9%85%D9%86%D8%B2%D9%84-%D8%A8%D8%B1%D8%AE%DB%8C-%D8%A2%D9%82%D8%A7%DB%8C%D8%A7%D9%86-%DA%AF%D8%B3%D8%AA%D8%B1%D8%B4-%DB%8C%D8%A7%D9%81%D8%AA%D9%87--%D8%B8%D8%B1%DB%8C%D9%81-%D8%A7%D8%B2-%DA%A9%D8%AF%D8%A7%D9%85-%D8%B3%D9%88%D8%A7%D9%84-%D8%B9%D8%B5%D8%A8%D8%A7%D9%86%DB%8C-%D8%B4%D8%AF-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-02T16:44:00+00:00"/>
    <meta property="og:title" content="«نفوذ» تا منزل برخی آقایان گسترش یافته/ ظریف از کدام سوال عصبانی شد؟"/>
    <meta property="og:description" content="سخنگوی کمیسیون امنیت ملی مجلس گفت: به آقای ظریف گفتم می‌شود یک بند راجع به فسخ توافق را در برجام به ما نشان دهید؟ اگر آمریکا قرارداد را فسخ کرد تکلیف چیست؟ آقای ظریف عصبانی شد و گفت که «اگر» چیست؟ دوازده سال است همین حرف‌ها را می‌گویید که توافق نشد."/>
  </head>
  <body>
    <article>
      <h1>«نفوذ» تا منزل برخی آقایان گسترش یافته/ ظریف از کدام سوال عصبانی شد؟</h1>
      <h2>سخنگوی کمیسیون امنیت ملی مجلس مطرح کرد:</h2>
      <address>
        <time datetime="2019-11-02T16:44:00+00:00">02 Nov 2019, 16:44</time>
      </address>
      <p>سخنگوی کمیسیون امنیت ملی مجلس گفت: به آقای ظریف گفتم می‌شود یک بند راجع به فسخ توافق را در برجام به ما نشان دهید؟ اگر آمریکا قرارداد را فسخ کرد تکلیف چیست؟ آقای ظریف عصبانی شد و گفت که «اگر» چیست؟ دوازده سال است همین حرف‌ها را می‌گویید که توافق نشد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سیّد حسین نقوی حسینی، سخنگوی کمیسیون امنیت ملّی و سیاست خارجی مجلس عصر امروز(شنبه ۱۱ آبان) در ویژه برنامه "مواجهه امروز ما با آمریکا" که از سوی بسیج دانشجویی دانشکده مدیریت دانشگاه تهران برگزار شد، گفت: ایران و آمریکا امروز در هماورد سنگین و بزرگی با هم قرار دارند که خیلی جدی است.</p>
      <p>  وی با بیان اینکه برای هر دو طرف، همه گزینه‌ها  روی میز است، گفت: اینکه آمریکایی‌ها می‌گویند همه گزینه‌ها درباره ایران روی میز است، این موضوع از طرف جمهوری اسلامی هم صادق است و اینطور نیست که فقط آنها میز داشته باشند؛ ما هم میز داریم.   نقوی حسینی در تشریح ریشه درگیری ایران و آمریکا گفت: بعد از جنگ جهانی دوم، تعدادی از کشورهای پیروز، گفتند نمی‌شود جهان نظم خاصی نداشنه باشد و هر کشوی خواست برای خود تصمیمی بگیرد و گوشه‌ای را تصرف کند.   وی ادامه داد: این کشورها یک زنجیره ایجاد کردند که ما آن را زنجیره استکباری می‌نامیم. اینکه کشورهایی مثل آلمان، انگلیس، فرانسه، عربستان، ایران و... در کجای این زنجیره باشند، توسط کشورهای فاتح جنگ جهانی دوم تعیین شد.   سخنگوی کمیسیون امنیت ملی مجلس با بیان اینکه حلقه اول زنجیره استکباری حرکت می‌کرد و بقیه کشورها را به دنبال خود می‌کشاند، گفت: آن‌ها برای حفظ این زنجیره، سازمان‌ها و ساختارهایی از قبیل ناتو، سازمان ملل متحد، دادگاه لاهه، FATF، شورای امنیت سازمان ملل، حق وتو را ایجاد کردند تا اگر کشوری از زنجیره خارج شد این نهادها با آن برخورد کنند.   نقوی حسینی ادامه داد: این وضعیت ادامه داشت تا اینکه در سال ۱۹۹۷، مردم ایران انقلاب کردند. ایرانی که تا آن زمان، یکی از ژاندارم‌های آمریکا بود، اعلام کرد که این زنجیره را قبول ندارد، چرا که استکباری است و به نفع کشورهای ضعیف نیست.   وی با بیان اینکه ایران، زنجیره استکباری را پاره کرد و از آن خارج شد، گفت: معلوم است که کشورهای اصلی زنجیره، تماشاچی نخواهد بود و تلاش خواهد کرد ایران را به زنجیره برگردانند. در همین راستاست که "کسینجر" می‌گوید که ایران هروقت به جایگاه قبلی خود برگردد، مشکلش با آمریکا حل می‌شود.   سخنگوی کمیسیون امنیت ملی مجلس با بیان اینکه آمریکا  گزینه‌های خود را به تناسب شرایط داخلی دولت‌های ایران تنظیم می‌کنند، گفت: اگر ما گفتیم دیپلماسی، آن‌ها هم جنگ را در عرصه دیپلماسی دنبال می‌کنند. اگر کسی دلخوش باشد که دو طرف، پای میز مذاکره می‌نشینند و آشتی می‌کنند تصور باطلی است.   نقوی حسینی با بیان اینکه ایران تا کنون چندین بار از گزینه دیپلماسی استفاده کرده است، به مذاکرات منتهی به برجام اشاره کرد و گفت: ‌حرف دولت به‌عنوان منتخب مردم این بود که گره مشکلات کشور در عرصه بین‌المللی است و ماهیت آن سیاسی است؛ درحالی که رهبر انقلاب بارها گفتند که ریشه مشکل، داخلی است و ماهیت اقتصادی دارد.   وی، خلف وعده آمریکا در عمل به تعهدات برجامی  را بازخوانی کرد و با اشاره به شکل‌گیری کمیسیون ویژه برجام در مجلس نهم گفت: در کمیسیون ویژه برجام به آقای ظریف گفتم شما دیپلمات هستید و ما هم دیپلمات هستیم. شما اگر به همین میدان بهارستان بروید و بگویید خانه شصت متری برای اجاره نیاز دارم، یک مبایعه‌نامه چند صفحه‌ای در مقابل شما می‌گذارند که چند چند بند آن راجع به فسخ قرارداد است.   نقوی حسینی ادامه داد: به آقای ظریف گفتم می‌شود یک بند راجع به فسخ توافق را در برجام به ما نشان دهید؟ اگر آمریکا قرارداد را فسخ کرد تکلیف چیست؟ آقای ظریف عصبانی شد و گفت که "اگر" چیست؟ دوازده سال است همین حرف‌ها را می‌گویید که توافق نشد. ما اعتماد داریم و توافق کردیم.    عضو کمیسیون ویژه برجام در مجلس نهم، به خروج آمریکا از برجام اشاره کرد و گفت: وقتی آمریکا از برجام خارج شد، دستگاه دیپلماسی هیچ اهرمی در برجام را پیدا نکرد و درنهایت به قانون پیمان مودت استناد کرد که سال ۱۳۳۴ بین ایران و آمریکا بسته شده بود و با استفاده از آن، نسبت به خروج آمریکا از برجام شکایت کرد.   نقوی حسینی، در ادامه، یکی از مهم‌ترین عرصه‌های مواجهه ایران و آمریکا را مسئله نفوذ دانست و گفت: طرح موضوع نفوذ، ناشی از توهم توطئه نیست، بلکه بسیار جدّی و واقعی است، تا جایی که نفوذ در بیخ گوش برخی آقایان و در منزل آن‌ها وجود دارد. گزارش‌هایش را ما دیده‌ایم.</p>
    </article>
  </body>
</html>