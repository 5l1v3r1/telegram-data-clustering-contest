<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/freser-mot-var---skremmende/71776362"/>
    <meta property="og:site_name" content="Dagbladet.no"/>
    <meta property="article:published_time" content="2019-11-02T16:56:45+00:00"/>
    <meta property="og:title" content="Freser mot VAR: - Skremmende"/>
    <meta property="og:description" content="Spørsmålet alle stiller: Var Roberto Firmino i offside?"/>
  </head>
  <body>
    <article>
      <h1>Freser mot VAR: - Skremmende</h1>
      <h2>Spørsmålet alle stiller: Var Roberto Firmino i offside?</h2>
      <address><time datetime="2019-11-02T16:56:45+00:00">02 Nov 2019, 16:56</time> by <a rel="author">Håkon Østmoe Brandsnes</a></address>
      <ul>
        <li>
          <b>Aston Villa - Liverpool 1-2 (1-0)</b>
        </li>
      </ul>
      <p>Den videoassisterte dømmingen (VAR) har fått heftig kritikk i debutsesongen i Premier League, og da Liverpool gjestet Aston Villa lørdag, havnet det igjen i fokus.</p>
      <h4>Kampfakta</h4>
      <p>
        <b>Aston Villa – Liverpool 1-2 (1-0)</b>
      </p>
      <ul>
        <li>41.878 tilskuere.</li>
        <li>Mål: 1-0 Trézéguet (21), 1-1 Andy Robertson (87), 1-2 Sadio Mané (90).</li>
        <li>Dommer: Jonathan Moss.</li>
        <li>Gult kort: Anwar El Ghazi, Aston Villa, Sadio Mané, Virgil van Dijk, Liverpool.</li>
      </ul>
      <p>
        <b>Roberto Firmino satte inn 1-1 etter 28 minutter, men ble avvinket for offside. VAR sjekket også situasjonen, og mente linjedommeren hadde rett i det. Bildene på TV-skjermen som skulle vise at brasilianeren faktisk var i offside, skaper derimot forvirring.</b>
      </p>
      <p>- Den rød streken skal markere hva han har i offside, og for meg ser det ut som at han har armen i offside. Da går vi over fra dommerfag til anatomi. Er det arm eller skulder? Her sitter jeg igjen som et spørsmålstegn, sa Simen Stamsø-Møller i TV 2s studio i pausen.</p>
      <figure>
        <iframe data-src="https://twitter.com/premierleague/status/1190659803229671424?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>- Skremmende</h3>
      <p>Erik Thorstvedt er kritisk til at de viser bildene.</p>
      <p>
        <b>- Dette mener jeg er et pedagogisk problem. Disse greiene burde de aldri ha lagt ut. De vil være transparente og kommunisere med fansen så de ser hva som foregår, men dette er bare forvirrende, mener den tidligere Tottenham-keeperen.</b>
      </p>
      <p>Tidligere Stoke-trener Tony Pulis, som var gjest i TV 2s studio, mener dommerne får en umulig oppgave.</p>
      <p>- De skaper bare problemer for seg selv. Det er så «tight». Det er skremmende, sier den erfarne manageren.</p>
      <h3>- Snakk om millimeter</h3>
      <p>Det er også sterke reaksjoner på den britiske balløya.</p>
      <p>- Firmino får et mål annullert for offside. Han var ikke offside, men VAR bestemmer at han er offside. Når det kommer til VAR, er jeg nå offside, skriver BBC-profilen og tidligere Leicester-spiller Gary Lineker på Twitter.</p>
      <p>
        <b>Tidligere storscorer Dion Dublin er også i villrede.</b>
      </p>
      <p>- Det må være snakk om millimeter. Jeg klarer ikke å se det, og jeg har sett linjene. Jeg ser Tyrone Mings' kne og Firminos skulder, men for meg er han onside, sier Dublin på Match of the Day.</p>
      <p>- For meg var det bare hånda til Firmino som var i offside. Det burde vært et mål. VAR har ikke funket, de får det ikke til, og fans og spillere kommer til å bli veldig frustrerte av det, sier Chris Waddle på BBC Radio 5 Live.</p>
      <h3>Flere VAR-situasjoner</h3>
      <p>Firmino-situasjonen var ikke den eneste situasjonen der VAR var involvert. Også ved 1-0-scoringen, som kom fem minutter før, ble videodømmingen brukt for å godkjenne Trezeguets scoring.</p>
      <p>
        <b>Det så lenge ut til at Liverpool skulle gå på sitt første tap denne sesongen, men tre minutter før slutt stanget venstreback Andy Robertson inn utlikningen. På overtid sørget Mané for tre poeng da han styret inn 2-1-scoringen på en corner.</b>
      </p>
      <p>Også tittelrival Manchester City havnet under 0-1, men også de snudde til 2-1. Dermed har Liverpool fortsatt seks poeng ned til City på andreplass.</p>
    </article>
  </body>
</html>