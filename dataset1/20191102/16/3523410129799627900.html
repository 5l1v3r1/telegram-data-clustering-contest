<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637542/%D9%84%D8%A7%D8%AA-%D8%A8%D8%A7%D8%B2%DB%8C-%D8%A8%D8%B1-%D8%B3%D8%B1-%D8%AC%D8%A7%DB%8C-%D9%BE%D8%A7%D8%B1%DA%A9-%D8%AE%D9%88%D8%AF%D8%B1%D9%88-%DA%A9%D8%A7%D8%B1-%D8%AF%D8%B3%D8%AA-%D8%A7%D8%B4%D8%B1%D8%A7%D8%B1-%D8%AF%D8%A7%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-02T16:36:00+00:00"/>
    <meta property="og:title" content="لات بازی بر سر جای پارک خودرو کار دست اشرار داد"/>
    <meta property="og:description" content="رئیس کلانتری ۱۴۴ جوادیه تهرانپارس از دستگیری ۴ شروری خبر داد که بر سر جای پارک خودرو درگیر و نظم عمومی را بر هم زده بودند."/>
  </head>
  <body>
    <article>
      <h1>
        <a href="https://www.bultannews.com/fa/news/637542/%D9%84%D8%A7%D8%AA-%D8%A8%D8%A7%D8%B2%DB%8C-%D8%A8%D8%B1-%D8%B3%D8%B1-%D8%AC%D8%A7%DB%8C-%D9%BE%D8%A7%D8%B1%DA%A9-%D8%AE%D9%88%D8%AF%D8%B1%D9%88-%DA%A9%D8%A7%D8%B1-%D8%AF%D8%B3%D8%AA-%D8%A7%D8%B4%D8%B1%D8%A7%D8%B1-%D8%AF%D8%A7%D8%AF">لات بازی بر سر جای پارک خودرو کار دست اشرار داد</a>
      </h1>
      <h2>رئیس کلانتری ۱۴۴ جوادیه تهرانپارس از دستگیری ۴ شروری خبر داد که بر سر جای پارک خودرو درگیر و نظم عمومی را بر هم زده بودند.</h2>
      <address><time datetime="2019-11-02T16:36:00+00:00">02 Nov 2019, 16:36</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، سرهنگ منصور حشمتیان رئیس کلانتری ۱۴۴ جوادیه تهرانپارس گفت: ساعت ۱۰ شب پنجشنبه نهم آبان ماه امسال وقوع یک فقره درگیری که منجر به برهم خوردن نظم عمومی شده بود، به کلانتری ۱۴۴ اعلام شد و تیمی از ماموران عملیات کلانتری به نشانی اعلامی برای بررسی موضوع مراجعه کردند.</p>
      <p>وی بیان داشت: با حضور ماموران در محل، تیم اعزامی مشاهده کردند که ۴ تن از شهروندان با سر و صدا و عربده کشی نظم عمومی را برهم زده و حتی خودرو‌های یکدیگر را تخریب کرده اند.</p>
      <p>کلانتر محله جوادیه تهرانپارس بیان داشت: با توجه به اینکه متهمان توجهی به فرمان‌های پلیسی نمی‌کردند، ماموران چند تیر هوائی شلیک و در نهایت هر ۴ متهم دستگیر و به کلانتری برای تحقیقات پلیسی منتقل شدند.</p>
      <p>حشمتیان افزود: تحقیقات اولیه حکایت از این داشت: متهمان در ابتدا بر سر جای پارک خودرو با یکدیگر درگیر شده‌اند و با جانبداری سرنشینان هر ۲ خودرو، درگیری توسعه و در نهایت تا تخریب خودرو‌های یکدیگر پیش رفته اند.</p>
      <p>این مقام انتظامی با بیان اینکه در شاخه دیگری از تحقیقات پلیسی مشخص شد که متهمان پیش‌تر با همین عنوان مجرمانه توسط کلانتری حکیمیه دستگیر شده‌اند، اضافه کرد: پس از تحقیقات تکمیلی هر ۴ متهم برای سیر مراحل قانونی در اختیار مرجع قضائی قرار گرفت.</p>
    </article>
  </body>
</html>