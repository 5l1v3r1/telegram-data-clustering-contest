<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://press-centr.com/ua/news/42599_Ternopilski-komunalniki-teper-borotimutsya-z-narkomaniyu"/>
    <meta property="og:site_name" content="PRESS-ЦЕНТР"/>
    <meta property="article:published_time" content="2019-11-02T16:08:00+00:00"/>
    <meta property="og:title" content="Тернопільські комунальники тепер боротимуться з наркоманією"/>
    <meta property="og:description" content="Тернопільські правоохоронці запровадили новацію у боротьбі з наркоманією. Відтепер до цієї нелегкої справи будуть підключені комуналь"/>
  </head>
  <body>
    <article>
      <h1>Тернопільські комунальники тепер боротимуться з наркоманією</h1>
      <address>
        <time datetime="2019-11-02T16:08:00+00:00">02 Nov 2019, 16:08</time>
      </address>
      <p>
        <b>Тернопільські правоохоронці запровадили новацію у боротьбі з наркоманією.</b>
      </p>
      <p>Відтепер до цієї нелегкої справи будуть підключені комунальні служби міста, а також — представники ЖЕКів та ОСББ, пише Україна молода</p>
      <p>Ідеться про виявлення та ліквідацію так званих «закладок» — відповідних написів, графіті та інших позначок на стінах будівель i парканах, які допомагають зацікавленим знайти і придбати наркотики.</p>
      <p>Як повідомляє відділ комунікації поліції Тернопільської області, на недавній зустрічі співробітників управління протидії наркозлочинності та комунальних установ було ухвалено рішення спільними зусиллями «виявляти, документувати, а потім знищувати рекламні надписи на будинках та інших будівлях про продаж заборонених речовин».</p>
      <p>За словами начальника управління протидії наркозлочинності національної поліції в Тернопільській області Михайла Димиди, для цього буде створено спеціальну групу, куди увійдуть представники правоохоронних органів, комунальних підприємств, муніципальної поліції, ЖЕКів, ОСББ та інших організацій і установ.</p>
      <p>Будь-яка інформація про «кримінальні» написи на вулицях, у дворах, парках i скверах буде оперативно передаватися правоохоронцям, які її документуватимуть, перевірятимуть отримані дані та викриватимуть злочинців, а комунальники під контролем муніципальної інспекції займатимуться знищенням забороненої реклами.</p>
      <p>Як розповів Михайло Димида, продавці наркотиків працюють за традиційною схемою — обирають один із мікрорайонів обласного центру, впродовж однієї-двох діб наносять відповідні надписи, відтак очікують клієнтів. Останні ж, побачивши бажану позначку, повідомляють про неї й своїх наркозалежних знайомих. Зрозуміло, що тільки власними силами оперативно виявляти та ліквідовувати всі такі позначки правоохоронцям було досить складно.</p>
      <p>
        <i>Фото ілюстративне</i>
      </p>
    </article>
  </body>
</html>