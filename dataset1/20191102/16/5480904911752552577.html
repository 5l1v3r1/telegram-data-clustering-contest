<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/dva-goly-behem-minuty-vynesly-boleslavi-remizu-2-2-v-olomouci/1816377?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-02T16:32:00+00:00"/>
    <meta property="og:title" content="Dva góly během minuty vynesly Boleslavi remízu 2:2 v Olomouci"/>
    <meta property="og:description" content="Olomouc - Pouhá minuta stačila fotbalistům Mladé Boleslavi k tomu, aby v zápase 15. kola fotbalové ligy smazali dvoubrankový náskok Olomouce. Domácí vedli po brankách Jakuba Plška a Víta Beneše už 2:0, za hosty však na konečných 2:2 vyrovnali Jakub Fulnek a Lukáš Budínský. Sigma zaznamenala sedmou remízu v ročníku a na výhru čeká už šest kol. Středočeši vybojovali pátý bod na hřištích soupeřů."/>
  </head>
  <body>
    <article>
      <h1>Dva góly během minuty vynesly Boleslavi remízu 2:2 v Olomouci</h1>
      <address><time datetime="2019-11-02T16:32:00+00:00">02 Nov 2019, 16:32</time> by <a rel="author" href="http://www.ctk.cz/" target="_blank">ČTK</a></address>
      <p>Olomouc - Pouhá minuta stačila fotbalistům Mladé Boleslavi k tomu, aby v zápase 15. kola fotbalové ligy smazali dvoubrankový náskok Olomouce. Domácí vedli po brankách Jakuba Plška a Víta Beneše už 2:0, za hosty však na konečných 2:2 vyrovnali Jakub Fulnek a Lukáš Budínský. Sigma zaznamenala sedmou remízu v ročníku a na výhru čeká už šest kol. Středočeši vybojovali pátý bod na hřištích soupeřů.</p>
      <slideshow>
        <figure>
          <img src="https://i3.cn.cz/6/1572718471_P201911020576201.jpg"/>
        </figure>
        <figure>
          <img src="https://i3.cn.cz/6/1572716807_P201911020556601.jpg"/>
        </figure>
        <figure>
          <img src="https://i3.cn.cz/6/1572716596_P201911020553501.jpg"/>
        </figure>
        <figure>
          <img src="https://i3.cn.cz/6/1572714608_P201911020526001.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3246">Fotogalerie: První fotbalová liga 2019/20</a>
        </figcaption>
      </slideshow>
      <p>Do zápasu vstoupili mnohem aktivněji domácí. Už ve čtvrté minutě musel Budínský důrazným odkopem řešit spletitou situaci před Stejskalem. Nicméně Sigma se vedoucího gólu dočkala poměrně brzy. Centr z pravé strany prošel šestnáctkou až k Plškovi a nejlepší střelec Hanáků otevřel skóre.</p>
      <p>Nemuselo zůstat u jednoho gólu. Vzápětí hlavičkoval nebezpečně Kerbr, po hlavičce Yunise a pokusu Plška musel zasahovat Stejskal, který měl v tomto časovém úseku spoustu práce.</p>
      <p>Boleslav moc prostoru k ofenzívě neměla. Ve 22. minutě vystřelil Budínský, ale Jemelka pokus ke gólmanovi nepustil. Mimo šla i slabá hlavička Komličenka a pokus Ladry také neměl šanci. Možná i proto ještě do půle posílil útok Mešanovič, který začal duel na lavičce.</p>
      <p>Bosenský útočník měl na kopačce vyrovnání v 52. minutě, ale tváří v tvář Buchtovi poslal míč mimo, nicméně tato akce signalizovala větší útočnou aktivitu hostí. Potvrdit ji mohl Budínský, ovšem jeho hlavička zazvonila o tyč domácí branky.</p>
      <p>Když po rohu zvýšil Beneš hlavou na 2:0, zdálo se, že by Sigma mohla kráčet k pohodovým bodům. Jenže minutu poté obstřelil Fulnek obranu i gólmana a za dalších pár vteřin Budínský zblízka vyrovnal.</p>
      <p>V dalším průběhu se oba celky snažily strhnout vítězství na svoji stranu. Nebezpečně pálil Ladra, na druhé straně hřiště Hála. Skóre se nezměnilo ani v nastavení, kdy domácí při závaru po velkém tlaku trefili břevno.</p>
      <h3>Hlasy po utkání: </h3>
      <p><b>Radoslav Látal (trenér Olomouce):</b> <i>"Jsme zklamaní z toho, že jsme získali jen jeden bod. V první půli bylo z naší strany vše v pořádku, jen jsme měli dát druhý gól. Rozhodl krátký úsek druhé půle. My vedeme 2:0 a místo, aby to někdo na hřišti uklidnil, tak dostaneme po individuálních chybách dvě branky. Bylo to z naší strany podcenění situace, někteří hráči tam zůstali viset a to rozhodlo. Není nám nic platné, že jsme byli 70 minut lepším týmem, když nemáme tři body."</i></p>
      <p><b> Jozef Weber (trenér Mladé Boleslavi):</b> <i>"Po takovém vývoji je remíza dobrá, v první půli jsme nestíhali, byli jsme všude pozadu. I když Sigma dala po přestávce druhý gól, tak dominantní jsme byli my a podařilo se nám rychle vyrovnat. Pomýšleli jsme pak na tři body, posílili útok, ale nakonec jsme byli rádi, že jsme ubránili jeden. Když to řeknu trochu s nadsázkou, tak to byla dnes bundesliga, ale bez divácké kulisy."</i></p>
      <h3>Sigma Olomouc - FK Mladá Boleslav 2:2 (1:0)</h3>
      <p>Branky: 14. Plšek, 62. Beneš - 63. Budínský. 64. Fulnek. Rozhodčí: Ginzel - Vitner, Vaňkát. ŽK: Beneš - Hubínek, Hašek. Diváci: 2406.</p>
      <p><b>Olomouc:</b> Buchta - Hála (80. Sladký), Beneš, Jemelka, Kerbr - Pilař (67. Texl), Houska, Greššák, Plšek, González (65. Falta) - Yunis. Trenér: Radoslav Látal.</p>
      <p><b>Mladá Boleslav:</b> Šeda - Jakub Klíma, Tatajev, Pudil, Fulnek - Budínský, Hubínek, Hašek (36. Mešanovič), Bucha (75. Jiří Klíma) - Komličenko, Ladra (90.+2 Auer). Trenér: Weber.</p>
    </article>
  </body>
</html>