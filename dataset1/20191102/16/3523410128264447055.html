<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637551/%DB%8C%D9%85%D9%86-%D8%B3%D9%88%D8%AF%D8%A7%D9%86-%D8%AF%D8%B1-%D8%AD%D8%A7%D9%84-%D8%AA%D8%AC%D8%A7%D8%B1%D8%AA-%D9%88-%D8%A7%D8%B1%D8%AA%D8%B2%D8%A7%D9%82-%D8%A8%D8%A7-%D8%AC%D8%A7%D9%86-%D8%B3%D8%B1%D8%A8%D8%A7%D8%B2%D8%A7%D9%86-%D8%AE%D9%88%D8%AF-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-02T16:54:00+00:00"/>
    <meta property="og:title" content="یمن: سودان در حال تجارت و ارتزاق با جان سربازان خود است"/>
    <meta property="og:description" content="سخنگوی نیروهای مسلح یمن ضمن ارائه آماری از نظامیان کشته شده سودانی در جنگ یمن اعلام کرد، این کشور با جان سربازانش تجارت می‌کند."/>
  </head>
  <body>
    <article>
      <h1>
        <a href="https://www.bultannews.com/fa/news/637551/%DB%8C%D9%85%D9%86-%D8%B3%D9%88%D8%AF%D8%A7%D9%86-%D8%AF%D8%B1-%D8%AD%D8%A7%D9%84-%D8%AA%D8%AC%D8%A7%D8%B1%D8%AA-%D9%88-%D8%A7%D8%B1%D8%AA%D8%B2%D8%A7%D9%82-%D8%A8%D8%A7-%D8%AC%D8%A7%D9%86-%D8%B3%D8%B1%D8%A8%D8%A7%D8%B2%D8%A7%D9%86-%D8%AE%D9%88%D8%AF-%D8%A7%D8%B3%D8%AA">یمن: سودان در حال تجارت و ارتزاق با جان سربازان خود است</a>
      </h1>
      <h2>سخنگوی نیروهای مسلح یمن ضمن ارائه آماری از نظامیان کشته شده سودانی در جنگ یمن اعلام کرد، این کشور با جان سربازانش تجارت می‌کند.</h2>
      <address><time datetime="2019-11-02T16:54:00+00:00">02 Nov 2019, 16:54</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، «یحیی سریع» سخنگوی نیروهای مسلح یمن در کنفرانسی مطبوعاتی به خسارت‌های وارد شده به نیروهای سودانی شرکت‌کننده در جنگ یمن پرداخت و اعلام کرد، از ابتدای جنگ یمن تا کنون هشت هزار نظامی سودانی کشته، زخمی یا مفقود شده‌اند.</p>
      <p>بر اساس گزارش شبکه «المسیره»، سریع گفت، نظام سودان با جان سربازان خود تجارت و با فریب آنها از طریق شعار و توجیه، ارتزاق می‌کند.</p>
      <p>وی افزود: در ماه‌های اخیر خسارت‌های ثبت شده در صفوف مزدوران سودانی به ۱۸۵ کشته و دهها زخمی رسیده است؛ در سال ۲۰۱۸ نیز تعداد کشته‌شده‌ها در میان مزدوران سودانی به ۷۲۰ نفر رسیده و صدها نفر دیگر نیز زخمی شدند.</p>
      <p>سریع ادامه داد، در سال جاری نیز تعداد کشته شده‌ها در میان نظامیان سودانی به ۴۵۹ نفر رسیده و مجموع آنها در سال گذشته و جاری حدود ۱۳۵۴ نفر است.</p>
      <p>یحیی سریع در ادامه گفت؛ آمار کشته شده‌های سودانی در جنوب یمن، تعز (جنوب غرب یمن) و ساحل غربی تا ماه گذشته میلادی به بیش از ۲۰۴۹ نفر رسیده است و در سال‌های ۲۰۱۵ و ۲۰۱۶ ، ۸۵۰ سودانی در جنگ یمن کشته شده‌اند.</p>
      <p>وی افزود: جمع خسارت‌های جانی وارد شده به مزدوران ارتش سودان از آغاز حملات به یمن به بیش از هشت هزار کشته و زخمی و مفقود رسیده و تعداد کشته‌ها حدود ۴۲۵۳ نفر است.</p>
      <p>سریع ادامه داد، ادامه مشارکت سودان در حمله به یمن جز برای خدمت به دستورکارهای ائتلاف متجاوز نیست؛ تیپ‌های نظامی سودانی در جبهه‌های مرزی تحت نظارت سعودی و در جنوب تحت نظارت امارات هستند.</p>
      <p>وی تصریح کرد، پنج هزار نظامی سودانی در آنچه تیم پنجم در «الخوبه» (در جازان) نامیده می‌شود، حضور دارند. در منطقه «مجازه» (در عسیر) نیز دو هزار نظامی سودانی و در «سقا» ۶۰۰ نظامی سودانی حضور دارند.</p>
      <p>سریع در ادامه اعلام کرد، در ساحل غربی شش تیپ سودانی مستقر است و اطلاعات حاکی از رفتن سه تیپ از این منطقه شامل شش هزار نظامی حکایت دارد. در عدن و لحج نیز هزار سرباز و افسر سودانی حضور دارند که در «رأس عباس»، فرودگاه عدن و پایگاه هوایی «العند» مستقر هستند.</p>
      <p>وی گفت، این نظامیان سودانی طی سال‌های گذشته مرتکب جنایات متعدد تا حد تجاوز جنسی شده‌اند. بکارگیری کودکان در جنگ یکی از جنایت‌هایی است که فرماندهی مزدوران سودانی مرتکب آن شده است.</p>
      <p>سریع ضمن اعلام اینکه ارتش و کمیته‌های مردمی یمن با اسیران سودانی رفتاری انسانی بر اساس دین و اخلاق دارند، افزود، ادامه مشارکت سودان در جنگ علیه یمن ارتش یمن را وامی‌دارد با اقداماتی جدی آنها را مجبور به ترک یمن کند.</p>
      <p>وی تأکید کرد، نیروهای یمنی قدرت کامل برای هدف قرار دادن هر تشکیلات نظامی قبل از رسیدن آنها به خاک یمن را دارند.</p>
      <p>سریع از سودان خواست با عقب کشیدن مابقی نیروهای خود از یمن جان آنها را نجات دهد و در ادامه افزود، نیروهای سودانی حاضر در یمن اهداف مشروع ارتش هستند.</p>
    </article>
  </body>
</html>