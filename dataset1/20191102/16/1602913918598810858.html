<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/cea-mai-mare-listare-publica-din-istorie-are-unda-verde-18532812"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-02T16:00:00+00:00"/>
    <meta property="og:title" content="Cea mai mare listare publică din istorie are undă verde"/>
    <meta property="og:description" content="Cea mai mare ofertă publică iniţială (IPO) din istorie a primit vineri undă verde de la prinţul moştenitor al Arabiei Saudite, Mohammed bin Salman, iar detaliile listării gigantului petrolier Aramco vor fi anunţate duminică, 3 noiembrie, transmite Bloomberg."/>
  </head>
  <body>
    <article>
      <h1>Cea mai mare listare publică din istorie are undă verde</h1>
      <address><time datetime="2019-11-02T16:00:00+00:00">02 Nov 2019, 16:00</time> by <a rel="author" href="https://www.zf.ro/autor/mihai-gongoroi" target="_blank">Mihai Gongoroi</a></address>
      <p>Cea mai mare ofertă publică iniţială (IPO) din istorie a primit vineri undă verde de la prinţul moştenitor al Arabiei Saudite, Mohammed bin Salman, iar detaliile listării gigantului petrolier Aramco vor fi anunţate duminică, 3 noiembrie, transmite Bloomberg.</p>
      <p>Aramco intenţiona să anunţe detaliile lansării ofertei sale publice iniţiale la data de 3 noiembrie încă de săptămâna trecută, după mai multe amânări în acest sens în 2019, însă acum decizia de cotare a devenit oficială, după ce Bin Salman ar fi fost convins că există destul interes pentru asigurarea succesului operaţiunii de piaţă.</p>
      <p>Oficialii saudiţi au decis o nouă amânare în urmă cu două luni, în contextul tensiunilor din Orientul Mijlociu, iar în octombrie au decis să mai acorde timp consultanţilor să caute investitori majori.</p>
      <p>Dorinţa saudiţilor este o evaluare cât mai aproape de 2.000 de miliarde de dolari pentru una din cele mai mari companii producătoare de petrol şi gaze din lume. În prezent, Apple este compania cu cea mai mare valoare de piaţă din lume, fiind evaluată la 1.140 de miliarde de dolari şi listată la New York. Despre Aramco, companie deţinută integral de statul saudit, se spune că este cea mai profitabilă companie din lume, potrivit Bloomberg, care ar fi văzut un bilanţ al companiei.</p>
      <p>Conform detaliilor din presa internaţională, oficiali saudiţi şi directori ai Aramco s-au întâlnit în ultimele săptămâni cu investitori internaţionali pentru atragerea acestora în ofertă. Aramco are în plan să listeze 1-2% din companie la bursa din Tadawul. O cotă de 1% este evaluată la 20 de miliarde de dolari.</p>
      <p>Privatizarea parţială a companiei ce reprezintă pilonul de stabilitate pentru statul saudit vine după naţionalizarea graduală din anii 1970. Listarea Aramco a fost sugerată pentru prima dată în 2016 de către bin Salman şi face parte din strategia lui de a aduna fonduri pentru reducerea dependenţei economiei saudite de veniturile din vânzările de petrol.</p>
      <p>Sursele Bloomberg notează că Salman va fi nevoit să accepte un preţ mai mic pentru acţiunile Aramco dacă doreşte ca operaţiunea să fie încheiată cu succes, ceea ce ar apropia valoarea de piaţă a companiei mai degrabă de 1.700 miliarde de dolari decât de 2.000 de miliarde. Mare parte din investitori ar urma să facă parte din familiile ce compun aristrocraţia şi familia regală a Arabiei Saudite.</p>
      <p>Mai mult de 20 de bănci de investiţii internaţionale şi-au disputat participarea la realizarea operaţiunii de piaţă, rolurile principale fiind îndeplinite de marile bănci americane Citigroup, Goldman Sachs şi JP Morgan Chase.</p>
      <p>Mohammed bin Salman vrea ca pe viitor un pachet total de 5% din acţiunile Aramco să fie listate, iar operaţiunea domestică va fi urmată de o listare secundară pe o piaţă internaţională.</p>
    </article>
  </body>
</html>