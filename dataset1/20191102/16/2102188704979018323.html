<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/2/653264/"/>
    <meta property="og:site_name" content="Економічна правда"/>
    <meta property="article:published_time" content="2019-11-02T16:23:00+00:00"/>
    <meta property="og:title" content="Скандальний ексзаступник міністра інфраструктури може отримати посаду в ГПУ – джерело"/>
    <meta property="og:description" content="Колишній заступник міністра інфраструктури Юрій Лавренюк може бути призначений на пост заступника генерального прокурора України."/>
  </head>
  <body>
    <article>
      <h1>Скандальний ексзаступник міністра інфраструктури може отримати посаду в ГПУ – джерело</h1>
      <address>
        <time datetime="2019-11-02T16:23:00+00:00">02 Nov 2019, 16:23</time>
      </address>
      <p>Колишній заступник міністра інфраструктури Юрій Лавренюк може бути призначений на пост заступника генерального прокурора України.</p>
      <p>Про це ЕП повідомив співрозмовник в парламенті.</p>
      <p>За даними ЕП, Лавренюк, який з 2016 року займав посаду заступника міністра та відповідав за портовий напрямок, <a href="https://www.epravda.com.ua/publications/2019/09/27/652028/">представляв</a> в транспортному відомстві інтереси глави МВС Арсена Авакова.</p>
      <p>Після новини у вересні про те, що Лавренюк може залишитися при посаді, одразу декілька профільних асоціацій <a href="https://biz.liga.net/ekonomika/transport/article/vosstanie-portov-lavrenyuk-borba-za-milliardy-s-morskih-potokov-i-pri-chem-tut-avakov">опублікували листи</a> на ім’я президента та прем’єра з проханням не допустити його перепризначення, оскільки з ним, начебто, пов’язані ледь не усі корупційні скандали останніх років.</p>
      <p>Сам Лавренюк неодноразово спростовував усі звинувачення на свою адресу та заявляв, що під час його роботи в сфері інфраструктури було запроваджено багато фундаментальних змін.</p>
      <p>28 жовтня Лавренюк заявив, що <a href="https://www.epravda.com.ua/news/2019/10/28/653035/">завершує роботу у міністерстві</a> і "планує рухатися далі". За даними ЕП, Лавренюк має підтримку керівника Офісу президента Андрія Богдана.</p>
      <p>Економічна правда</p>
    </article>
  </body>
</html>