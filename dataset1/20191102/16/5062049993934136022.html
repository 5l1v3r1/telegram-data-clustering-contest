<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10611--nejdivnejsi-turnaj-stoleti-tosihide-macui-se-v-sen-cenu-zapsal-do-tenisove-historie"/>
    <meta property="og:site_name" content="Tenisový svět"/>
    <meta property="article:published_time" content="2019-11-02T16:25:00+00:00"/>
    <meta property="og:title" content="Nejdivnější turnaj století? Tošihide Macui se v Šen-čenu zapsal do tenisové historie"/>
    <meta property="og:description" content="Že tenista skrečuje dva zápasy během jednoho turnaje, je nevídaná věc. Když se k této situaci přidají ještě dvě odstoupení soupeřů ve čtyřhře, pak se jedná vskutku o unikátní událost. Právě takový turnaj zažil tento týden jednačtyřicetiletý Tošihide Macui."/>
  </head>
  <body>
    <article>
      <h1>Nejdivnější turnaj století? Tošihide Macui se v Šen-čenu zapsal do tenisové historie</h1>
      <address>
        <time datetime="2019-11-02T16:25:00+00:00">02 Nov 2019, 16:25</time>
      </address>
      <p>
        <b>Že tenista skrečuje dva zápasy během jednoho turnaje, je nevídaná věc. Když se k této situaci přidají ještě dvě odstoupení soupeřů ve čtyřhře, pak se jedná vskutku o unikátní událost. Právě takový turnaj zažil tento týden jednačtyřicetiletý Tošihide Macui.</b>
      </p>
      <p>Nad některými výsledky či výkony zůstává rozum stát. Jen obtížně se popisuje představení japonského tenisty Tošihida Macuie (na fotografii v pozadí) challengerem v Šen-čenu. Jednačtyřicetiletý veterán totiž při své cestě turnajem skrečoval dvě utkání dvouhry, navíc se svým parťákem Višnuem Vardhanem postoupili do semifinále čtyřhry, aniž by odehráli jediný míček.</p>
      <p>Jak je to možné? Začněme dvouhrou, v níž musel 802. tenista žebříčku Macui do jednokolové kvalifikace, kde jako obrovský favorit utkání vzdal za nepříznivého stavu 5:7 a 1:4 proti Jiaqimu Duanovi. Macui se přesto dostal jako šťastný poražený rovnou do druhého kola hlavní soutěže singlu. Ani tento duel ale nedohrál, když při skóre 6:7(3) a 1:2 skrečoval Čchun-sin Cengovi.</p>
      <p>Bizarní události pokračovaly soutěží čtyřhry, kde proti páru Macui, Vardhan dvakrát nenastoupili soupeři. Japonsko-indická dvojice se tak na kurtu představila až v semifinále, kde podlehla duu Elgin, Ramanathan 5:7 a 6:7(0). Tím nezapomenutelný turnaj Macuie skončil.</p>
      <p><b>Tošihide Macui na challengeru v Šen-čenu:</b><br/><u>Dvouhra</u><br/>Kvalifikační kolo: Macui –<b> </b>Duan 5:7, 1:4 – skreč Macui<br/>1. kolo: volný los<br/>2. kolo: Macui – Ceng 6:7(3), 1:2 – skreč Macui</p>
      <p><u>Čtyřhra</u><br/>1. kolo: Macui, Vardhan – Gabašvili, Džazírí, bez boje<br/>Čtvrtfinále: Macui, Vardhan – Doumbia, Reboul, bez boje<br/>Semifinále: Macui, Vardhan – Elgin, Ramanathan 5:7, 6:7(0)</p>
      <footer>Marek Bartošík, foto: Twitter – @Keio_Challenger</footer>
    </article>
  </body>
</html>