<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/sport/tenis/opityt-na-dzhokovich-prekyrshi-hysa-i-strastta-v-igrata-na-grigor-dimitrov-1391064.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-02T16:49:00+00:00"/>
    <meta property="og:title" content="Опитът на Джокович прекърши хъса и страстта в играта на Григор Димитров"/>
    <meta property="og:description" content="Григор Димитров изигира впечатляващ двубой срещу световния №1 Новак Джокович, но точността му изневери в ключови моменти от мача и българинът затрудни, но не успя да спечели срещу сърбина, губейки страхотния дуел от полуфиналите на Мастърса в Париж след 6:7 (5), 4:6 Григор изигра фантастичен първи сет, в който беше по-активен от световния №1 в посрещането и изпусна шансове да стигне до точка за пробив в геймове №8 и №10"/>
  </head>
  <body>
    <article>
      <h1>Опитът на Джокович прекърши хъса и страстта в играта на Григор Димитров</h1>
      <address><time datetime="2019-11-02T16:49:00+00:00">02 Nov 2019, 16:49</time> by <a rel="author">Sportlive.bg</a></address>
      <p><a href="https://www.sportlive.bg/tags/4119"><b>Григор Димитров</b></a> изигира впечатляващ двубой срещу световния №1 Новак Джокович, но точността му изневери в ключови моменти от мача и българинът затрудни, но не успя да спечели срещу сърбина, губейки страхотния дуел от полуфиналите на Мастърса в Париж след 6:7 (5), 4:6.</p>
      <p>Григор изигра фантастичен първи сет, в който беше по-активен от световния №1 в посрещането и изпусна шансове да стигне до точка за пробив в геймове №8 и №10. На собствен сервис обаче беше безпогрешен и стигна до тайбрек, в който съумя да поведе с минипробив при 5:4.</p>
      <p>За съжаление обаче, в този момент Джокович заигра абсолютно безпогрешно и показа невероятна защита, а Димитров прати драйв воле в аут за 5:5 и след това два пъти бекхендът му изневери в нови изтискващи разигравания с най-добрия дефанзивен тенисист в света - 5:7 и сет за Ноле.</p>
      <p>Във втория сет Димитров допусна съвсем леко отпускане в гейм №5 и Джокович веднага се възползва от това. С умела защита, световният №1 стигна до две точки за пробив при 15:40, като Димитров успя да отрази първата, но при втората не уцели добре топката и тя излезе в аут - решаващ пробив, който сложи край на изключителната до този момент игра на Димитров.</p>
      <p>До края на мача и двамата тенисисти взеха лесно подаванията си, което сложи и край на сета при 4:6, а с това Джокович се класира за финал на Мастърс турнира в Париж.</p>
      <p>Това бе 11-о поражение на Димитров в задочния балкански сблъсък, но въпреки загубата Гришо ще се завърне в топ 20 на световния тенис - важна цел, за да може той да се възползва от по-лесен жребий в следващите турнири през следващата година и да продължи изкачването си, което бележи в последната четвъртина от сезона.</p>
      <p>Това е първи финал на Джокович в турнира от Мастърс сериите от май месец насам, като там той ще срещне победителя в срещата Денис Шаповалов - Рафаел Надал.</p>
      <p>
        <b>РАЗВОЙ НА СРЕЩАТА</b>
      </p>
      <p>
        <i>Придружавани от деца, двамата тенисисти излязоха на корта под бурните овации на пълната зала в Париж. След тегленето на жребия, Новак Джокович избра да сервира в първия гейм.</i>
      </p>
      <p><b>1:0 </b>- Уверено начало на сърбина, който наниза два уинъра в комбинация с грешка на Димитров, с които поведе с 40:0. Последваха и две грешки от негова страна, които позволиха на Гришо да търси изравняване, но Ноле завоюва гейма с прекрасен скъсен форхенд по диагонала.</p>
      <p><b>1:1</b> - Вторият гейм бе открит от мълниеносен ретур на Ноле, който бе неутрализиран в следващото разиграване с уинър от форхенд на българина. След това Гришо взе следващите 3 точки и също защити подаването си.</p>
      <p><b>1:2</b> - Бърз гейм на 0 за световния №1.</p>
      <p><b>2:2</b> - Ноле отново на няколко пъти затрудния бившия №3 с ретурите си, но при 40:30 Димитров изпълни отличен сервис по правата и не позволи на Джокера да върне топката в неговот поле.</p>
      <p><b>2:3 </b>- Джокович отново нямаше проблеми и с разнообразни начални удари не даде особени шансове на Димитров (гейм на 15).</p>
      <p><b>3:3</b> - Димитров показа здрави нерви в първите две точки и Джокович беше този, който записа две непредизвикани грешки за 30:0. С ас по правата от форхенд полето Гришо получи 3 точки за спечелване на гейма и реализира още първата след аут от форхенд на сърбина.</p>
      <p><b>3:4 </b>- Шанс се откри пред българина, след като поведе с 15:30 след нови, нетипични за играта на Ноле, грешки от форхенд. Димитров обаче прибърза с атаката си и прати форхенд в аут - 30:30. С прекрасен лоб Димитров си осигури предимство в разиграването, но вместо да атакува по правата от форхенд, той прати удобна топка за бекхенда на Джокович и сърбинът с два страхотни удара си гарантира точката - гейм бол за световния №1. Неуспешна къса на Гришо даде гейма на Джокович.</p>
      <p><b>4:4</b> - Първата двойна грешка на Димитров откри 8-ия гейм, но с две поредни, брилянтно построени атаки при мрежата Гришо се върна напред в резултата - 30:15. Бекхендите на Ноле в следващото разиграване принудиха българинът да сбърка (30:30), но след това показа устойчивост и стигна до гейм бол след аут от ракетата на Ноле (отново от форхенд). С ас по правата Григор спечели гейма.</p>
      <p><b>4:5 </b>- Съвършена смяна на темпото от Димитров, който с комбинация по двата диагонала реализира уинър от форхенд - 0:15. Минаващият удар на Димитров в следващото разиграване не се получи, но пък Джокоре направи двойна грешка - 15:30. За съжаление, Гришо също се отчете с грешка от форхенд и не успя да стигне до две точки за пробив - 30:30. В следващите две точки бекхендът изневери на българина и се повтори сценарият от гейм №7.</p>
      <p><b>5:5 </b>- Гришо прати форхенд в мрежата за старт на гейма, но не загуби повече точки до края и спечели на 15.</p>
      <p><b>5:6</b> - По-лесен гейм за Джокович след предишните му две подавания и спечели на 15 след по-разнообразна игра и две излизания при мрежата.</p>
      <p><b>6:6 </b>- С една непредизвикана грешка, но отлични начални удари Димитров прати сета в тайбрек (гейм на 15).</p>
      <p><b>6:7 (5) </b>- Ноле като че ли остави грешките зад гърба си и в първите разигравания беше безгрешен и стигна до мини пробив при 2-ия сервис на Димитров - 1:2. Още в следващото разиграване обаче Димитров пусна дълбок форхенд, с който излезе при мрежата и със смач изравни 2:2, а след силен сервис на Новак - 2:3. Мълниеносен форхенд изравни резултата, а след това Ноле най-накрая сбърка - 4:3 за българина. Двойна грешна на Ноле даде втори мини пробив за Григор, с който той поведе с 5:3 в резултата. Той изпусна още един златен шанс, след като получи възможност да атакува от форхенд, но не уцели добре топката -<b> 5:4 и два начални удара за новия член на топ 20 в тениса</b>. Последва убийствено разиграване, в което и двамата показаха страхотна защита, а в атака се впусна Димитров. С прекрасен бекхенд той си осигури позиция за атака на мрежата, но прати драйв волето си в аут - <b>5:5 и връщане на мини пробива</b>. Последва още една непредизвикана грешка и сет пойнт за Джокович - 5:6. Гришо принуди Джокович да показва най-доброто от себе си в следващото разиграване, но сърбинът устоя на атаките на Димитров, не трепна нито веднъж в защита и в крайна сметка Гришо допусна 3-а поредна непредизвикана грешка - <b>обрат и край на тайбрека.</b></p>
      <p>
        <b>ВТОРИ СЕТ</b>
      </p>
      <p><b>1:0</b> - Гришо не се притесни от подобрената игра на Джокович в защита и атаките му дадоха резултат при първия му сервис гейм във втория сет. С ас той стигна до 40:0 и, въпреки че допусна непредизвикана грешка, спечели гейма на 15.</p>
      <p><b>1:1 </b>- Две изумителни атаки на Димитров от форхенд му осигуриха достигане до 30:30. Гришо се раздаде максимално в защита в следващото разиграване, но дори шпагатът му не помогна да върне отлично пласирано воле - 40:30. Джокович завърши гейма с една от малкото си добри атаки от форхенд, която Гришо едва не върна с минаващ удар по правата.</p>
      <p><b>2:1</b> - Отново блестяща игра в атака на Димитров през целия гейм, а при 30:0 българинът показа и много добра защита и, въпреки че се разходи по целия корт, успя да осъществи минаващ удар. С директна точка от сервис българинът спечели подаването си на 0.</p>
      <p><b>2:2 </b>- Димитров сериозно се ядоса на грешка, която допусна в началото на гейма, но след това се отчете с брилянтно стоп воле за 15:15, заслужавайки аплодисменти дори и от Джокович. Това обаче беше единствената му точка в подаването на сърбина.</p>
      <p><b>2:3 (пробив)</b> - Джокович веднага наказа няколко неточности в играта на Григор и стигна до две точки за пробив - 15:40. Първата беше неутрализирана с мощен сервис по правата, но при втората Димитров не удари топката с центъра на ракетата и я изкара далеч в аут - пробив за световния №1.</p>
      <p><b>2:4 </b>- Бърз гейм на 15 за Новак.</p>
      <p><b>3:4 </b>- Григор не се предаде и взе следващото си подаване на 0.</p>
      <p><b>3:5 </b>- Джокович не допусна отпускане в подаването си и спечели лесно на 0.</p>
      <p><b>4:5 </b>- Григор откри подаването си с два аса, а след това спечели на 0.</p>
      <p><b>4:6 </b>- Безпроблемен сервис гейм за Джокович, след като Димитров се опита да бъде агресивен, но ударите му излизаха в аут - гейм на 0, сет и мач за световния №1.</p>
      <p>
        <b>ПРЕДИ ДВУБОЯ</b>
      </p>
      <p>Българският тенисист записа няколко разочарования след бляскавите мачове, които изигра на US Open, но изригна в точния момент и в Париж показва най-добрия тенис, на който е способен. Той отстрани поред Давид Гофен и Доминик Тийм с двусетови победи, а за полуфиналите се класира след леко колебливо представяне на сервис срещу Кристиан Гарин.</p>
      <p><a href="https://www.sportlive.bg/tags/1727"><b>Новак Джокович</b></a> пък се "събра" точно за Мастърса в Париж, тъй като има шанс да изгуби първата си позиция в световната ранглиста. Сърбинът не е загубил нито един сет до момента и е абсолютен фаворит да спечели надпреварата.</p>
      <p>Димитров играе много трудно срещу лидера в ранглистата, като има само една победа до момента - през 2013 година в Мадрид. Оттогава насам двамата имат и няколко паметни мача, включително на "Уимбълдън" през 2014 година и в Синсинати през 2018. Това е и последната им среща до момента, спечелена от Ноле с 2:1.</p>
      <p>Може да гледате срещата<a href="http://cdn.freesport.me/live/stream.php?t=Flash&amp;link=https://box-live.stream/stream/55533.html&amp;id=6589"><b> на този линк</b></a>!</p>
      <related>
        <h4>Още по темата</h4>
        <a href="https://www.sportlive.bg/sport/tenis/Dzhokovich-Ima-zashto-da-sravnqvat-Grigor-s-Federer-vdignal-e-nivoto-sled-US-Open--1391017.html"/>
        <a href="https://www.sportlive.bg/sport/tenis/Qsen-e-chasyt-na-sblysyka-mezhdu-Grigor-Dimitrov-i-Novak-Dzhokovich-1390949.html"/>
        <a href="https://www.sportlive.bg/sport/tenis/Grigor-Dimitrov-Sedmicata-e-fantastichna-iskam-da-izigraq-oshte-dva-macha-tuk-1390936.html"/>
        <a href="https://www.sportlive.bg/sport/tenis/VIDEO-Grigor-Dimitrov-otnovo-vpechatli-s-top-izpylnenie-1390898.html"/>
        <a href="https://www.sportlive.bg/sport/tenis/Kyde-da-gledame-sblysyka-Grigor-Dimitrov---Novak-Dzhokovich-v-Parizh-1391038.html"/>
      </related>
    </article>
  </body>
</html>