<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/lide-si-mohli-prohlednout-byvalou-tajnou-zakladnu-v-horakove/1816370?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-02T16:12:00+00:00"/>
    <meta property="og:title" content="Lidé si mohli prohlédnout bývalou tajnou základnu v Horákově"/>
    <meta property="og:description" content="Mokrá-Horákov (Brněnsko) - Prostory, které byly více než deset let přísně utajovanou protiletadlovou raketovou základnou nedaleko Mokré-Horákov na Brněnsku, se poprvé po odchodu vojáků otevřely veřejnosti. Areál vlastní od loňska soukromý majitel, který plánuje místo proměnit v areál pro trávení volného času."/>
  </head>
  <body>
    <article>
      <h1>Lidé si mohli prohlédnout bývalou tajnou základnu v Horákově</h1>
      <address><time datetime="2019-11-02T16:12:00+00:00">02 Nov 2019, 16:12</time> by <a rel="author" href="http://www.ctk.cz/" target="_blank">ČTK</a></address>
      <p>Mokrá-Horákov (Brněnsko) - Prostory, které byly více než deset let přísně utajovanou protiletadlovou raketovou základnou nedaleko Mokré-Horákov na Brněnsku, se poprvé po odchodu vojáků otevřely veřejnosti. Areál vlastní od loňska soukromý majitel, který plánuje místo proměnit v areál pro trávení volného času.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1572695487_P201911020256401.jpg"/>
        </figure>
        <figure>
          <img src="https://i3.cn.cz/6/1572705560_P201911020379401.jpg"/>
        </figure>
        <figure>
          <img src="https://i3.cn.cz/6/1572705593_P201911020380101.jpg"/>
        </figure>
        <figure>
          <img src="https://i3.cn.cz/6/1572705641_P201911020380501.jpg"/>
        </figure>
        <figure>
          <img src="https://i3.cn.cz/6/1572705703_P201911020381101.jpg"/>
        </figure>
        <figure>
          <img src="https://i3.cn.cz/6/1572705723_P201911020381201.jpg"/>
        </figure>
        <figure>
          <img src="https://i3.cn.cz/6/1572705757_P201911020381701.jpg"/>
        </figure>
        <figure>
          <img src="https://i3.cn.cz/6/1572705804_P201911020382601.jpg"/>
        </figure>
      </slideshow>
      <p>"Základna tady byla od dokončení v roce 1983 až do roku 1994, ještě do roku 1997 tu byla základní vojenská služba. Ani místní dlouho nevěděli, co tady vlastně přesně je. Prostor byl pak dlouhá léta zakonzervován a i díky tři a půl metru vysoké zdi se do něj nedostali ani žádní nežádoucí obyvatelé," uvedl Jiří Kyjovský z nezávislého sdružení VZA Bunkr, které na zprovoznění základny na přání majitele pracuje.</p>
      <p>Areál bývalé základny se rozkládá na ploše 6,7 hektaru. Kromě bunkrů pro uložení raket, velitelského bunkru nebo bunkru s řídící technikou v něm stojí i obytné budovy s jídelnou. Ty by se měly proměnit v budoucnu například na kongresové centrum nebo rekreační ubytování.</p>
      <p>"Rozhodně tam nemá vzniknout žádné stálé bydlení, spíš místo pro firemní akce, kongresy nebo akce využívající okolní prostředí. Vzhledem k tomu, že je prostor dost daleko od obytné zóny, nabízí se tu například možnost pořádání festivalů a podobně," popsal Kyjovský.</p>
      <p>Plány jsou ale zatím v počátcích. Sobotní návštěvníci si mohli prostor prohlédnout ve stavu, v jakém jej vojáci v roce 1997 opustili. Mohli si areál projít samostatně podle mapky nebo při komentované prohlídce, svézt se na staré vojenské technice i na koních. Areál se veřejnosti otevřel poprvé.</p>
      <p>"Uvažujeme o akci mezi vánočními svátky, ale pak se otevře až na jaře. Do té doby opravíme budovu kiosku u vstupu a dokončíme sociální zázemí, které zatím chybí. Uvažujeme o zavedení pevné otevírací doby, zatím jen o víkendech. Ale už teď sem chodí zájemci hrát například airsoft, byl tu i motorkářský sraz," dodal Kyjovský.</p>
      <p>Prozkoumat někdejší tajnou vojenskou základnu nakonec dorazilo téměř 600 zájemců, což pořadatelé vzhledem k dušičkovému termínu a sychravému počasí považují za úspěch.</p>
    </article>
  </body>
</html>