<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/harmanpreet-kaur-takes-astonishing-one-handed-catch-in-a-cricket-match736.html"/>
    <meta property="og:site_name" content="DoolNews"/>
    <meta property="article:published_time" content="2019-11-02T16:53:00+00:00"/>
    <meta property="og:title" content="ലോകത്തെ വിസ്മയിപ്പിച്ച ഫീല്‍ഡര്‍മാരുടെ 'പുരുഷപട്ടിക'യിലേക്ക് ഇന്നുമുതല്‍ ഒരു ഇന്ത്യക്കാരിയും; പറന്നുയര്‍ന്നു പിടിച്ചെടുത്ത ക്യാച്ചിന് കൈയടിച്ച് ലോകം- വീഡിയോ"/>
    <meta property="og:description" content="Cricket Harmanpreet Kaur Indian Cricket West Indies Yuvraj Singh Cricket ആന്റിഗ്വ: ജോണ്ടി റോഡ്‌സ്, റോബിന്‍ സിങ്, യുവ്‌രാജ് സിങ്, പോള്‍ കോളിങ്‌വുഡ് തുടങ്ങിയ പേരുകളാണ് ക്രി"/>
  </head>
  <body>
    <article>
      <h1>ലോകത്തെ വിസ്മയിപ്പിച്ച ഫീല്‍ഡര്‍മാരുടെ 'പുരുഷപട്ടിക'യിലേക്ക് ഇന്നുമുതല്‍ ഒരു ഇന്ത്യക്കാരിയും; പറന്നുയര്‍ന്നു പിടിച്ചെടുത്ത ക്യാച്ചിന് കൈയടിച്ച് ലോകം- വീഡിയോ</h1>
      <address><time datetime="2019-11-02T16:53:00+00:00">02 Nov 2019, 16:53</time> by <a rel="author">സ്പോര്‍ട്സ് ഡെസ്‌ക്</a></address>
      <p>ആന്റിഗ്വ: ജോണ്ടി റോഡ്‌സ്, റോബിന്‍ സിങ്, യുവ്‌രാജ് സിങ്, പോള്‍ കോളിങ്‌വുഡ് തുടങ്ങിയ പേരുകളാണ് ക്രിക്കറ്റ് ലോകത്ത് ഫീല്‍ഡിങ്ങിനെക്കുറിച്ചു പറയുമ്പോള്‍ ആദ്യം ഓര്‍മ്മയില്‍ വരിക. എന്നാല്‍ ഇനിമുതല്‍ അതങ്ങനെയായിരിക്കില്ല. ഈ ‘പുരുഷപട്ടിക’യിലേക്ക് ഇന്നുമുതല്‍ ഒരു വനിതാ ക്രിക്കറ്റര്‍ കൂടി പ്രവേശിക്കും.</p>
      <p>ഇന്ത്യന്‍ വനിതാ ക്രിക്കറ്റ് താരം ഹര്‍മന്‍പ്രീത് സിങ്ങാണ് കരീബിയന്‍ മണ്ണില്‍ നേടിയ അത്ഭുതാവഹമായ ക്യാച്ച് പിടിച്ചെടുത്ത് ക്രിക്കറ്റ് ലോകത്തിന്റെ കൈയടി നേടിയത്. ആന്റിഗ്വയിലെ വിവിയന്‍ റിച്ചാര്‍ഡ്‌സ് സ്റ്റേഡിയത്തിലായിരുന്നു മത്സരം.</p>
      <p>വെസ്റ്റ് ഇന്‍ഡീസിനെതിരായ ആദ്യ ഏകദിനത്തിലായിരുന്നു ഹര്‍മന്‍പ്രീതിന്റെ ക്യാച്ച്. വെസ്റ്റ് ഇന്‍ഡീസ് ഇന്നിങ്‌സിന്റെ അവസാന പന്തില്‍ ക്യാപ്റ്റന്‍ സ്റ്റെഫാനി ടെയ്‌ലര്‍ ലോങ് ഓണിലേക്ക് ഉയര്‍ത്തിയടിച്ച പന്താണ് ഹര്‍മന്‍പ്രീത് ബൗണ്ടറി ലൈനിനു തൊട്ടുമുന്നില്‍ നിന്ന് ആകാശത്തേക്കു പറന്നുയര്‍ന്ന് ഇടംകൈ കൊണ്ടു പിടിച്ചെടുത്തത്.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>94-ല്‍ നില്‍ക്കെയാണ് ടെയ്‌ലര്‍ ആ ഷോട്ടടിച്ചത്. അത് ബൗണ്ടറി ലൈന്‍ കടന്നിരുന്നെങ്കില്‍ ടെയ്‌ലര്‍ സെഞ്ചുറി നേടിയേനെ.</p>
      <related>
        <a href="https://www.doolnews.com/farokh-engineer-apologises-to-anushka-sharma-says-matter-blown-up-unnecessarily355.html?utm_source=doolnews&amp;utm_medium=related"/>
      </related>
      <p>മത്സരത്തില്‍ ഇന്ത്യ ഒരു റണ്‍സിന് തലനാരിഴയ്ക്കു പരാജയപ്പെട്ടെങ്കിലും ഈ ക്യാച്ചാണു മത്സരശേഷം ചര്‍ച്ചയാകുന്നത്. 226 റണ്‍സ് വിജയലക്ഷ്യവുമായിറങ്ങിയ ഇന്ത്യ 224 റണ്‍സിനു പുറത്താകുകയായിരുന്നു.</p>
      <p>അവസാന ഓവറില്‍ രണ്ട് വിക്കറ്റ് കൈയിലിരിക്കെ ഒമ്പത് റണ്‍സാണ് ഇന്ത്യക്കു വേണ്ടിയിരുന്നത്. എന്നാല്‍ സ്പിന്നര്‍ അനിസ മുഹമ്മദ് രണ്ട് വിക്കറ്റുകളും നേടിയതോടെ ഇന്ത്യ തോല്‍വിയിലേക്കു പതിച്ചു. അവസാന വിക്കറ്റ് അവസാന പന്തിലാണു വീണത്.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>പ്രിയ പുനിയ നേടിയ അര്‍ധസെഞ്ചുറി (75) മാത്രമാണ് അല്‍പ്പമെങ്കിലും ആശ്വാസം പകര്‍ന്നത്. ഇതോടെ മൂന്ന് ഏകദിനങ്ങളുടെ പരമ്പരയില്‍ വിന്‍ഡീസ് 1-0-ത്തിനു മുന്നിലെത്തി.</p>
      <figure>
        <iframe data-src="https://twitter.com/WisdenCricket/status/1190419270087446528?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>