<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/domaci-traci/clanek/televizijec-ki-si-zapomni-3141-decimalk-stevila-pi-240106"/>
    <meta property="og:site_name" content="Slovenske novice"/>
    <meta property="article:published_time" content="2019-11-02T16:38:00+00:00"/>
    <meta property="og:title" content="Televizijec, ki si zapomni 3141 decimalk števila π (pi)"/>
    <meta property="og:description" content="Male sive celice, slovenski televizijski kviz za otroke in mladostnike, so vstopile v 26. leto predvajanja. Oddajo, ki je pravcati hit med mladimi, je do 2016. vodil igralec Pavle Ravnohrib, ki je pad..."/>
  </head>
  <body>
    <article>
      <h1>Televizijec, ki si zapomni 3141 decimalk števila π (pi)</h1>
      <h2>Na tekmovanja iz pomnjenja se običajno pripravlja približno dva tedna.</h2>
      <address><time datetime="2019-11-02T16:38:00+00:00">02 Nov 2019, 16:38</time> by <a rel="author">D. V.</a></address>
      <slideshow>
        <figure>
          <img src="https://www.slovenskenovice.si/images/slike/2019/10/19/1356952.jpg"/>
          <figcaption>Rad žonglira. FOTO: OSEBNI ARHIV</figcaption>
        </figure>
        <figure>
          <img src="https://www.slovenskenovice.si/images/slike/2019/10/19/1356953.jpg"/>
          <figcaption>Igralec, voditelj ... FOTO: MMCRTV</figcaption>
        </figure>
        <figure>
          <img src="https://www.slovenskenovice.si/images/slike/2019/10/19/1356951.jpg"/>
          <figcaption>Igralca Pavla Ravnohriba so "podstavili". FOTO: RTV SLO</figcaption>
        </figure>
        <figure>
          <img src="https://www.slovenskenovice.si/images/slike/2019/10/19/1356957.jpg"/>
          <figcaption>Državni prvak v pomnjenju. FOTO: OSEBNI ARHIV</figcaption>
        </figure>
      </slideshow>
      <p>Male sive celice, slovenski televizijski kviz za otroke in mladostnike, so vstopile v 26. leto predvajanja. Oddajo, ki je pravcati hit med mladimi, je do 2016. vodil igralec<b> Pavle Ravnohrib</b>, ki je padel v nemilost vodilnih na RTV SLO zaradi nekaterih svojih nazorov, predvsem pa angažiranja v referendumski kampanji proti sprejemu novele zakona o zakonski zvezi in družinskih razmerjih. Od sezone 2016/17 kviz vodi dramski igralec <b>Nik Škrlec</b>.<br/><br/>»V čast mi je, da sem bil povabljen k sodelovanju pri Malih sivih celicah, in komaj čakam, da zares začnemo. To je moja prva tovrstna vloga, tako da bo zame vznemirljivo in gotovo pestro – stavim na iskrenost in radovedne, bistre tekmovalce! Obožujem izzive, domišljijo in znanje, če bom to lahko prenesel do tekmovalcev in gledalcev, je moja naloga opravljena,« je takrat dejal novi voditelj in sčasoma postal navdihujoči idol najstnikov.</p>
      <blockquote>Vozi kontracikl, žonglira, hodi po vrvi, obvlada diabolo in ravnotežno lestev.</blockquote>
      <h3>Uri možgane in razgibava telo</h3>
      <figure>
        <img src="https://www.slovenskenovice.si/images/slike/2019/10/19/1356953.jpg"/>
        <figcaption>Igralec, voditelj ... FOTO: MMCRTV</figcaption>
      </figure>
      <p>Nik je sicer iz Posavja (Brestanica), je dramski igralec in režiser ter aktiven na različnih gledaliških odrih. Pohvalimo ga lahko zaradi dejstva, da je bil tri leta državni prvak v pomnjenju števila π – zapomni si kar 3141 njegovih decimalk! –, bil je tudi državni prvak v pomnjenju. In kadar ne uri možganov, razgibava telo, verjame namreč, da možgani z gibanjem postanejo še bolj skoncentrirani, dovzetni za nove ideje in informacije, zato vozi kontracikl, žonglira, hodi po vrvi, obvlada diabolo in ravnotežno lestev.<br/><br/>Na tekmovanja iz pomnjenja se običajno pripravlja približno dva tedna. Na začetku si je v spomin brez težav priklical približno 90 odstotkov decimalk števila pi, nato je le dodajal nove in jih utrjeval. Prepričan je, da ta metoda nima zgornje meje pri količini zapomnjenih številk: »Zgornjo mejo predstavlja le volja posameznika, da to gradi in vadi. Ko sem osvojil tri tisoč številk, je bil moj tempo že 600 decimalk v eni uri. Seveda je potem drugo, da to utrdiš.« Svetovni rekord znaša dobrih 70.000 naučenih mest števila π.</p>
      <h3>Tablete za pomnjenje ni!</h3>
      <figure>
        <img src="https://www.slovenskenovice.si/images/slike/2019/10/19/1356957.jpg"/>
        <figcaption>Državni prvak v pomnjenju. FOTO: OSEBNI ARHIV</figcaption>
      </figure>
      <p>Že nekajkrat je povedal, da hitra tableta za pomnjenje ne obstaja, zato je začel študirati številne tehnike pomnjenja. Ena bolj preprostih, ko si želimo zapomniti nekaj predmetov (recimo nakupovalni seznam), je tehnika verige: »Ko si želimo nekaj zapomniti, moramo poskrbeti, da bomo to informacijo lahko priklicali, zato moramo imeti do nje neki hakeljček. Tehnika deluje tako, da prvi člen povežemo z drugim z nenavadno, močno asociacijo. Nato na enak način povežemo drugi člen s tretjim in tako naprej dobimo verigo. Ta nam pomaga, da vse prikličemo v spomin. Recimo, da imamo na seznamu najprej brokoli in kuhinjske brisačke. Jaz si predstavljam, kako iz tuša pride velik brokoli, vse je polno pare in se zavije v kuhinjsko brisačko,« živahno pripoveduje Škrlec. Pri tej metodi je pomembno, da je ustvarjena podoba čim bolj drugačna od resničnosti.</p>
      <blockquote>Vozi kontracikl, žonglira, hodi po vrvi, obvlada diabolo in ravnotežno lestev.</blockquote>
    </article>
  </body>
</html>