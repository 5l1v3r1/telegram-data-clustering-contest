<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980811136.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-02T16:16:00+00:00"/>
    <meta property="og:title" content="ترکیه: ما هتل داعشی‌های خارجی نیستیم!"/>
    <meta property="og:description" content="به گزارش فارس، «سلیمان سویلو» وزیر کشور ترکیه امروز (شنبه) به اروپا هشدار داد آنکارا تمام مظنونان و تروریست‌های داعشی بازداشت شده در این کشور یا سوریه را به کشورهای این قاره باز می‌گرداند."/>
  </head>
  <body>
    <article>
      <h1>ترکیه: ما هتل داعشی‌های خارجی نیستیم!</h1>
      <address>
        <time datetime="2019-11-02T16:16:00+00:00">02 Nov 2019, 16:16</time>
      </address>
      <p>دولت ترکیه با انتقاد از انفعال کشورهای اروپایی در بازپس‌گیری اتباع خود که به گروه تروریستی داعش پیوسته بودند، از قصد آنکارا برای بازگرداندن بازداشتی‌ها به کشورهای موطن خود خبر داد.</p>
      <p>به گزارش فارس، «سلیمان سویلو» وزیر کشور ترکیه امروز (شنبه) به اروپا هشدار داد آنکارا تمام مظنونان و تروریست‌های داعشی بازداشت شده در این کشور یا سوریه را به کشورهای این قاره باز می‌گرداند.</p>
      <p>سویلو در گفت‌وگوی کوتاه با خبرنگاران حین جلسه هیأت دولت گفت: «اینکه اروپا، ترکیه را در دست‌وپنجه نرم کردن با موضوع بازداشتی‌های داعش تنها گذاشته غیرقابل قبول است. این کار آنها غیرمسئولانه نیز است. ما اعضای بازداشت‌شده داعش را به کشورشان بازمی‌گردانیم».</p>
      <p>به نوشته روزنامه «صاباح» وی با بیان اینکه کشورهای اروپایی نمی‌توانند خودسرانه تابیعت شهروندانشان را که به عضویت داعش درآمده‌اند لغو کرده، مسئولیت آنها را به گردن ترکیه بیاندازند و انتظار داشته باشند که از آنها مراقبت کند.</p>
      <p>این مقام ترکیه‌ای ادامه داد: «ما هتل داعشی‌های هیچ کشوری نیستیم! نه فقط هلند، بلکه انگلیس هم این روش را درپیش گرفته است. به‌نظر همه راه ساده را انتخاب کرده‌اند».</p>
      <p>این اظهارات سویلو بعد از آن مطرح شد که قانونگذاران هلند طرحی را پیشنهاد داده‌اند تا مانع تصمیم دولت این کشور برای پذیرش 23 تروریست زن داعشی و 56 فرزند آنها شوند.</p>
      <p>دولت ترکیه مدعی است که طی چند سال اخیر بیش از پنج‌هزار داعشی را بازداشت کرده است. از زمان آغاز عملیات‌های ضد تروریستی ترکیه علیه داعش در سوریه، اعضای این گروه به عملیات در داخل خاک این کشور روی آورده و طبق آمار دولتی تا کنون بیش از 300 ترکیه‌ای در حملات تروریستی داعش کشته شده‌اند.</p>
    </article>
  </body>
</html>