<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619458/%D8%AA%D8%A7%DB%8C%D9%85%D8%B2-%D8%AC%D8%B2%D8%A6%DB%8C%D8%A7%D8%AA%DB%8C-%D8%A7%D8%B2-%D8%B1%D9%88%D9%86%D8%AF-%D8%AA%D8%B9%D9%82%DB%8C%D8%A8-%D8%A7%D9%84%D8%A8%D8%BA%D8%AF%D8%A7%D8%AF%DB%8C-%D9%88-%DA%A9%D8%B4%D8%AA%D9%87-%D8%B4%D8%AF%D9%86%D8%B4-%D8%B1%D8%A7-%D9%85%D9%86%D8%AA%D8%B4%D8%B1-%DA%A9%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-02T16:15:00+00:00"/>
    <meta property="og:title" content="تایمز جزئیاتی از روند تعقیب البغدادی و کشته شدنش را منتشر کرد"/>
    <meta property="og:description" content="روزنامه تایمز انگلیس جزئیاتی از تعقیب و کشته شدن ابوبکر البغدادی در منطقه &quot;باریشا&quot; در شمال سوریه که تنها سه مایل با مرزهای ترکیه فاصله دارد، نقل کرد."/>
  </head>
  <body>
    <article>
      <h1>تایمز جزئیاتی از روند تعقیب البغدادی و کشته شدنش را منتشر کرد</h1>
      <address>
        <time datetime="2019-11-02T16:15:00+00:00">02 Nov 2019, 16:15</time>
      </address>
      <p>
        <i>روزنامه تایمز انگلیس جزئیاتی از تعقیب و کشته شدن ابوبکر البغدادی در منطقه "باریشا" در شمال سوریه که تنها سه مایل با مرزهای ترکیه فاصله دارد، نقل کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>روزنامه تایمز انگلیس درباره کشته شدن ابوبکر بغدادی، سرکرده داعش نوشت: شب ۲۷ اکتبر صدای بالگردها صدای صحبت و خنده خانواده‌هایی را که بعد از شام دور هم جمع شده بودند درهم شکست. در همان حال ابومصطفی، همسایه البغدادی که البته از هویت وی خبر نداشت بیرون دوید و مردان مسلحی را دید که به سمت تعدادی بالگرد تیراندازی می‌کردند.</p>
      <p>ابومصطفی گفت: در آن لحظه واقعا ترسیده بودیم. وی موشک‌هایی را که بر سر افراد مسلح در چند متری منزلش فرود می‌آمد به یاد اورد.</p>
      <p>ابومصطفی هیچ وقت فکر نمی‌کرد که بعد از سه ماه از انتقال خانواده‌اش به باریشا همسایه خطرناک‌ترین فرد در جهان که تحت تعقیب بین المللی است شوند.</p>
      <p>در آن شب البغدادی آخرین لحظات عمرش را سپری می‌کرد. یک سگ نظامی آمریکایی در تونلی در زیرزمین او را محاصره کرده بود. او با کمربند منفجره خود و دو تن از کودکانش را منفجر کرد.</p>
      <p>فردی که البغدادی به او اعتماد داشت و به او خیانت کرد نیروهای کوماندویی را مشاهده کرد که اجزای جسد البغدادی را به یک بالگرد منتقل می‌کنند.</p>
      <p><b>تحرکات البغدادی</b><br/>از چند وقت پیش همگان بر این عقیده بودند که البغدادی در منزل امنی در طول مرزهای عراق و سوریه پنهان شده بود. ژانویه گذشته او به آخرین مقر داعش یعنی شهرک باغوز در مرزهای سوریه منتقل شد اما قبل از جنگ نهایی آن جا را ترک کرد.</p>
      <p>بسیاری از اطلاعاتی که درباره تحرکات البغدادی به دست آمده از اسرای داعش به دست آمده که مهم‌ترین آن ها ام سیاف است. وی بیوه یکی از معاونان ارشد البغدادی است که آمریکا آن‌ها را در سال ۲۰۱۵ در سوریه به اسارت گرفته بود.</p>
      <p>ام سیاف که از سوی یک دادگاه کرد به اعدام محکوم شده بود اطلاعاتی درباره خانواده البغدادی و ادارات داخلی داعش و چگونگی تحرکات آن ارائه کرد که هیچ بهایی برای آن نمی‌توان تعیین کرد.</p>
      <p>یکی از کسانی که کلید باز شدن قفل پرونده البغدادی بود ابوحسن المهاجر سخنگوی داعش و معاون نزدیک البغدادی و مسئول امنیتی داعش بود.</p>
      <p>به رغم قدیمی بودن رابطه این مسئول امنیتی با داعش نزدیکانش شاهد برخورد بدی از سوی داعش بودند و همین مسئله باعث شد اعتماد او به داعش از بین برود. مظلوم عبدی، فرمانده نیروهای سوریه دموکراتیک درباره این مسئول گفته بود که دیگر به آینده داعش ایمان ندارد و می‌خواهد از داعش و خود البغدادی انتقام بگیرد.</p>
      <p>این مسئول از طریق میانجیگرانی با نیروهای سوریه دموکراتیک تماس گرفته و آوریل خبر انتقال البغدادی به ادلب را داده بود. بعد از آن این مسئول امنیتی مکلف به تأمین منازل امنی برای البغدادی با هماهنگی گروه حراس الدین شده بود و با توجه به اینکه البغدادی از وسایل اینترنتی استفاده نمی‌کند این مسئول باید برای انجام مقدمات امنیتی شخصا با البغدادی دیدار می‌کرد. محافظان البغدادی برای انتقال این مسئول با خودرو به مکان رهبر داعش فرستاده می‌شدند.</p>
      <p>در ماه ژوئیه البغدادی به مجتمع ساختمان‌هایی خارج از شهرک باریشا منتقل شد. این مجتمع برای ابومحمد الحلبی، یکی از فرماندهان ارشد حراس الدین ساخته شده بود. البغدادی بعد از اینکه به این مجتمع رسید دیگر آنجا را ترک نکرد.</p>
      <p>در آن دوره این مسئول امنیتی چند بار از این منزل بازدید کرد. چند ماه طول کشید تا نیروهای سوریه دموکراتیک که با این مسئول امنیتی در ارتباط بودند آمریکایی‌ها را متقاعد کنند که شخص مورد اعتمادی است.</p>
      <p><b>جزئیات عملیات</b><br/>مسئول امنیتی مذکور اعلام کرد که البغدادی در آستانه انتقال به منزل امنی در جرابلس بود و همین مسئله موجب شد فرماندهان نظامی آمریکا درخواست موافقت ترامپ با این عملیات را بدهند.</p>
      <p>نیمه‌شب شنبه گذشته هشت بالگرد از پایگاه اربیل و الاسد عراق به مرکز عملیات در سوریه رفتند. همچنین پهپادها و ناوبر و موشک‌اندازهایی نیز برای پشتیبانی مستقر شدند.</p>
      <p>بالگردها بعد از اینکه فرود آمدند کماندوها برای محاصره کردن مجتمع مستقر شدند و غیرنظامیان را از محل دور کردند. آن‌ها مواد منفجره‌ای را در داخل دیوارها کار گذاشتند و از غیرنظامیان خواستند از مجتمع خارج شوند. ۱۱ کودک و دو مرد از مجتمع خارج شدند.</p>
      <p>آمریکایی‌ها پنج فرد مسلح را که کمربند منفجره به خود بسته بودند به قتل رساندند. چهار تن از آن‌ها زن بودند.</p>
      <p>نیروهای مهاجم حدود دو ساعت در این منطقه بودند و بخش‌هایی از جسد البغدادی و دستگاه کامپیوتر و موبایل‌هایی را با خود بردند.</p>
      <p>اجزای جسد البغدادی به کشتی در خلیج فارس برده شد تا در دریا دفن شود. همانطور که جسد اسامه بن لادن نیز در دوره باراک اوباما در دریا دفن شد.</p>
    </article>
  </body>
</html>