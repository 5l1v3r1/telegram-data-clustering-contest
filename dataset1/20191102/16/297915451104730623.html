<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prazsky.denik.cz/zpravy_region/prazane-mohou-chystat-brusle-verejna-kluziste-v-metropoli-zahajuji-sezonu-20191102.html"/>
    <meta property="og:site_name" content="Pražský deník"/>
    <meta property="article:published_time" content="2019-11-02T16:38:00+00:00"/>
    <meta property="og:title" content="Pražané mohou chystat brusle. Veřejná kluziště v metropoli zahajují sezónu"/>
    <meta property="og:description" content="V Praze se v listopadu a prosinci otevírají ledové plochy pro veřejné bruslení. Zájemci mohou vyrazit na zimní stadiony, které nabízejí většinou možnost víkendového bruslení. Venkovní kluziště s bezplatným vstupným připravuje pražský magistrát od 29. listopadu na Letné, ledovou plochu i letos zajistí Praha 1, Praha 8 nebo Praha 6, zjistila ČTK v anketě mezi pražskými radnicemi."/>
  </head>
  <body>
    <article>
      <h1>Pražané mohou chystat brusle. Veřejná kluziště v metropoli zahajují sezónu</h1>
      <address><time datetime="2019-11-02T16:38:00+00:00">02 Nov 2019, 16:38</time> by <a rel="author">ČTK</a></address>
      <p>Na Letenské pláni naproti fotbalovému stadionu Sparty by měly mezi 29. listopadem a 1. březnem fungovat dvě kluziště - velké o rozměrech 40 krát 20 metrů a menší dětské o velikosti 22 krát 10 metrů, uvedl na dotaz novinářů za pražský magistrát Tadeáš Provazník.</p>
      <figure>
        <img src="https://g.denik.cz/63/7c/brusleni-xx-tachov-035-2017-denik-w630_denik-150-3x2.jpg"/>
      </figure>
      <aside>
        <a href="https://prazsky.denik.cz/tipy-na-sport/verejne-brusleni-na-stadionu-hc-kobra-20190909.html">Veřejné bruslení na stadionu HC Kobra Přečíst článek ›</a>
      </aside>
      <p>„Provoz je plánován denně od 09.00 do 21.00. Po setmění bude ledová plocha i zázemí kluziště osvětleno. Chladící jednotka udrží led i při venkovní teplotě +15 stupňů. Součástí zázemí kluziště bude vyhřívaný stan, občerstvení, půjčovna bruslí a WC," doplnil. Město za kluziště včetně montáže, provozu, údržby, doprovodných služeb, demontáže a úklidu zaplatí zhruba 4,5 milionu bez DPH.</p>
      <h3>Dopoledne školy, odpoledne veřejnost</h3>
      <p>Radnice Prahy 8 otevře 25. listopadu ledovou plochu u základní školy Glowackého, od 6. prosince začne fungovat kluziště na koupališti Ládví. Na obou místech bude k dispozici půjčovna bruslí.</p>
      <p>Plochy budou otevřené každý den, dopoledne budou sloužit školám, odpoledne veřejnosti, mezi 20.00 a 22.00 jsou k dispozici k pronájmu. Městská část za ně bez započtení energií zaplatí 1,8 milionu korun, řekl mluvčí radnice Martin Šalek.</p>
      <figure>
        <img src="https://g.denik.cz/63/6b/rio-botico-1_denik-150-3x2.jpg"/>
      </figure>
      <aside>
        <a href="https://prazsky.denik.cz/ostatni_region/rio-botico-petatricata-vydarena-tecka-za-vodackou-sezonou-v-praze-20191101.html">Rio Botičo – pětatřicátá vydařená tečka za vodáckou sezonou v Praze Přečíst článek ›</a>
      </aside>
      <p>Kluziště zřídí na Vítězném náměstí od poloviny prosince do konce února Praha 6. „K dispozici bude opět šatna, půjčovna bruslí, škola bruslení a občerstvení," uvedl mluvčí městské části Ondřej Šrámek. Radnice za kluziště zaplatí 1,5 milionu korun, necelá polovina je na energie, dodal.</p>
      <h3>Ovocný trh na Mikuláše</h3>
      <p>Na Ovocném trhu začne ledová plocha fungovat 5. prosince a otevřená bude do konce ledna. „Městská část ji letos v rámci dotačního řízení podpořila 280 tisíci korunami," řekla mluvčí Prahy 1 Kateřina Písačková.</p>
      <p>Víkendové veřejné bruslení funguje od listopadu na zimním stadionu Nikolajka v Praze 5, na zimním stadionu Bronzovka v Praze 13 chtějí sezonu zahájit 16. listopadu. Hřiště Na Františku by mohlo kluziště zprovoznit dle počasí 18. nebo 25. listopadu.</p>
      <figure>
        <img src="https://g.denik.cz/63/f8/eirpo-dx0aar9qa_denik-150-3x2.jpg"/>
      </figure>
      <aside>
        <a href="https://prazsky.denik.cz/zlociny-a-soudy/maska-hitlera-v-prazskem-obchode-zaujala-nemeckeho-velvyslance-resi-to-policie-20191101.html">Maska Hitlera v pražském obchodě zaujala německého velvyslance. Řeší to policie Přečíst článek ›</a>
      </aside>
    </article>
  </body>
</html>