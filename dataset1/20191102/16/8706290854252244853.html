<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/economy/681830/eos-tis-15-noemvriou-i-anartisi-ton-telon-kykloforias-ti-prepei-n"/>
    <meta property="og:site_name" content="enikos.gr"/>
    <meta property="article:published_time" content="2019-11-02T16:42:00+00:00"/>
    <meta property="og:title" content="Έως τις 15 Νοεμβρίου η ανάρτηση των τελών κυκλοφορίας: Τι πρέπει να γνωρίζετε - Τι ισχύει για την κατάθεση πινακίδων"/>
    <meta property="og:description" content="Αντίστροφα μετρά ο χρόνος για την ανάρτηση των τελών κυκλοφορίας..."/>
  </head>
  <body>
    <article>
      <h1>Έως τις 15 Νοεμβρίου η ανάρτηση των τελών κυκλοφορίας: Τι πρέπει να γνωρίζετε - Τι ισχύει για την κατάθεση πινακίδων</h1>
      <address>
        <time datetime="2019-11-02T16:42:00+00:00">02 Nov 2019, 16:42</time>
      </address>
      <p>Αντίστροφα μετρά ο χρόνος για την ανάρτηση των <a href="http://www.enikonomia.gr/my-money/219436,ti-allazei-gia-ta-teli-kykloforias-2020-poioi-tha-apofygoun-tis-a.html">τελών κυκλοφορίας</a>. Συγκεκριμένα, τα τέλη κυκλοφορίας του 2020 αναμένεται να αναρτηθούν έως τις 15 Νοεμβρίου στο Taxisnet και οι ιδιοκτήτες των οχημάτων θα πρέπει να τα εξοφλήσουν έως τις 31 Δεκεμβρίου.</p>
      <p>Μεταξύ άλλων οι ο φορολογούμενοι θα πρέπει να γνωρίζουν τα εξής:</p>
      <p>
        <b>Α. Η ΠΛΗΡΩΜΗ</b>
      </p>
      <p>Όσοι θα πληρώσουν μέσω web banking τα τέλη κυκλοφορίας θα πρέπει να έχουν μόνο Ταυτότητα Οφειλής που αναγράφεται στο ειδοποιητήριο, ενώ οι κάτοχοι πιστωτικών καρτών με επαρκές πιστωτικό υπόλοιπο μπορούν να εξοφλήσουν τα τέλη κυκλοφορίας κάνοντας χρήση προγραμμάτων έως και 12 άτοκων δόσεων.</p>
      <p>Επιπλέον επισημαίνεται ότι από τα μέσα Νοεμβρίου οι φορολογούμενοι θα μπορούν με τη χρήση των κωδικών τους στο Taxisnet ή απλά με τη χρήση του αριθμού φορολογικού μητρώου τους και τον αριθμό κυκλοφορίας του οχήματός τους να εισέλθουν στο δικτυακό τόπο www.aade.gr και να πληροφορηθούν το ακριβές ποσό που αναλογεί στο όχημά τους.</p>
      <p>
        <b>Β.ΤΑ ΠΡΟΣΤΙΜΑ</b>
      </p>
      <p>Έως το τέλος του έτους θα πρέπει οι ιδιοκτήτες να εξοφλήσουν τα τέλη κυκλοφορίας προκειμένου να μην βρεθούν αντιμέτωποι με πρόστιμα. H εκπρόθεσμη πληρωμή συνεπάγεται πρόστιμο στο 100% των τελών που αναλογούν στο όχημα.</p>
      <p>Αναλυτικά καταβάλλεται:</p>
      <p>Ισόποσο των τελών, αν το όχημα είναι δίκυκλο/τρίκυκλο Ι.Χ. ή επιβατικό Ι.Χ.</p>
      <p>– το ήμισυ των τελών, αν το όχημα είναι επιβατικό Δ.Χ. ή φορτηγό ή λεωφορείο.</p>
      <p>– 0 ευρώ, αν τα τέλη κυκλοφορίας είναι λιγότερα από 30 ευρώ.</p>
      <p>
        <b>Γ.Η ΚΑΤΑΘΕΣΗ ΠΙΝΑΚΙΔΩΝ</b>
      </p>
      <p>Όσοι πάντως δεν επιθυμούν να πληρώσουν το χρηματικό ποσό που αναλογεί για το όχημα τους, τότε μπορούν να καταθέσουν τις πινακίδες τους στην εφορία, θέτοντας έτσι το ΙΧ τους σε ακινησία.</p>
      <p>
        <u>Τα δικαιολογητικά που χρειάζονται</u>
      </p>
      <p>Η κατάθεση των πινακίδων σημαίνει ότι το ΙΧ αδρανοποιείται και οι πινακίδες και η άδεια κυκλοφορίας παραμένουν στη ΔΟΥ για διάστημα ενός χρόνου. Οι ενδιαφερόμενοι θα πρέπει να έχουν μαζί τους τα εξής δικαιολογητικά:</p>
      <p>-Άδεια κυκλοφορίας αυτοκινήτου</p>
      <p>-Πινακίδες</p>
      <p>-Φωτοτυπία της δήλωσης εισοδήματος, όπου να αποδεικνύεται ποιος είναι ο κάτοχος του ΙΧ</p>
      <p>-Απόδειξη πληρωμής των τελών κυκλοφορίας του τρέχοντος έτους</p>
      <p>-Υπεύθυνη δήλωση ότι το αυτοκίνητο θα σταθμεύσει σε κλειστό ιδιόκτητο χώρο</p>
      <p>-Αστυνομική ταυτότητα ή σχετική εξουσιοδότηση αν δεν είναι ο ίδιος ο ιδιοκτήτης</p>
      <p>-Υπεύθυνη δήλωση, με την οποία θα βεβαιώνεται ότι το όχημα δεν θα σταθμεύσει σε δημόσιο δρόμο.</p>
      <p>
        <b>
          <u>Δ.Ο ΟΔΗΓΟΣ ΤΗΣ ΑΑΔΕ ΓΙΑ ΤΑ ΤΕΛΗ ΚΥΚΛΟΦΟΡΙΑΣ</u>
        </b>
      </p>
      <p>Η ΑΑΔΕ εξέδωσε έναν χρήσιμο οδηγό με 7 ερωτήσεις και απαντήσεις για τα τέλη κυκλοφορίας.</p>
      <p>Αναλυτικά:</p>
      <p>
        <b>1. Αν μεταβιβάσω το όχημα εντός του τρέχοντος έτους οφείλω τέλη κυκλοφορίας του επόμενου;</b>
      </p>
      <p>Όχι. Τα τέλη πρέπει να καταβληθούν από αυτόν που είναι κάτοχος την 1η Ιανουαρίου ή μέχρι την παράταση, αν έχει δοθεί.</p>
      <p>
        <b>2. Είμαι συνιδιοκτήτης ενός οχήματος και έχουν εκδοθεί έντυπα τελών για κάθε Α.Φ.Μ. Πρέπει να τα πληρώσουμε όλοι;</b>
      </p>
      <p>Όχι. Τα τέλη είναι αδιαίρετα και αρκεί να τα πληρώσει ένας από τους συνιδιοκτήτες. Αν δεν πληρωθούν, ο καθένας είναι συνυπόχρεος για ολόκληρο το ποσό.</p>
      <p>
        <b>3. Έχει αλλάξει ο αριθμός κυκλοφορίας και έχω πληρώσει τα τέλη πριν από την αλλαγή. Οφείλω τέλη και στο νέο αριθμό;</b>
      </p>
      <p>Όχι γιατί οι δύο αριθμοί συσχετίζονται και ισχύει η πληρωμή ανεξάρτητα σε ποιον αριθμό έγινε.</p>
      <p>
        <b>4. Πότε δεν οφείλονται τέλη;</b>
      </p>
      <p>Όταν το όχημα έχει τεθεί σε ακινησία εκούσια ή αναγκαστική πριν την έναρξη του έτους τελών.</p>
      <p>
        <b>5. Ποιες επιπτώσεις υπάρχουν αν δεν καταβληθούν εμπρόθεσμα τα τέλη κυκλοφορίας; Εκτός από τα ετήσια τέλη κυκλοφορίας, επιβάλλεται και πρόστιμο:</b>
      </p>
      <p>- ισόποσο των τελών, αν το όχημα είναι δίκυκλο/τρίκυκλο Ι.Χ. ή επιβατικό Ι.Χ.</p>
      <p>- το ήμισυ των τελών, αν το όχημα είναι επιβατικό Δ.Χ. ή φορτηγό ή λεωφορείο.</p>
      <p>- 30 ευρώ, αν τα τέλη κυκλοφορίας είναι λιγότερα από 30 ευρώ.</p>
      <p>
        <b>6. Γιατί εμφανίζεται το μήνυμα «Ελλιπή στοιχεία για τον υπολογισμό των τελών»;</b>
      </p>
      <p>Ανάλογα με τον τύπο του οχήματος τα τέλη υπολογίζονται βάσει των κυβικών εκατοστών του κινητήρα (cc), των εκπομπών ρύπων (CO2), του μεικτού βάρους και των θέσεων. Αν η βάση υπολογισμού δεν είναι συμπληρωμένη δεν μπορούν να υπολογιστούν τα τέλη και θα πρέπει να απευθυνθείτε στην Περιφερειακή Υπηρεσία Μεταφορών προκειμένου να διορθωθεί η άδεια κυκλοφορίας.</p>
      <p>
        <b>7. Γιατί εμφανίζεται το μήνυμα «Ο Α.Φ.Μ. δεν εμφανίζεται ως ιδιοκτήτης του οχήματος»;</b>
      </p>
      <p>Ο ΑΦΜ που έχετε συμπληρώσει ή είναι λανθασμένος (οπότε συμπληρώνετε τον σωστό) ή αναγράφεται στην άδεια, ΑΦΜ διαφορετικός από αυτόν του κατόχου (οπότε απευθύνεστε στην Περιφερειακή Υπηρεσία Μεταφορών) ή είναι διαφορετικός στα στοιχεία που τηρούνται από την Υπηρεσία μας (οπότε απευθύνεστε στη ΔΟΥ). Αν δεν ισχύει κάτι από τα ανωτέρω τότε μπορεί να συμπληρώνετε λανθασμένο αριθμό κυκλοφορίας.</p>
      <p>Πηγή: <a href="http://www.enikonomia.gr/auto/225000,eos-tis-15-noemvriou-i-anartisi-ton-telon-kykloforias-ti-prepei-n.html">enikonomia.gr</a></p>
      <related>
        <h4>σχετικά άρθρα</h4>
        <a href="http://www.enikos.gr/economy/681727/paranoma-kykloforousan-to-ena-sta-tessera-aftokinita-me-xenes-pin%0A%20%20%20%20%0A"/>
        <a href="http://www.enikos.gr/economy/681228/erchontai-allages-sta-teli-kykloforias-ti-dilose-ston-realfm-978-%0A%20%20%20%20%0A"/>
        <a href="http://www.enikos.gr/economy/680743/epta-erotiseis-kai-apantiseis-gia-ta-teli-kykloforias-2020-pote-t%0A%20%20%20%20%0A"/>
        <a href="http://www.enikos.gr/economy/679768/pote-tha-anartithoun-sto-taxisnet-ta-teli-kykloforias-oles-oi-lep%0A%20%20%20%20%0A"/>
        <a href="http://www.enikos.gr/economy/677898/teli-kykloforias-poies-allages-erchontai-kai-pote%0A%20%20%20%20%0A"/>
        <a href="http://www.enikos.gr/economy/681788/poso-tha-meiothoun-oi-foroi-apo-to-2020%0A%20%20%20%20%0A"/>
        <a href="http://www.enikos.gr/economy/681273/prootheitai-i-ependysi-kataskevis-polytelous-theretrou-stin-kriti%0A%20%20%20%20%0A"/>
        <a href="http://www.enikos.gr/economy/681755/nea-anavathmisi-tis-ellinikis-oikonomias-o-oikos-dbrs-anavathmise%0A%20%20%20%20%0A"/>
        <a href="http://www.enikos.gr/economy/681705/forologika-esoda-stin-8i-thesi-tis-ee-i-ellada-ti-deichnoun-stoic%0A%20%20%20%20%0A"/>
      </related>
    </article>
  </body>
</html>