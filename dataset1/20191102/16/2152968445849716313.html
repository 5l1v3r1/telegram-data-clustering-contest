<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/02/man-iunaited-s-poredna-zaguba-chervenite-diavoli-padnaha-ot-bornemut.428322"/>
    <meta property="og:site_name" content="Dnes.bg"/>
    <meta property="article:published_time" content="2019-11-02T16:57:00+00:00"/>
    <meta property="og:title" content="Ман Юнайтед с поредна загуба! Червените дяволи паднаха от Борнемут"/>
    <meta property="og:description" content="Грандът от &quot;Олд Трафорд&quot; вече има 4 поражения през сезона във Висшата лига | Dnes.bg"/>
  </head>
  <body>
    <article>
      <h1>Ман Юнайтед с поредна загуба! Червените дяволи паднаха от Борнемут</h1>
      <h2>Грандът от "Олд Трафорд" вече има 4 поражения през сезона във Висшата лига</h2>
      <address><time datetime="2019-11-02T16:57:00+00:00">02 Nov 2019, 16:57</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Манчестър Юнайтед отново разочарова феновете си, след като падна с 0:1 при гостуването си на Борнемут в първия мач от 11-ия кръг на Висшата лига.</p>
      <p>Червените дяволи бяха в серия от 3 поредни успеха във всички турнири, но не успяха да покажат играта от последните мачове и допуснаха 4-ото си поражение в шампионата, за да останат с 13 точки. Черешките пък вече имат 16, съобщава <a href="https://www.gol.bg/"><b>Gol.bg</b></a>.</p>
      <p>Гостите имаха своите силни периоди в мача, но допуснаха и съперникът им да има инициативата дълго време, което се оказа и решаващо.</p>
      <p>В Манчестър Юнайтед нямаше промени от предишния мач, след като Магуайър, Линдельоф и Рашфорд преодоляха късния фитнестест, за да стартират. За домакините промяната бе една, като Хари Уилсън се появи вместо Арно Грьоневелд.</p>
      <p>Двубоят се игра под сериозен дъжд, а началото за Червените дяволи определено бе добро. Перейра се подхлъзна и стреля неточно, а след това Марсиал прати топката в ръцете на Рамсдейл.</p>
      <p>Черешките определено бяха притеснени, но постепенно се отърсиха от напрежението и в 14-ата минута създадоха ситуация, но Магуайър блокира удара на Лерма.</p>
      <p>Малко след това Фрейзър падна в наказателното поле и Борнемут поиска дузпа. ВАР се намеси, а ситуацията така или иначе бе доста спорна и правилна бялата точка не бе посочена.</p>
      <p>Последваха равностойни минути. Дан Джеймс стреля малко встрани за гостите, докато Фрейзър се измъкна за домакините, но прати топката право в ръцете на Де Хеа. Последваха претенции за дузпа и от Марсиал, но и французинът преигра в ситуацията, така че съдията не свири.</p>
      <p>Изглеждаше, че паузата ще дойде при 0:0, когато домакините вкараха в последната секунда. Смит центрира към Джош Кинг в наказателното поле, където нападателят бе с гръб към вратата, но успя да се справи с Уан-Бисака, да се обърне и от въздуха да простреля Де Хеа с изстрел през краката.</p>
      <p>Така за 11-о поредно гостуване в първенството Юнайтед не запази суха мрежа, с което изравни негативния си рекорд от 2002-2003.</p>
      <p>Второто полувреме започна с положение за домакините, при което Фрейзър стреля в Де Хеа. Последва доста мръсно влизане на Кук срещу Рашфорд и добре, че нападателят подскочи навреме. Защитникът се размина само с жълт картон.</p>
      <p>Юнайтед обаче не успяваше да постави съперника под напрежение. В 63-ата минута Калъм Уилсън подаде отлично в наказателното поле за Кинг, който засече, но Де Хеа излезе навреме и блокира изстрела, а след това Хари Уилсън не успя да се справи добре при добавката.</p>
      <p>Вижте още подробности в <a href="https://www.gol.bg/manunited/2019-11-02/nova-zaguba-za-man-yunayted-bornemut-udari-chervenite-dyavoli-s-10"><b>Gol.bg</b></a><br/> </p>
    </article>
  </body>
</html>