<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=943996"/>
    <meta property="og:site_name" content="Andhrajyothy"/>
    <meta property="article:published_time" content="2019-11-02T02:49:02+00:00"/>
    <meta property="og:title" content="అక్టోబరులోనూ అదే పరిస్థితి"/>
    <meta property="og:description" content="Ph: 88865 47666 ప్రవేశం ఉచితం ADVT"/>
  </head>
  <body>
    <article>
      <h1>అక్టోబరులోనూ అదే పరిస్థితి</h1>
      <address>
        <time datetime="2019-11-02T02:49:02+00:00">02 Nov 2019, 02:49</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com</aside>
      <p><a href="http://www.annapurnamarriages.com/">Ph: 88865 47666<br/>ప్రవేశం ఉచితం</a> ADVT</p>
      <ul>
        <li>
          <b> ‘ఆటో’కు వెలుగులు పంచని దీపావళి</b>
        </li>
        <li>
          <b> మెజారిటీ కంపెనీల అమ్మకాల్లో క్షీణత</b>
        </li>
        <li>
          <b> మారుతి అమ్మకాల్లో మాత్రం 4.5శాతం వృద్ధి</b>
        </li>
      </ul>
      <p><b>న్యూఢిల్లీ: </b>ధన్‌తేరస్‌, దీపావళి పండగలు ఆటోమొబైల్‌ కంపెనీలకు ఆశించిన సంతోషాన్ని కలిగించలేకపోయాయి. భారీ స్థాయిలో ఆఫర్లు, డిస్కౌంట్లు, ఇతర ప్రయోజనాలను ఇచ్చినప్పటికీ అమ్మకాలు పెరగకపోగా మెజారిటీ కంపెనీల విక్రయాలు తగ్గిపోయాయి. ఈ పండగల సందర్భంగానైనా అమ్మకాలు పెరుగుతాయని కంపెనీలు ఎంతో ఆశతో ఎదురుచూశాయి. కానీ వాటి ఆశలు ఫలించలేదని మార్కెట్‌వర్గాలు చెబుతున్నాయి.</p>
      <p> </p>
      <p>మిగతా కంపెనీల పరిస్థితి ఎలా ఉన్నా.. కార్ల మార్కెట్‌ లీడర్‌ మారుతీ సుజుకీకి అక్టోబరు నెల కాస్త ఊరటను అందించింది. ఏడు నెలల తర్వాత అక్టోబరులో కంపెనీ ప్యాసెంజర్‌ వాహనాల అమ్మకాలు మొదటిసారి పెరిగాయి. హ్యుండయ్‌, మహీంద్రా, టయోటా,</p>
      <p>టాటా మోటార్స్‌, హోండా కార్స్‌ కంపెనీల అమ్మకాలు తగ్గాయి. మారుతీ సుజుకీ కార్ల అమ్మకాలు అక్టోబరులో 4.5 శాతం పెరిగి 1,53,435 యూనిట్లకు చేరుకున్నాయి. గత ఏడాది ఇదే నెలలో కంపెనీ 1,46,766 కార్లను విక్రయించింది. స్విఫ్ట్‌, సెలేరియో, ఇగ్నిస్‌, బాలెనో, డిజైర్‌ వంటి మోడళ్ల అమ్మకాల్లో వృద్ధికి కంపెనీకి కలిసి వచ్చింది. వాహనాల కొనుగోలు వ్యయాలను తగ్గించడంతోపాటు సులభంగా ఫైనాన్స్‌ సదుపాయం పొందే విధంగా చర్యలు తీసుకున్నామని, భారీ డిస్కౌంట్లు, కస్టమర్ల సానుకూల సెంటిమెంట్లు వంటివి కూడా అమ్మకాల వృద్ధికి దోహదపడినాయని మారుతీ సుజుకీ ఎగ్జిక్యూటివ్‌ డైరెక్టర్‌ (మార్కెటింగ్‌, సేల్స్‌) శశాంక్‌ శ్రీవాస్తవ తెలిపారు.</p>
      <p><b>హ్యుండయ్‌:</b> అక్టోబరులో ఈ కంపెనీ అమ్మకాలు 2.2 శాతం తగ్గి 63,610 యూనిట్లకు చేరుకున్నాయి. గత ఏడాది ఇదే కాలంలో కంపెనీ 65,020 కార్లను విక్రయించింది. దేశీయంగా కార్ల అమ్మకాలు 3.8 శాతం తగ్గి 50,010 యూనిట్లుగా నమోదయ్యాయి.</p>
      <p><b>ఎంజీ మోటార్‌:</b> ఈ కంపెనీ అక్టోబరులో 3,536 హెక్టార్‌ ఎస్‌యూవీలను విక్రయించినట్టు వెల్లడించింది. కంపెనీకి చెందిన మొదటి మోడల్‌ ఇదే. గత జూన్‌ నెలలో దీన్ని మార్కెట్లోకి విడుదల చేశారు. దీని బుకింగ్స్‌ 38,000 దాటాయి.</p>
      <p><b>హోండా కార్స్‌ ఇండియా: </b>అక్టోబరులో కంపెనీ కార్ల అమ్మకాలు 29.44 శాతం తగ్గి 10,010 యూనిట్లకు చేరుకున్నాయి. గత ఏడాది ఇదే నెలలో కంపెనీ 14,187 కార్లను విక్రయించింది.</p>
      <p><b>టాటా మోటార్స్‌ : </b>ఈ కంపెనీ అమ్మకాలు కూడా అక్టోబరు నెలలో 34 శాతం తగ్గి 41,354 యూనిట్లకు చేరుకున్నాయి. గత అక్టోబరులో కంపెనీ 62,264 వాహనాలను విక్రయించింది. దేశీయంగా అమ్మకాలు 32 శాతం తగ్గి 39,152 యూనిట్లకు చేరాయి.</p>
      <p><b>టయోటా కిర్లోస్కర్‌:</b> కంపెనీ మొత్తం అమ్మకాలు అక్టోబరులో 5 శాతం క్షీణించి 12,610 యూనిట్లకు చేరాయి. గత ఏడాది అక్టోబరులో 13,245 వాహనాలను కంపెనీ విక్రయించింది. దేశీయ అమ్మకాలు 6 శాతం తగ్గి 11,866 యూనిట్లకు చేరాయి.</p>
      <p><b>మహీంద్రా: </b>ఈ కంపెనీ వాహన అమ్మకాలు అక్టోబరులో 11 శాతం తగ్గి 58,416 యూనిట్ల నుంచి 51,896 యూనిట్లకు చేరుకున్నాయి.</p>
      <p>
        <b>ద్విచక్ర వాహనాలు</b>
      </p>
      <p><b>హీరో మోటోకార్ప్‌: </b>ఈ కంపెనీ అక్టోబరులో 5,99,248 టూవీలర్లను విక్రయించింది. గత ఏడాది ఇదే నెల (7,34,668)తో పోల్చితే అమ్మకాలు 18.43 శాతం తగ్గాయి.</p>
      <p><b>రాయల్‌ ఎన్‌ఫీల్డ్‌:</b> ఈ కంపెనీ అక్టోబరులో 71,964 టూవీలర్లను విక్రయించగా.. గత ఏడాది ఇదే నెలతో పోల్చితే అమ్మకాలు 2 శాతం తగ్గాయి. దేశీయ అమ్మకాలు 67,538 యూనిట్లుగా ఉన్నాయి.</p>
      <p> </p>
      <p><b>బజాజ్‌ ఆటో:</b> అక్టోబరులో బజాజ్‌ ఆటో అమ్మకాలు 9 శాతం తగ్గి 4,63,208 యూనిట్లకు చేరాయి. గత ఏడాది ఇదే నెలలో కంపెనీ 5,06,699 వాహనాలను విక్రయించింది. ఇదేకాలంలో దేశీయ అమ్మకాలు 13 శాతం తగ్గి 3,19,942 యూనిట్ల నుంచి 2,78,776 యూనిట్లకు చేరాయి. మోటార్‌సైకిళ్ల అమ్మకాలు 14 శాతం తగ్గి 2,42,516 యూనిట్లకు చేరగా.. వాణిజ్య వాహనాల అమ్మకాలు 36,260 యూనిట్లకు తగ్గాయి.</p>
      <p><b>హోండా మోటార్‌సైకిల్‌: </b>ఈ కంపెనీ అక్టోబరులో 5,17,808 వాహనాలను విక్రయించింది. గత ఏడాది ఇదే నెలతో పోల్చితే అమ్మకాలు స్వల్పంగా తగ్గాయి. దేశీయ అమ్మకాలు 4,87,782 యూనిట్లుగా ఉన్నాయి.</p>
      <p><b>టీవీఎస్‌ మోటార్‌: </b>ఈ కంపెనీ మొత్తం అమ్మకాలు (టూ, త్రీవీలర్లు) గత నెలలో 18.83 శాతం తగ్గి 3,23,368 యూనిట్లుగా నమోదయ్యాయి గత అక్టోబరులో అమ్మకాలు 3,98,427 యూనిట్లుగా ఉన్నాయి.</p>
      <p><b>సుజుకీ మోటార్‌సైకిల్‌: </b>ఈ కంపెనీ టూవీలర్‌ అమ్మకాలు అక్టోబరులో 13.61 శాతం పెరిగి 74,610 యూనిట్లకు చేరుకున్నాయి. గత ఏడాది ఇదే నెలలో కంపెనీ 65,673 వాహనాలను విక్రయించింది.</p>
    </article>
  </body>
</html>