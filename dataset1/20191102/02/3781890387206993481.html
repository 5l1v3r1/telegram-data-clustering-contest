<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/739590"/>
    <meta property="og:site_name" content="เดลินิวส์"/>
    <meta property="article:published_time" content="2019-11-02T02:36:00+00:00"/>
    <meta property="og:title" content="มาเลเซียลั่นไม่ยอมแบงก์ใหญ่สหรัฐเรื่องวันเอ็มดีบี"/>
    <meta property="og:description" content="รัฐบาลมาเลเซียยืนยัน 'ไม่มีทางประนีประนอม' กับโกลด์แมน แซคส์ ในข้อหาเกี่ยวข้องกับการคอร์รัปชั่นในกองทุนวันเอ็มดีบี หลังมีรายงานว่าวาณิชธนกิจรายใหญ่ของสหรัฐขอเจรจาลดการจ่ายค่าเสียหายลงมากกว่าครึ่งหนึ่ง จากที่อัยการสูงสุดของมาเลเซียเรียกร้องไว้"/>
  </head>
  <body>
    <article>
      <h1>มาเลเซียลั่นไม่ยอมแบงก์ใหญ่สหรัฐเรื่องวันเอ็มดีบี</h1>
      <address>
        <time datetime="2019-11-02T02:36:00+00:00">02 Nov 2019, 02:36</time>
      </address>
      <p>
        <b>รัฐบาลมาเลเซียยืนยัน "ไม่มีทางประนีประนอม" กับโกลด์แมน แซคส์ ในข้อหาเกี่ยวข้องกับการคอร์รัปชั่นในกองทุนวันเอ็มดีบี หลังมีรายงานว่าวาณิชธนกิจรายใหญ่ของสหรัฐขอเจรจาลดการจ่ายค่าเสียหายลงมากกว่าครึ่งหนึ่ง จากที่อัยการสูงสุดของมาเลเซียเรียกร้องไว้</b>
      </p>
      <p>สำนักข่าวต่างประเทศรายงานจากกรุงกัวลาลัมเปอร์ ประเทศมาเลเซีย เมื่อวันที่ 2 พ.ย. ว่าจากการที่เดอะ ไฟแนนเชียล ไทม์ส เสนอข่าวเมื่อสัปดาห์ที่แล้ว ว่าโกลด์แมน แซคส์ วาณิชธนกิจรายใหญ่ของสหรัฐ กำลังเจรจาประนีประนอมยอมความนอกศาลกับรัฐบาลมาเลเซีย เพื่อขอลดการชำระค่าเสียหายในข้อหามีส่วนพัวพันกับการทุจริตในกองทุนพัฒนาแห่งชาติ "วันเอ็มดีบี" ที่โกลด์แมน แซคส์ เป็นผู้ออกพันธบัตรให้ โดยรายงานของเดอะ ไฟแนนเชียล ไทม์ส ระบุว่าโกลด์แมน แซคส์ "ขอต่อรอง" การจ่ายค่าเสียหาย "เหลือไม่ถึง 2,000 ล้านดอลลาร์สหรัฐ"  ( ราว 60,171.24 ล้านบาท ) ลดลงมากจากที่สำนักงานอัยการสูงสุดของมาเลเซียเรียกร้องไว้ที่ 7,500 ล้านดอลลาร์สหรัฐ ( ราว 225,642.15 ล้านบาท )<br/> </p>
      <figure>
        <iframe data-src="https://twitter.com/FT/status/1190336974504235008?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/sarawak_report/status/1190095954113785856?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ดร.มหาเธร์ โมฮัมหมัด นายกรัฐมนตรีมาเลเซีย ให้สัมภาษณ์กับเดอะ ไฟแนนเชียล ไทม์ส โดยตรงเมื่อวันศุกร์ ว่าโกลด์แมน แซคส์ ติดต่อมายังรัฐบาลของเขาเพื่อขอเจรจาจริง แต่กล่าวว่าหากบริษัทยักษ์ใหญ่ของสหรัฐ "ให้ความร่วมมืออย่างสมเหตุสมผลตั้งแต่ต้น" จะมีความจำเป็นหรือไม่ที่รัฐบาลมาเลเซียต้องเรียกร้องค่าเสียหายสูงขนาดนั้น ทั้งนี้ สำนักงานอัยการสูงสุดของมาเลเซียเป็นโจทก์ยื่นฟ้องเจ้าหน้าที่ปัจจุบันและอดีตเจ้าหน้าที่ระดับผู้อำนวยการของโกลด์แมน แซคส์ รวมอย่างน้อย 17 คนแล้ว ด้านสำนักงานใหญ่ของโกลด์แมน แซคส์ ที่นครนิวยอร์ก ปฏิเสธให้ความเห็นต่อคำกล่าวของผู้นำมาเลเซีย<br/> </p>
      <figure>
        <iframe data-src="https://twitter.com/msianinsight/status/1190404410502868993?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191102/news_gEbFTzynxP094432_533.jpg?v=20191102185?v=5471"/>
      </figure>
      <p><b>นายโจ โลว์<br/></b> <br/>ในอีกด้านหนึ่ง สำนักข่าวออนไลน์  "ดิ มาเลเซียน อินไซต์"  รายงานว่านายโจ โลว์ นักธุรกิจชาวมาเลเซียซึ่งถือเป็น "คีย์แมน" ในการยักยอกเงินจากวันเอ็มเด็มบี ได้รับสถานะผู้ลี้ภัยจากรัฐบาลของ "ประเทศแห่งหนึ่งในตะวันออกกลาง" เมื่อเดือนส.ค. ที่ผ่านมา ตามอนุสัญญาด้านผู้ลี้ภัยและสิทธิมนุษยชนของสหประชาชาติ ( ยูเอ็น ) หลังกระทรวงยุติธรรมสหรัฐเปิดเผยในสัปดาห์นี้ ว่าสามารถยึดทรัพย์สินของโลว์ที่เกี่ยวข้องกับคดีวันเอ็มดีบีรวมได้ 1,000 ล้านดอลลาร์สหรัฐ ( ราว 30,101.4 ล้านบาท ) และจะส่งมอบให้แก่รัฐบาลมาเลเซียต่อไป ขณะที่สำนักข่าวเบอร์นามารายงานโดยอ้างแหล่งข่าว ว่าอาจเป็นสหรัฐอาหรับเอมิเรตส์ ( ยูเออี ) ซึ่งสำนักงานตำรวจแห่งชาติของมาเลเซียกำลังตรวจสอบและประสานงานกับรัฐบาลของยูเออี.<br/><br/><b>เครดิตภาพ : GETTY IMAGES</b></p>
    </article>
  </body>
</html>