<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-15-year-old-girl-and-40-year-old-man-ate-poison-man-situation-is-very-serious-2828157.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-02T02:40:17+00:00"/>
    <meta property="og:title" content="15 साल की किशोरी से 40 वर्षीय युवक करता था प्यार, घरवालों ने लगाया ये आरोप"/>
    <meta property="og:description" content="खीरी के मैलानी थाना क्षेत्र में एक साथ भागे एक प्रेमी युगल ने जहर खा लिया। इससे प्रेमिका की मौत हो गई। उसका शव गांव के बाहर पड़ा हुआ पाया गया। जबकि प्रेमी की हालत नाजुक है। उसे पीएन सिंह अस्पताल..."/>
  </head>
  <body>
    <article>
      <h1>15 साल की किशोरी से 40 वर्षीय युवक करता था प्यार, घरवालों ने लगाया ये आरोप</h1>
      <address><time datetime="2019-11-02T02:40:17+00:00">02 Nov 2019, 02:40</time> by <a rel="author">मैलानी खीरी। हिन्दुस्तान संवाद</a></address>
      <p>खीरी के मैलानी थाना क्षेत्र में एक साथ भागे एक प्रेमी युगल ने जहर खा लिया। इससे प्रेमिका की मौत हो गई। उसका शव गांव के बाहर पड़ा हुआ पाया गया। जबकि प्रेमी की हालत नाजुक है। उसे पीएन सिंह अस्पताल पूरनपुर में भर्ती कराया गया है। किशोरी के परिजन युवक पर रेप कर हत्या किए जाने का आरोप लगा रहे हैं। पुलिस को तहरीर दी है। पुलिस किशोरी के शव का पोस्टमार्टम करवा रही है। </p>
      <p>मैलानी थाना क्षेत्र के गांव में रहने वाला 40 वर्षीय मुकेश अपने गांव की ही 15 वर्षीय किशोरी से प्यार करता था। अंतर्जातीय और मुकेश के शादीशुदा होने के कारण किशोरी के घरवालों को यह मंजूर नहीं था। बताया जाता है कि बुधवार की देर रात मुकेश किशोरी को अपने साथ भगा ले गया और कुछ देर बाद दोनों ने जहर खा लिया। </p>
      <p>गुरुवार की सुबह गांव से करीब डेढ़ किलोमीटर दूर एक मचान के पास किशोरी का शव पड़ा मिला। मुकेश बेसुध हालत में पड़ा था। उसके घरवाले मुकेश को उठा ले गए और उसे पीएन सिंह अस्पताल पूरनपुर जिला पीलीभीत में भर्ती कराया। जहां उसकी हालत नाजुक बताई जा रही है। इधर गुरुवार को किशोरी के परिजनों ने पुलिस को कोई सूचना नहीं दी। </p>
      <p>किशोरी के भाई हरियाणा में काम करते हैं। वह गुरुवार की रात घर आ गए। तब कहीं जाकर शुक्रवार की सुबह पुलिस को सूचना दी गई। सूचना पाकर सीओ गोला आरके वर्मा फोर्स के साथ मौके पर पहुँच गए। किशोरी के परिजन आरोप लगा रहे हैं कि बुधवार की रात करीब दो बजे मुकेश उसे उठा ले गया और गांव के बाहर ले जाकर उसके साथ रेप किया फिर हत्या कर दी। परिजनों ने पुलिस को तहरीर दी है। तहरीर के आधार पर पुलिस मुकदमा दर्ज करने की तैयारी में है।</p>
    </article>
  </body>
</html>