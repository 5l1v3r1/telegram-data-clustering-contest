<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/739588"/>
    <meta property="og:site_name" content="เดลินิวส์"/>
    <meta property="article:published_time" content="2019-11-02T02:11:00+00:00"/>
    <meta property="og:title" content="จีนส่งสัญญาณเตรียมปรับ&quot;กลยุทธ์&quot;แก้กม.ดูแลฮ่องกง"/>
    <meta property="og:description" content="คณะกรรมาธิการเบสิกลอว์ของพรรคคอมมิวนิสต์จีนแสดงท่าทีเป็นนัยเรื่องการ 'แก้ไขกฎหมาย' เกี่ยวกับกลไกการบริหารฮ่องกง ขณะที่นายโจชัว หว่อง ปลุกผู้ประท้วงออกมาชุมนุมกันให้มากขึ้นอีกในช่วงสุดสัปดาห์นี้"/>
  </head>
  <body>
    <article>
      <h1>จีนส่งสัญญาณเตรียมปรับ"กลยุทธ์"แก้กม.ดูแลฮ่องกง</h1>
      <address>
        <time datetime="2019-11-02T02:11:00+00:00">02 Nov 2019, 02:11</time>
      </address>
      <p>
        <b>คณะกรรมาธิการเบสิกลอว์ของพรรคคอมมิวนิสต์จีนแสดงท่าทีเป็นนัยเรื่องการ "แก้ไขกฎหมาย" เกี่ยวกับกลไกการบริหารฮ่องกง ขณะที่นายโจชัว หว่อง ปลุกผู้ประท้วงออกมาชุมนุมกันให้มากขึ้นอีกในช่วงสุดสัปดาห์นี้</b>
      </p>
      <p>สำนักข่าวต่างประเทศรายงานจากเขตบริหารพิเศษฮ่องกง ประเทศจีน เมื่อวันที่ 2 พ.ต. ว่านายโจชัว หว่อง เลขาธิการพรรคเดโมซิสโตและนักกิจกรรมการเมืองชื่อดังของฮ่องกง กล่าวเมื่อวันศุกร์ แสดงความเชื่อมั่นว่าการที่คณะกรรมการการเลือกตั้งฮ่องกง "ตัดสิทธิ์" เขาจากการลงสมัครรับเลือกตั้งสมาชิกสภาท้องถิ่นที่จะมีขึ้นในวันที่ 24 พ.ย. นี้ เนื่องจาก "ขาดคุณสมบัติ" เป็นการแทรกแซงอย่างชัดเจนของรัฐบาลปักกิ่ง และกล่าวถึงการประท้วงเมื่อวันฮาโลวันที่ผ่านมา ซึ่งมีผู้ออกมาประท้วง "หลายพันคน" ว่าหากชาวฮ่องกงร่วมกันแสดงพลังมากกว่านี้ "หรืออาจมากกว่า 100,000 คน" ในการประท้วงช่วงสุดสัปดาห์นี้ ซึ่งจะเป็นสัปดาห์ที่ 21 จะเป็นการส่งสัญญาณให้ชาวโลกประจักษ์ชัดเจนยิ่งชึ้น ว่าชาวฮ่องกงต้องการ "สิทธิและเสรีภาพ" ในการเลือกตั้งตามระบอบประชาธิปไตย<br/><br/> </p>
      <figure>
        <iframe data-src="https://twitter.com/tictoc/status/1189145754696388609?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/Ruptly/status/1190277681419620354?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ในวันเดียวกัน สำนักงานตำรวจฮ่องกงออกแถลงการณ์เรื่องการจับกุมชายคนหนึ่ง พร้อมของกลางเป็นกระบอง 20 อัน และปืนช็อตไฟฟ้า 10 กระบอง เบื้องต้นชายคนดังกล่าวให้การว่ามีสิ่งของดังกล่าวไว้ในครอบครอง "เพื่อการค้า" นอกจากนี้ รายงานของตำรวจยังระบุเรื่องการทยอยทลายแหล่งซ่องสุมและสถานที่ต้องสัยหลายแห่งในรอบสัปดาห์ที่ผ่านมา ซึ่งเป็น "โรงประกอบระเบิดขนาดย่อม"</p>
      <figure>
        <img src="https://www.dailynews.co.th/admin/upload/20191102/news_xinwORzcYK084910_533.jpg?v=20191102203?v=4616"/>
      </figure>
      <p><b>นายเฉิน ชุนเหยา ผู้อำนวยการคณะกรรมาธิการเบสิกลอว์แห่งฮ่องกงและมาเก๊าของพรรคคอมมิวนิสต์จีน</b><br/><br/>ขณะที่นายเฉิน ชุนเหยา ผู้อำนวยการคณะกรรมาธิการเบสิกลอว์แห่งฮ่องกงและมาเก๊า แถลงหลังการประชุมของสมาชิกกรมการเมืองแห่งคณะกรรมการกลางพรรคคอมมิวนิสต์ หรือโปลิตบูโร ชุดที่ 19 ทั้ง 25 ตำแหน่ง ภายใต้การนำของประธานาธิบดีสี จิ้นผิง ในฐานะสมาชิกลำดับที่ 1 และสมาชิกพรรคระดับคณะกรรมการกลางรวมทั้งสิ้น 370 คน เสร็จสิ้น "การประชุมลับ" ครั้งที่ 4 เป็นเวลา 4 วัน เมื่อวันพฤหัสบดีที่ผ่านมา ว่าที่ประชุมเห็นพ้อง "การปฏิรูป" กลยุทธ์การบริหารของรัฐบาลในกรุงปักกิ่งต่อดินแดนที่อยู่ภายใต้อธิปไตย "เพื่อเสถียรภาพและความรุ่งเรืองในระยะยาว" พร้อมทั้งย้ำว่าแผ่นดินใหญ่ "ไม่มีทางอดทน" ต่อพฤติการณ์รูปแบบใดก็ตามซึ่งมุ่งแบ่งแยกดินแดน<br/> </p>
      <figure>
        <iframe data-src="https://twitter.com/SCMPNews/status/1190302791635480576?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/Ruptly/status/1190131350541455361?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191102/news_bCDLtlqARc084958_533.jpg?v=20191102203?v=7224"/>
      </figure>
      <p> <br/>ทั้งนี้ นายเฉินไม่ได้กล่าวชัดเจนว่ารัฐบาลปักกิ่งจะปรับเปลี่ยนกลไกที่ว่านั้นในรูปแบบใด แต่กล่าวถึงมาตรา 23 ของเบสิกลอว์ว่า "อาจมีการตีความใหม่" โดยสาระสำคัญตามมาตรา 23 ของเบสิกลอว์ระบุให้คณะผู้บริหารฮ่องกงใช้ "อำนาจตามกฎหมาย" ในการยับยั้งพฤติการณ์กบฏ แบ่งแยกดินแดน ปลุกระดม และการโค่นล้มอำนาจของรัฐบาลปักกิ่ง ที่รวมถึงการห้าม "องค์กรการเมืองต่างชาติ" เคลื่อนไหวในฮ่องกง และการห้าม "องค์กรการเมืองของฮ่องกง" มีความร่วมมือกับองค์กรการเมืองต่างชาติโดยไม่ได้รับอนุญาต ซึ่งเงื่อนไขดังกล่าวจะยิ่งทำให้แผ่นดินใหญ่ "เข้าถึง" ฮ่องกงง่ายขึ้นโดยปริยาย.<br/><br/><b>เครดิตภาพ : AP, AFP</b></p>
    </article>
  </body>
</html>