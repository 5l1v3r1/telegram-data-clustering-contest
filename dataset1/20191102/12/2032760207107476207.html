<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88491"/>
    <meta property="og:site_name" content="Denník politika"/>
    <meta property="article:published_time" content="2019-11-02T12:35:06+00:00"/>
    <meta property="og:title" content="Video: Xhaka môže prísť o kapitánsku pásku, po výbuchu hnevu nenastúpi proti Wolwerhamptonu"/>
    <meta property="og:description" content="2.11.2019 (Webnoviny.sk) – Tréner londýnskeho futbalového klubu FC Arsenal neplánuje zaradiť švajčiarskeho stredopoliara Granita Xhaku do zostavy v sobotňajšom súboji Premier League proti Wolwerhamptonu Wanderers. Dôvodom je výbuch hnevu kapitána „kanonierov“ voči fanúšikom svojho klubu v predchádzajúcom ligovom súboji. Xhaka po tom, ako sa ho kouč rozhodol vystriedať, smeroval tribúnam s priaznivcami Arsenalu viacero nevhodných gest a demonštratívne zo seba vyzliekol dres klubu."/>
  </head>
  <body>
    <article>
      <h1>Video: Xhaka môže prísť o kapitánsku pásku, po výbuchu hnevu nenastúpi proti Wolwerhamptonu</h1>
      <address><time datetime="2019-11-02T12:35:06+00:00">02 Nov 2019, 12:35</time> by <a rel="author">Webnoviny</a></address>
      <p>2.11.2019 (Webnoviny.sk) – Tréner londýnskeho futbalového klubu FC Arsenal neplánuje zaradiť švajčiarskeho stredopoliara Granita Xhaku do zostavy v sobotňajšom súboji Premier League proti Wolwerhamptonu Wanderers. Dôvodom je výbuch hnevu kapitána „<i>kanonierov</i>“ voči fanúšikom svojho klubu v predchádzajúcom ligovom súboji. Xhaka po tom, ako sa ho kouč rozhodol vystriedať, smeroval tribúnam s priaznivcami Arsenalu viacero nevhodných gest a demonštratívne zo seba vyzliekol dres klubu.</p>
      <p>Švajčiarsky reprezentant vo štvrtok svoje správanie vysvetlil a ospravedlnil sa zaň, ako dôvod uviedol neúnosnú mentálnu záťaž a vyhrážky na sociálnych sieťach vrátane hrozieb smrťou jeho rodine. Tréner Emery sa ešte nerozhodol, či Xhaka príde o kapitánsku pásku.</p>
      <p>„<i>V sobotu nebude hrať a potom sa rozhodnem</i>,“ povedal kormidelník „<i>The Gunners</i>“ pred duelom proti Wolwerhamptonu, súperovi Slovana Bratislava v základnej skupine Európskej ligy. Emery pridal aj dôvod Xhakovej sobotňajšej absencie: „<i>Teraz sa musíme sústrediť iba na zápas a a nič iné</i>.“</p>
      <p>Viac k témam: <a href="https://www.webnoviny.sk/tag/fc-arsenal/"><u>FC Arsenal</u></a>, <a href="https://www.webnoviny.sk/tag/premier-league/"><u>Premier League</u></a><br/>Zdroj: Webnoviny.sk – <a href="https://www.webnoviny.sk/video-xhaka-moze-prist-o-kapitansku-pasku-po-vybuchu-hnevu-nenastupi-proti-wolwerhamptonu/"><u>Video: Xhaka môže prísť o kapitánsku pásku, po výbuchu hnevu nenastúpi proti Wolwerhamptonu</u></a> © SITA Všetky práva vyhradené.</p>
    </article>
  </body>
</html>