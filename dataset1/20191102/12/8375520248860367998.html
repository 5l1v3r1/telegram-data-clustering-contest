<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/society/na-kirovogradshchini-yunak-pojiv-gribiv-i-potrapiv-do-reanimaciji-637219.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-02T12:37:09+00:00"/>
    <meta property="og:title" content="На Кіровоградщині юнак поїв грибів і потрапив до реанімації"/>
    <meta property="og:description" content="Хлопець знаходиться у стані середньої тяжкості"/>
  </head>
  <body>
    <article>
      <h1>На Кіровоградщині юнак поїв грибів і потрапив до реанімації</h1>
      <address>
        <time datetime="2019-11-02T12:37:09+00:00">02 Nov 2019, 12:37</time>
      </address>
      <h4>Хлопець знаходиться у стані середньої тяжкості</h4>
      <p>Житель м. Олександрія Кіровоградської області отруївся дикорослими грибами, які придбав на стихійному ринку. Про це повідомляє Кіровоградський обласний лабораторний центр.</p>
      <p>«18-річний житель м. Олександрії Кіровоградської області, поласувавши невідомими грибами, які купив у бабусі на стихійному ринку, одразу опинився на лікарняному ліжку», - йдеться в повідомленні.</p>
      <p>Так, потерпілий, відчувши перші симптоми хвороби (нудоту з блюванням), звернувся до лікувального закладу.</p>
      <p>Зараз він у стані середньої тяжкості отримує лікування в реанімації закладу охорони здоров'я.</p>
      <p>Нагадаємо, у вересні цього року у місті Олександрія <a href="https://glavcom.ua/country/health/na-kirovogradshchini-vid-otrujennya-gribami-pomerla-19-richna-divchina--629025.html">через отруєння грибами померла 19-річна дівчина. </a></p>
      <p>Матір з донькою отруїлися дикорослими грибами. Лікування одній із потерпілих не допомогло: 19-річна дівчина померла. Життю 46-річної матері нічого не загрожує.</p>
      <p>Раніше повідомлялося, що на Буковині <a href="https://glavcom.ua/news/na-bukovini-pyatero-lyudey-potrapili-do-reanimaciji-cherez-gribi--625546.html">п’ятеро людей потрапили до реанімації</a> через гриби. </p>
      <p>На початку вересня медики <a href="https://glavcom.ua/odesa/news/do-uvagi-odesitiv-yak-uniknuti-otrujennya-gribami-623107.html">нагадали правила безпеки під час збирання, купівлі і вживання в їжу грибів</a>:</p>
      <ol>
        <li>Збирайте в лісі тільки ті гриби, у яких ви точно впевнені, що вони їстівні.</li>
        <li>Ніколи не збирайте і не вживайте в їжу старі або дуже молоді гриби, у яких нечітко виражені зовнішні ознаки, а також червиві і слизькі гриби.</li>
        <li>Не збирайте гриби вздовж автомобільних і залізничних шляхів, поблизу промислових підприємств, звалищ.</li>
        <li>Не збирайте гриби під час посухи. У спекотну погоду гриби втрачають воду і накопичують токсини.</li>
        <li>Не вживайте в їжу сирі гриби.</li>
        <li>Не купуйте гриби в приватних осіб на стихійних ринках і в невстановлених для торгівлі місцях.</li>
        <li>При купівлі грибів на міських ринках обов'язково вимагайте довідку лабораторії ветеринарно-санітарної експертизи ринку.</li>
        <li>У продаж допускаються тільки свіжозібрані їстівні гриби, розсортовані за видами, ретельно очищені від землі, сміття, шкідників, цілі і не пом'яті. Продавець повинен точно знати назви продаваних ним грибів. Забороняється продаж суміші з різних грибів.</li>
        <li>Категорично заборонено реалізацію на ринках і в торговельній мережі Одеси продукції з грибів домашнього приготування - смажених, солених, маринованих грибів, грибної ікри, салатів та інших продуктів з подрібнених грибів.</li>
        <li>Переробляти і заготовлювати зібрані гриби необхідно в день збору. Пам'ятайте, що гриби - це продукт швидкопсувний, довго зберігати їх не можна, особливо в теплі.</li>
        <li>Причиною отруєння можуть бути неправильно заготовлені гриби. У жодному разі не можна маринувати або солити гриби в алюмінієвій, глиняній, глазурованій і оцинкованій посуді - це може привести до отруєння.</li>
        <li>Щоб уникнути зараження ботулізмом, гриби перед консервуванням потрібно ретельно відмити від землі і зберігати в банках з нещільно притертими кришками, а не закатувати.</li>
        <li>Дотримуйтесь режиму і термінів термічної обробки грибів, особливо при консервуванні.</li>
        <li>Готові страви з грибів зберігайте в холодильнику в емальованому посуді, але не більше доби.</li>
        <li>Уникайте повторного використання і розігрівання грибних страв, особливо з картоплею. Отруєння часто походять від зіпсованої або неправильно приготовленої їжі з їстівними грибами, а не від отруйних грибів.</li>
        <li>Не перевіряйте отруйність грибів домашніми методами (за допомогою срібної ложки і т. ін.). Ці методи не є надійними.</li>
        <li>Гриби - не дитяча їжа, тому не давайте грибних страв малолітнім дітям. Не можна вживати грибів вагітним та жінкам, які годують груддю, а також людям з будь-якими шлунково-кишковими захворюваннями, патологіями печінки і нирок.</li>
      </ol>
      <related>
        <a href="https://glavcom.ua/news/u-mariupoli-masovo-otrujilisya-studenti-ukrajinskoji-akademiji-liderstva-636320.html"/>
        <a href="https://glavcom.ua/photo/na-zakarpatti-cholovik-znayshov-grib-vagoyu-75-kg-629052.html"/>
        <a href="https://glavcom.ua/news/129-lyudey-otrujilisya-na-vesilli-na-bukovini-630862.html"/>
      </related>
    </article>
  </body>
</html>