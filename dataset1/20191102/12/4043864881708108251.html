<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/2/7230805/"/>
    <meta property="og:site_name" content="Українська правда"/>
    <meta property="article:published_time" content="2019-11-02T12:31:45+00:00"/>
    <meta property="og:title" content="СБУ виявила масштабні зловживання на Миколаївській митниці"/>
    <meta property="og:description" content="Служба безпеки України викрила посадових осіб Миколаївської митниці ДФС на масштабних зловживаннях."/>
  </head>
  <body>
    <article>
      <h1>СБУ виявила масштабні зловживання на Миколаївській митниці</h1>
      <address>
        <time datetime="2019-11-02T12:31:45+00:00">02 Nov 2019, 12:31</time>
      </address>
      <p>Служба безпеки України викрила посадових осіб Миколаївської митниці ДФС на масштабних зловживаннях.</p>
      <p><b>Джерело</b>: <a href="https://ssu.gov.ua/ua/news/1/category/2/view/6672#.I8Iysyic.dpbs">сайт СБУ</a></p>
      <p><b>Дослівно</b>: "Встановлено, що протягом 2018-2019 років керівництво обласної митниці спільно з начальниками кількох митних постів систематично порушували вітчизняне антидемпінгове законодавство в інтересах комерційних структур.</p>
      <p>Під час ввезення з Європи мінеральних добрив посадові особи безпідставно занижували податкові ставки, внаслідок чого державний бюджет недоотримав майже 10 мільйонів гривень".</p>
      <p><b>Деталі</b>: В СБУ зазначили, що за результатами санкціонованих обшуків правоохоронці вилучили документацію, яка підтверджує масштабні зловживання.</p>
      <p>Відкрито кримінальне провадження за ч. 2 ст. 364 (зловживання владою або службовим становищем) Кримінального кодексу України.</p>
      <p>Заходи з викриття відбувались спільно зі слідчими територіального управління ДБР, розташованого у Миколаєві.</p>
      <p><b>Що було раніше</b>: 31 жовтня Миколаївська митниця <a href="https://www.pravda.com.ua/news/2019/10/31/7230607/">повідомила</a>, що СБУ та ДБР проводять на митниці обшуки у справі про контрабанду міндобрив на майже 163 млн грн за часів колишнього керівництва.</p>
      <p>Начальник Миколаївської митниці Роман Кріль заявив, що особисто подав інформацію до ДБР щодо можливих неправомірних дій колишнього керівництва митниці.</p>
      <footer>Українська правда</footer>
      <related>
        <a href="https://www.pravda.com.ua/news/2019/11/1/7230775/"/>
        <a href="https://www.pravda.com.ua/news/2019/11/1/7230756/"/>
        <a href="https://www.pravda.com.ua/news/2019/11/1/7230738/"/>
      </related>
    </article>
  </body>
</html>