<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/eleccions-10-novembre-2019_0_2336766502.html"/>
    <meta property="og:site_name" content="Ara.cat"/>
    <meta property="article:published_time" content="2019-11-02T12:58:47+00:00"/>
    <meta property="og:title" content="JxCat lliga l'amnistia a la resolució &quot;global&quot; del conflicte"/>
    <meta property="og:description" content="Borràs defensa la seva gestió a la Institució de les Lletres Catalanes i titlla la causa de &quot;repressiva&quot;"/>
  </head>
  <body>
    <article>
      <h1>JxCat lliga l'amnistia a la resolució "global" del conflicte</h1>
      <h2>Borràs defensa la seva gestió a la Institució de les Lletres Catalanes i titlla la causa de "repressiva"</h2>
      <address>
        <time datetime="2019-11-02T12:58:47+00:00">02 Nov 2019, 12:58</time>
      </address>
      <p>L'amnistia és una de les reclamacions que ja fa setmanes han posat sobre la taula els tres partits independentistes i, fins i tot, <a href="https://www.ara.cat/politica/Parlament-avala-desobediencia-institucional-defensa_0_2314568697.html">van aprovar una resolució al Parlament </a>que reclamava aconseguir la "llibertat" dels presos per aquesta via "com a part d'una solució política al conflicte polític de Catalunya amb l'estat espanyol". Ara bé, la seva defensa té matisos de cara a com s'enfoca aquesta demanada en les eleccions espanyoles del 10 de novembre.</p>
      <p>Laura Borràs, candidata de JxCat al Congrés dels Diputats, ha lligat aquest dissabte l’amnistia a la resolució global del conflicte. En declaracions a Girona als mitjans de comunicació, ha defensat que la “solució ha de venir a través del dret a l’autodeterminació i de la reparació dels mals que ha generat el fet d’exercir-lo”. “L’amnistia és una de les vies possibles per resoldre el que té a veure amb els presos, però ho emmarquem en la resolució global del conflicte entre Catalunya i Espanya”, ha dit Borràs, acompanyada del diputat Francesc Dalmases, Sergi Miquel i l’alcaldessa de Girona, Marta Madrenas.</p>
      <p>Així, ha explicat que l’amnistia ha de formar part d’un paquet més ampli de solucions, ja que també cal “reparar” –ha dit– els "represaliats" i garantir el retorn dels exiliats. En aquest sentit, no ha aclarit si defensen també la via que proposa ERC de promoure una llei d’amnistia al Congrés, malgrat que hi donaran suport si els republicans la presenten. Borràs ha dubtat del "recorregut" d'una norma així a la cambra espanyola, tenint en compte les majories parlamentàries que poden sorgir de les eleccions. En aquest sentit, defensen que es parli en una taula de negociació amb totes les parts.</p>
      <p>També ha insistit que JxCat "no regalarà" els seus vots a Pedro Sánchez, l'endemà que <a href="https://www.ara.cat/politica/eleccions-generals-2019-10-novembre-sanchez-gran-coalicio-pp_0_2336166462.html">el socialista hagi descartat una gran coalició amb el PP</a>, però no aparqui la possibilitat de governar gràcies a l'abstenció de la dreta. "¿A quin govern progressista hauríem de donar suport?", s'ha preguntat Borràs, assenyalant que el PSOE i Podem no van aconseguir arribar a un acord al llarg d'aquests mesos.</p>
      <blockquote>Borràs dubta del "recorregut" d'una llei d'amnistia al Congrés amb les majories actuals</blockquote>
      <p>També ha limitat a una “opinió personal” les declaracions de Roger Español a Twitter comentant un espot d’ERC, en què deia que llibertat i amnistia és “contradictori” i que l’amnistia igual a “agenollar-se”. Borràs ha dit que Español ho afirma recordant l'última amnistia a l’estat espanyol durant la transició, en què també van sortir impunes els repressors.</p>
      <figure>
        <iframe data-src="https://twitter.com/FrontRoger/status/1190184520668106752?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>La fiscalia vol que el Suprem investigui Borràs</h3>
      <p>D’altra banda, ha defensat la seva gestió al capdavant de la Institució de les Lletres Catalanes, i que l’estat espanyol intenta “treure’s de sobre l’adversari a través de la judicialització”. “Si pretenen acabar amb nosaltres amb repressió, els hi dono males notícies perquè darrere nostre hi ha més gent”, ha afirmat Borràs. “Continuen obrin causes a l’independentisme per motivacions ideològiques. Continuarem ferms i determinats però això és repressió”, ha dir Borràs, posant el seu cas al mateix que el dels “empresonaments arbitraris”.</p>
      <p>Aquest dissabte,<a href="https://www.elperiodico.com/es/politica/20191101/fiscalia-investigacion-judicial-laura-borras-junts-per-catalunya-7710285">  <i> El Periódico </i></a>publiquen que la Fiscalia sol·licitarà al Tribunal Suprem que investiguin Borràs per aquest afer, que fins ara portava un jutjat d'instrucció. Borràs, però, és aforada i l'ha d'investigar l'alt tribunal espanyol. La candidata de JxCat ha lamentat, en aquest sentit, que s'assabenti per la premsa d'aquest posicionament per part de ministeri públic i també ha recordat que<a href="https://www.ara.cat/politica/Borras-irregularitats-ILC-difamacions-Em_0_2137586399.html"> va donar explicacions ja al Parlament per aquest cas.</a></p>
    </article>
  </body>
</html>