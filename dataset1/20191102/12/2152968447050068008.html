<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/technology/2019/11/02/decata-s-po-bedni-semeistva-prekarvat-poveche-vreme-pred-tableta.428298"/>
    <meta property="og:site_name" content="Dnes.bg"/>
    <meta property="article:published_time" content="2019-11-02T12:30:00+00:00"/>
    <meta property="og:title" content="Децата с по-бедни семейства прекарват повече време пред таблета"/>
    <meta property="og:description" content="По-богатите ги използват с два часа по-малко | Dnes.bg"/>
  </head>
  <body>
    <article>
      <h1>Децата с по-бедни семейства прекарват повече време пред таблета</h1>
      <h2>По-богатите ги използват с два часа по-малко</h2>
      <address><time datetime="2019-11-02T12:30:00+00:00">02 Nov 2019, 12:30</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Децата от семейства, чиито доходи не надвишават 35 хиляди долара годишно, прекарват повече време пред екраните на таблетите и смартфоните, в сравнение с връстниците си с по-заможни родители, пише в. "Дейли мейл".</p>
      <p>Изданието цитира изследване, осъществено от неправителствената организация "Комън сенс". Тя изучава въздействието на медиите и технологиите върху семейството и образованието. От получените данни става видно, че 13-18-годишните деца от семейства със скромни доходи се задържат пред екраните на джаджите си средно по 8,5 часа на ден.<br/>За сравнение тези, чиито родители получават над 100 хиляди долара годишно, се захласват дневно по таблети и смартфони шест часа и 49 минути. Това е почти два часа по-малко.</p>
      <p>За бедните деца от групата на 8-12-годишните прекараното всеки ден време пред екраните е около 6 часа. При по-богатите им връстници времето е 4 часа.</p>
      <p>Гледането на видеа и телевизионни шоу програми е най-популярното занимание и за двете групи. Тийнейджърите отделят четири пъти повече време на социалните медии, в сравнение с възрастните.<br/>Според специалистите децата от по-бедните семейства използват джаджите, за да компенсират донякъде неравностойното си положение в обществото. Другите форми на контакти и забавления често струват пари, с които техните родители не разполагат.</p>
    </article>
  </body>
</html>