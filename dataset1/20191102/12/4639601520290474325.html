<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/02/finance/xreoseis-trapezon-peraitero-meioseis-ton-noemvrio-proaniggeile-o-georgiadis/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-02T12:14:45+00:00"/>
    <meta property="og:title" content="Χρεώσεις τραπεζών : Περαιτέρω μειώσεις τον Νοέμβριο προανήγγειλε ο Γεωργιάδης"/>
    <meta property="og:description" content="Θα υπάρξουν περαιτέρω μειώσεις στις χρεώσεις για τις τραπεζικές υπηρεσίες, γνωστοποίησε ο υπουργός Ανάπτυξης και Επενδύσεων, Άδωνις Γεωργιάδης, σε συνέντευξή του σήμερα, Σάββατο 2 Νοεμβρίου, στον τηλεοπτικό σταθμό Σκάι."/>
  </head>
  <body>
    <article>
      <h1>Χρεώσεις τραπεζών : Περαιτέρω μειώσεις τον Νοέμβριο προανήγγειλε ο Γεωργιάδης</h1>
      <h2>Θα υπάρξουν περαιτέρω μειώσεις στις χρεώσεις για τις τραπεζικές υπηρεσίες, γνωστοποίησε ο υπουργός Ανάπτυξης και Επενδύσεων, Άδωνις Γεωργιάδης, σε συνέντευξή του σήμερα, Σάββατο 2 Νοεμβρίου, στον τηλεοπτικό σταθμό Σκάι.</h2>
      <address><time datetime="2019-11-02T12:14:45+00:00">02 Nov 2019, 12:14</time> by <a rel="author">ΤοΒΗΜΑ Team</a></address>
      <p>Θα υπάρξουν περαιτέρω μειώσεις στις χρεώσεις για τις τραπεζικές υπηρεσίες, γνωστοποίησε ο υπουργός Ανάπτυξης και Επενδύσεων, Άδωνις Γεωργιάδης, σε συνέντευξή του σήμερα, Σάββατο 2 Νοεμβρίου, στον τηλεοπτικό σταθμό Σκάι.</p>
      <p>«Η διαπραγμάτευση με τις τράπεζες συνεχίζεται. Θα έχουμε ανακοινώσεις για περαιτέρω μειώσεις στις χρεώσεις για τις τραπεζικές υπηρεσίες, εντός του Νοεμβρίου. Θα έχουμε δεύτερο κύμα μειώσεων» ανέφερε ο υπουργός και προσέθεσε:</p>
      <p>
        <a href="https://www.in.gr/2019/11/03/economy/pleonasma-merisma-kai-anadromika-erxontai-ta-xristougenna/">Διαβάστε ακόμη : Πλεόνασμα - Μέρισμα και αναδρομικά έρχονται τα Χριστούγεννα</a>
      </p>
      <p>«Οι αυξήσεις αυτές είχαν αποφασιστεί πριν γίνει κυβέρνηση η Νέα Δημοκρατία και στηρίζονταν σε νόμο, ο οποίος ψηφίστηκε στη Βουλή τον Νοέμβριο του 2018. Έχουμε βαρεθεί να ακούμε ότι ο ΣΥΡΙΖΑ είναι το κόμμα των πολλών και των φτωχών και ότι η Νέα Δημοκρατία είναι το κόμμα των λίγων, των πλουσίων και των τραπεζών. Τι αποδεικνύεται στην πράξη; Επί Αλέξη Τσίπρα οι τράπεζες έβαλαν ανεξέλεγκτα όσες αυξήσεις ήθελαν, ενώ επί Κυριάκου Μητσοτάκη στις τράπεζες μπαίνει «φρένο»».</p>
      <p>Υπενθυμίζεται πως χθες οι <a href="https://www.tovima.gr/2019/11/01/society/trapezes-katargountai-promitheies-kai-xreoseis/">διοικήσεις τεσσάρων τραπεζών ανακοίνωσαν την αναπροσαρμογή των προμηθειών τους</a>.</p>
      <p>Σε ερώτηση σχετικά με το μέλλον της ΔΕΗ ανέφερε: «Η ΔΕΗ έχει μια μεγάλη ιδιομορφία που δεν έχει καμία άλλη δημόσια επιχείρηση. Δρα σε ένα ανταγωνιστικό περιβάλλον. Αν δεν της δώσεις την ευελιξία να λειτουργεί σαν μια εταιρεία του ιδιωτικού τομέα όπως οι ανταγωνιστές της, την καταδικάζεις να έχει πάντα ανταγωνιστικό μειονέκτημα. Η κυβέρνηση του Κυριάκου Μητσοτάκη και ο αρμόδιος υπουργός, Κωστής Χατζηδάκης εισηγούνται ένα νομοσχέδιο το οποίο θα επιτρέπει στη Δημόσια Επιχείρηση Ηλεκτρισμού να είναι ανταγωνιστική».</p>
      <p>Ο ίδιος συνέχισε: «Ξέρετε τι είχε συμφωνήσει ο Αλέξης Τσίπρας; Ότι για να μειωθεί το μερίδιο αγορά της, έπρεπε η ΔΕΗ να πουλάει στους ανταγωνιστές της κάτω από το κόστος. Αυτό είχε συμφωνήσει ο πρωθυπουργός της Αριστεράς. Με νόμο του ΣΥΡΙΖΑ, η ΔΕΗ χάρισε στους ανταγωνιστές της 600 εκατ. ευρώ».</p>
      <p>Σημείωσε, επίσης, ότι η άρση μονιμότητας για τους νεοπροσλαμβανόμενους αφορά τη ΔΕΗ: «Η ΔΕΗ δρα σε ανταγωνιστικό περιβάλλον. Για αυτό ελήφθη αυτή η απόφαση. Δεν υπάρχει σκέψη για άλλη δημόσια επιχείρηση, διότι για παράδειγμα η ΕΥΔΑΠ είναι μονοπώλιο», ανέφερε ο υπουργός Ανάπτυξης και Επενδύσεων.</p>
      <p>Τέλος για τη δήλωση του κυβερνητικού εκπροσώπου Στέλιου Πέτσα σχετικά με όσα ανέφερε ο Τούρκος ΥΠΕΞ, ο κ. Γεωργιάδης είπε: «Για άλλη μια φορά ο κ. Τσίπρας αποφάσισε να διαστρεβλώσει τη δήλωση ενός στελέχους της Νέας Δημοκρατίας. Το έκανε με έναν τρόπο εθνικά επιζήμιο, γιατί την ώρα που ο κ. Τσαβούσογλου κατηγορούσε την Ελλάδα ότι επί σκοπώ πνίγει ανθρώπους στο Αιγαίο -κάτι που είναι απολύτως ψέμα- φάνηκε ότι ο αρχηγός της αξιωματικής αντιπολίτευσης υποστηρίζει τις δηλώσεις της Τουρκίας, χρησιμοποιώντας τον κυβερνητικό εκπρόσωπο, κ. Στέλιο Πέτσα. Ασφαλώς ο κ. Πέτσας δεν είπε αυτό που υπαινίχθηκε ο κ. Τσίπρας και πολύ σωστά τον υπερασπίστηκε ο Κυριάκος Μητσοτάκης στη Βουλή».</p>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
    </article>
  </body>
</html>