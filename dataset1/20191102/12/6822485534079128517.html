<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980811089.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-02T12:53:00+00:00"/>
    <meta property="og:title" content="سردار جلالی: در برابر هرگونه تهدیدی هشیار و آماده هستیم"/>
    <meta property="og:description" content="به گزارش ایسنا، سردار غلامرضا جلالی در مراسم صبحگاه عمومی و رزمایش دانش‌آموزی پدافند غیر عامل با بیان اینکه، جمهوری اسلامی ایران وارد چهل‌ویکمین سال عمر خود می‌شود اظهار کرد: در این سال‌ها کشور ما همواره با تهدیدات زیادی از جمله از سوی ابرقدرت‌ها مواجه بوده اما توانسته است همواره از این تهدیدات سربلند بیرون بیاید. "/>
  </head>
  <body>
    <article>
      <h1>سردار جلالی: در برابر هرگونه تهدیدی هشیار و آماده هستیم</h1>
      <address>
        <time datetime="2019-11-02T12:53:00+00:00">02 Nov 2019, 12:53</time>
      </address>
      <p>رئیس سازمان پدافند غیرعامل کشور گفت:ما هم تهدید را خوب می‌شناسیم هم به آن اشراف داریم و هم می‌توانم راه‌حل‌های دفاعی در برابر این تهدید را پیش بینی، طراحی، تمهید و تمرین کنیم و آماده باشیم.</p>
      <p>به گزارش ایسنا، سردار غلامرضا جلالی در مراسم صبحگاه عمومی و رزمایش دانش‌آموزی پدافند غیر عامل با بیان اینکه، جمهوری اسلامی ایران وارد چهل‌ویکمین سال عمر خود می‌شود اظهار کرد: در این سال‌ها کشور ما همواره با تهدیدات زیادی از جمله از سوی ابرقدرت‌ها مواجه بوده اما توانسته است همواره از این تهدیدات سربلند بیرون بیاید. </p>
      <p>وی ادامه داد: اینکه با وجود تنش و درگیری درمنطقه غرب آسیا، ایران از صلح و ثبات برخوردار است یک نعمت الهی و ثمره فرهنگ ایثار و شهادت که یادگار دوران دفاع مقدس است.</p>
      <p>رئیس سازمان پدافند غیرعامل کشور با بیان اینکه امسال هفته پدافند غیرعامل با روز دانش آموز متقارن شده است گفت: هدف از رزمایش امروز این است که آمادگی خود را به دنیایی که ما را به طور مرتب رصد می‌کند نشان دهیم. </p>
      <p>وی با بیان اینکه امنیت پایدار یک نعمت الهی است که مرهون خون شهدا و تلاش همه مردمان این مرز و بوم است گفت: اینکه ما موضوع پدافند غیرعامل را برای دانش آموزان تبیین می‌کنیم نشان از یک اشراف اطلاعاتی دارد که نشان می‌دهد ما در برابر هر گونه تهدیدی هشیار و آماده هستیم. </p>
      <p>جلالی با بیان اینکه امروز به‌دلیل توانمندی بالای دفاعی کشور، دشمنان قادر به اقدام نظامی علیه ما نیستند تصریح کرد: حتی ابرقدرتی مانند آمریکا وقتی به قلمرو سرزمینی ما با پهباد جاسوسی تجاوز می‌کند با آتش پدافند هوایی هوشیار ما روبرو می‌شود و هواپیمایش سرنگون می‌شود و قادر به عکس العملی در برابر ما نیست. این در واقع قدرت نامتقارن و بازدارندگی نامتقارن ما را نشان می‌دهد.</p>
      <p>وی ادامه داد: ما هم تهدید را خوب می‌شناسیم هم در آن اشراف داریم و هم می‌توانم راه‌حل‌های دفاعی در برابر این تهدید پیش بینی، طراحی، تمهید و تمرین کنیم و آماده باشیم. </p>
      <p>رئیس سازمان پدافند غیرعامل کشور با بیان اینکه سناریوی این رزمایش ترکیبی یا به عبارتی هیبریدی پیش بینی شده است گفت: این کار نشان می‌دهد که نظام اطلاعاتی ما اشراف کاملی بر تهدیدات دارد و تهدیدات را در نقطه شکل گیری تشخیص و راه حل‌های مقابله با آن را تنظیم، طراحی و تمرین می‌کند. این آمادگی ها روحی، فکری، ذهنی، جسمی و عملیاتی است. </p>
      <p>جلالی با بیان اینکه اینکه ما می‌توانیم الگویی از پدافند ترکیبی را به دنیا ارائه دهیم نشان از قدرت بازدارندگی ما دارد که نقطه قوت است خاطرنشان کرد: پدافند غیرعامل امروز یک جنبه کاملا علمی دارد  چون مبتنی بر فناوری‌های نو است و باید با این نوع تهدیدات مقابله کند بنابراین باید تهدیدات ناشی از فناوری‌های نو را بشناسیم، بر آن اشراف داشته باشیم و آنرا کنترل و مقابله کنیم. در این عرصه است که دانش آموزان، دانشجویان و اساتید ما باید فعال باشند تا با کار علمی و دفاعی یک دفاع ترکیبی علمی را سازماندهی کنند.</p>
      <p>وی یادآور شد: طبیعی است که بخشی از این رزمایش نیز به مباحث نظامی اختصاص دارد که نشان دهنده آمادگی ما و درک تهدید و فهم آن و تشخیص و آماده سازی برای مقابله با تهدیدات نوین از الزامات دفاعی است.</p>
    </article>
  </body>
</html>