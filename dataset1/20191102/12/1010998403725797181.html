<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/novak-dzhokovich-mnogo-haresvam-grigor-predstoi-dobar-mach.html"/>
    <meta property="og:site_name" content="bTV Новините"/>
    <meta property="article:published_time" content="2019-11-02T12:16:00+00:00"/>
    <meta property="og:title" content="Новак Джокович: Много харесвам Григор. Предстои добър мач (ВИДЕО)"/>
    <meta property="og:description" content="&quot;Имаше проблеми, но след победата над Федерер играе добре&quot;, каза световният номер 1"/>
  </head>
  <body>
    <article>
      <h1>Новак Джокович: Много харесвам Григор. Предстои добър мач (ВИДЕО)</h1>
      <h2>"Имаше проблеми, но след победата над Федерер играе добре", каза световният номер 1</h2>
      <address>
        <time datetime="2019-11-02T12:16:00+00:00">02 Nov 2019, 12:16</time>
      </address>
      <figure>
        <video src="https://vid.btv.bg/btvnews/2019/11/02/djokovic_1572695924-1.mp4"/>
      </figure>
      <p>Лидерът в световната ранглиста по тенис Новак Джокович не спести суперлативите и похвалите към Григор Димитров преди полуфиналния им сблъсък на турнира в Париж.</p>
      <p>Двамата ще се изправят за 10-и път един срещу друг, като сърбинът има 8 победи до момента. Той обеща днешната (2 ноември) среща да зарадва почитателите на тениса. Очаква се мачът са започне в 15:00 ч. българско време.</p>
      <p>"Григор играе много добре. Гледах последните му няколко мача. Много го харесвам, страхотен е, много талантлив. През годините имаше някои проблеми с постоянството. От Откритото първенство на САЩ насам, играта му е много добра. Там победи Роджър Федерер и стигна до полуфиналите. Вижда се, че се забавлява на корта, така че ни предстои един добър мач", уверен е Джокович.</p>
      <figure>
        <img src="https://img.bg.sof.cmestatic.com/media/images/640x/May2019/2111888801.jpg"/>
        <figcaption>Снимка: Reuters</figcaption>
      </figure>
      <p>На четвъртфинал Ноле победи Стефанос Циципас за по-малко от час, като разсея съмненията, че не се чувства добре здравословно.</p>
      <p>Димитров най-вероятно ще се завърне в топ 20 на световната ранглиста при обновяването ѝ в понеделник, а Джокович може да загуби лидерската си позиция за сметка на друг полуфиналист в Париж - Рафаел Надал.</p>
    </article>
  </body>
</html>