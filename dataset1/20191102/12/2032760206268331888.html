<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88490"/>
    <meta property="og:site_name" content="Denník politika"/>
    <meta property="article:published_time" content="2019-11-02T12:35:06+00:00"/>
    <meta property="og:title" content="Ministerstvo sa zaoberá možnosťou daňovej podpory Priemyslu 4.0, bude konzultovať s podnikateľmi"/>
    <meta property="og:description" content="2.11.2019 (Webnoviny.sk) – Ministerstvo financií SR sa zaoberá možnosťou daňovej podpory Priemyslu 4.0. Pre agentúru SITA to potvrdil samotný rezort. Do konca tohto roka vydá predbežnú informáciu a následne začne konzultácie s podnikateľskými subjektami, čím sa začne legislatívny proces súvisiaci s touto úlohou. „O konkrétnej forme podpory je ešte predčasné hovoriť, keďže jej parametre budú závisieť od výsledku konzultácií,“ uviedlo ministerstvo."/>
  </head>
  <body>
    <article>
      <h1>Ministerstvo sa zaoberá možnosťou daňovej podpory Priemyslu 4.0, bude konzultovať s podnikateľmi</h1>
      <address><time datetime="2019-11-02T12:35:06+00:00">02 Nov 2019, 12:35</time> by <a rel="author">Webnoviny</a></address>
      <p>2.11.2019 (Webnoviny.sk) – Ministerstvo financií SR sa zaoberá možnosťou daňovej podpory Priemyslu 4.0. Pre agentúru SITA to potvrdil samotný rezort. Do konca tohto roka vydá predbežnú informáciu a následne začne konzultácie s podnikateľskými subjektami, čím sa začne legislatívny proces súvisiaci s touto úlohou. „<i>O konkrétnej forme podpory je ešte predčasné hovoriť, keďže jej parametre budú závisieť od výsledku konzultácií</i>,“ uviedlo ministerstvo.</p>
      <h3>Analyzuje možné podpory priemyslu</h3>
      <p>Rezort sa začal zaoberať témou daňovej podpory Priemyslu 4.0 hneď od schválenia návrhu Opatrení na odstránenie bariér pre trvalo udržateľný rozvoj automobilového priemyslu vládou SR v apríli tohto roka. Uznesením vlády mu bola uložená úloha predložiť do konca tohto roka do legislatívneho procesu možnosť daňového zvýhodnenia technológií súvisiacich s konceptom Priemyslu 4.0.</p>
      <p>„<i>Ministerstvo financií SR momentálne analyzuje možné formy podpory priemyslu a aktívne komunikujeme a spolupracujeme s podnikateľskými zväzmi. Najmä so Zväzom automobilového priemyslu, Republikovou úniou zamestnávateľov alebo Klubom 500</i>,“ doplnil rezort.</p>
      <h3>Štvrtá priemyselná revolúcia</h3>
      <p>Podľa informácií zverejnených na stránke industry4.sk stojíme na prahu technologickej revolúcie, ktorá zásadným spôsobom zmení spôsob akým žijeme, pracujeme a vzájomne komunikujeme. Vo svojej miere, rozsahu a komplexnosti bude taká zásadná, ako žiadna iná technologická zmena z minulosti.</p>
      <p>„<i>Prvá priemyselná revolúcia použila paru na mechanizáciu výroby. Druhá elektrickú energiu a pásovú výrobu k vytvoreniu sériovej výroby. Tretia uplatnila elektroniku a informačné technológie pre automatizáciu výroby. Teraz prichádza štvrtá, môžeme ju nazvať digitálnou revolúciou. Je charakterizovaná zlúčením technológií, ktoré stierajú hranice medzi fyzickými, digitálnymi a biologickými sférami</i>,“ uvádza stránka. Štvrtá priemyselná revolúcia sa pritom vyvíja exponenciálnym tempom a zasahuje takmer do každého priemyslu v krajinách celého sveta.</p>
      <p>Viac k témam: <a href="https://www.webnoviny.sk/tag/zvaz-automobiloveho-priemyslu-sr/"><u>Zväz automobilového priemyslu SR</u></a><br/>Zdroj: Webnoviny.sk – <a href="https://www.webnoviny.sk/ministerstvo-sa-zaobera-moznostou-danovej-podpory-priemyslu-4-0-bude-konzultovat-s-podnikatelmi/"><u>Ministerstvo sa zaoberá možnosťou daňovej podpory Priemyslu 4.0, bude konzultovať s podnikateľmi</u></a> © SITA Všetky práva vyhradené.</p>
    </article>
  </body>
</html>