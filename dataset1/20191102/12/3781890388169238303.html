<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/739693"/>
    <meta property="og:site_name" content="เดลินิวส์"/>
    <meta property="article:published_time" content="2019-11-02T12:20:00+00:00"/>
    <meta property="og:title" content="คืนนี้นอนนี่นะ!คุม'แม่มณี-ผัว' ยังยิ้มได้ขังไว้โรงพักอุดรฯ"/>
    <meta property="og:description" content="ส่งตัว 'แม่มณีกับผัว' ถึงสภ.เมืองอุดรฯ แล้ว ยังยิ้มร่า! ตร.ให้เปิดเซฟที่ตรวจยึดเจ้าตัวอ้างไม่มีกุญแจ ก่อนคุมตัวแยกขัง สรุปผู้เสียหายในพื้นที่อุดรฯ 232 ราย ค่าความเสียหาย 128 ล้าน คาดส่งสำนวนให้ดีเอสไอทัน 15 พ.ย.นี้"/>
  </head>
  <body>
    <article>
      <h1>คืนนี้นอนนี่นะ!คุม'แม่มณี-ผัว' ยังยิ้มได้ขังไว้โรงพักอุดรฯ</h1>
      <address>
        <time datetime="2019-11-02T12:20:00+00:00">02 Nov 2019, 12:20</time>
      </address>
      <p>
        <b>ส่งตัว "แม่มณีกับผัว" ถึงสภ.เมืองอุดรฯ แล้ว ยังยิ้มร่า! ตร.ให้เปิดเซฟที่ตรวจยึดเจ้าตัวอ้างไม่มีกุญแจ ก่อนคุมตัวแยกขัง สรุปผู้เสียหายในพื้นที่อุดรฯ 232 ราย ค่าความเสียหาย 128 ล้าน คาดส่งสำนวนให้ดีเอสไอทัน 15 พ.ย.นี้</b>
      </p>
      <p>เมื่อเวลา 17.45 น. วันที่ 2 พ.ย. เจ้าหน้าที่ตำรวจควบคุมตัว น.ส.วันทนีย์ หรือ แม่มณี ทิพย์ประเวช อายุ 28 ปี และนายเมธี ชิณภา อายุ 20 ปี สามี ขึ้นเครื่องบินจากกรุงเทพฯ มาถึงสภ.เมืองอุดรธานี ก่อนนำตัวเข้าห้องสอบสวน โดยแม่มณียังยิ้มแย้มพูดคุยกับเจ้าหน้าที่ตำรวจเป็นปกติ จากนั้นเจ้าหน้าที่ให้แม่มณีดูของกลางที่เจ้าหน้าที่ตรวจยึดได้ภายในอาคารพาณิชย์ 3 ชั้น เขตเทศบาลนครอุดรธานี ที่แม่มณีซื้อและเช่าไว้ โดยเชื่อว่าเป็นสถานที่ไลฟ์สดจัดฉากเป็นร้านทอง แต่ทองทั้งหมดเป็นทองปลอม นอกจากนี้ยังมีตู้เซฟขนาดกลางอีก 1 ตู้ ซึ่งเจ้าหน้าที่ได้ให้แม่มณีเป็นคนเปิดเพื่อตรวจสอบทรัพย์สินที่อยู่ข้างใน แต่เจ้าตัวอ้างว่าต้องใช้กุญแจเปิดผพร้อมกับใส่รหัส แต่ตอนนี้ไม่ทราบว่ากุญแจอยู่ที่ไหน ทางเจ้าหน้าที่จึงให้ช่างกุญแจพยามยามเปิดอยู่ ซึ่งคาดว่าหลังจากเสร็จขั้นตอนนี้แล้ว พล.ต.ท.เจริญวิทย์ ศรีวนิชย์ ผบช.ภ.4 จะได้แถลงรายละเอียดต่อสื่อมวลชน </p>
      <figure>
        <img src="https://www.dailynews.co.th/admin/upload/20191102/news_XhRqJDSfyV191342_533.jpg?v=20191103056?v=8855"/>
      </figure>
      <p>ด้าน พ.ต.อ.สราวุธ ฉ่ำผิว ผก.สภ.เมืองอุดรธานี เปิดเผยว่า วันนี้จะได้ควบคุมตัวแม่มณีกับสามีไว้ที่ห้องควบคุมผู้ต้องหาของโรงพักเพื่อทำการสอบสวนเพิ่มเติม และจะส่งฝากขังต่อศาลจังหวัดอุดรธานีในวันที่ 4 พ.ย.นี้ ขณะที่มียอดของผู้เสียหายที่มาแจ้งความแล้วตั้งแต่วันที่ 29 ต.ค.- 1 พ.ย. รวมจำนวน 232 ราย มูลค่าความเสียหายประมาณ 128 ล้านบาท เบื้องต้นสอบปากคำไปแล้ว 60 เปอร์เซ็นต์ ทั้งนี้คาดว่าพนักงานสอบสวนจะสรุปสำนวนและส่งต่อให้ดีเอสไอได้ทันในวันที่ 15 พ.ย.นี้    <br/><br/><br/><b><a href="https://www.dailynews.co.th/crime/739364">เก๊ล้วนๆตร.เข้าค้นรัง"แม่มณี" ที่แท้เปิดร้านทองปลอม! <br/></a></b>           </p>
      <figure>
        <img src="https://www.dailynews.co.th/admin/upload/20191102/news_IYbNueVQZb191343_533.jpg?v=20191103056?v=6428"/>
      </figure>
    </article>
  </body>
</html>