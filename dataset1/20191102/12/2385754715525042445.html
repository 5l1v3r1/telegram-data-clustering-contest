<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/595396/oxi-apo-tous-dimotes-pegeias-stin-synenosi-me-mikroteres-koinotites"/>
    <meta property="og:site_name" content="SIGMALIVE"/>
    <meta property="article:published_time" content="2019-11-02T12:04:00+00:00"/>
    <meta property="og:title" content="Όχι από τους δημότες Πέγειας στην συνένωση με μικρότερες κοινότητες"/>
    <meta property="og:description" content="Όχι στην ενοποίηση του Δήμου Πέγειας με κοινότητες της χαμηλής περιοχής είπαν χτες οι κάτοικοι της Πέγειας στο πλαίσιο πανδημοτικής συγκέντρωσης που..."/>
  </head>
  <body>
    <article>
      <h1>Όχι από τους δημότες Πέγειας στην συνένωση με μικρότερες κοινότητες</h1>
      <address><time datetime="2019-11-02T12:04:00+00:00">02 Nov 2019, 12:04</time> by <a rel="author">SigmaLive</a></address>
      <p>Όχι στην ενοποίηση του Δήμου Πέγειας με κοινότητες της χαμηλής περιοχής είπαν χτες οι κάτοικοι της Πέγειας στο πλαίσιο πανδημοτικής συγκέντρωσης που πραγματοποιήθηκε στο Πολιτιστικό κέντρο του Δήμου.</p>
      <p>Στην ομιλία του ο Δήμαρχος Πέγειας, Μαρίνος Λάμπρου ανέφερε ότι ο  Δήμος Πέγειας θα διεκδικήσει με όλα τα διαθέσιμα μέσα, την συνέχιση της επιτυχημένης αυτόνομης πορείας του και θα απαιτήσει δυναμικά σ’ όλα τα επίπεδα την διάσωσή του, προς όφελος των Δημοτών και επισκεπτών της.</p>
      <p>Πρόσθεσε ότι ο Δήμος Πέγειας διαθέτει πέραν των 9.000 κατοικιών και πέραν των 700 επαγγελματικών υποστατικών, υπάρχουν 8.130 υδομετρητές νερού της δημοτικής υδατοπρομήθειας, άλλοι 1000 περίπου εξυπηρετούνται από τοπικές πηγές, ο μόνιμος πληθυσμός της Πέγειας υπολογίζεται στους 15.000 κατοίκους ενώ τους καλοκαιρινούς μήνες υπολογίζεται ότι ξεπερνά τις 50.000 .</p>
      <p>Ο Δήμαρχος Πέγειας είπε ότι το θέμα της μεταρρύθμισης της Τοπικής Αυτοδιοίκησης και ειδικά τα διάφορα σενάρια που συζητούνται, έτυχαν ευρείας και εκτεταμένης συζήτησης στην Ολομέλεια του Δημοτικού Συμβουλίου και ομόφωνη είναι η απόφαση όλων των Δημοτικών Συμβούλων, να αντισταθούν σε κάθε προσπάθεια, που θα επιχειρεί την υποβάθμιση του Δήμου Πέγειας, με την συνένωση του με Κοινότητες ή άλλους Δήμους προς τα Βορειοανατολικά και συγκεκριμένα είτε με την Κισσόνεργα, Χλώρακα, Έμπα, Λέμπα ή ακόμα και με τον Δήμο Πάφου.</p>
    </article>
  </body>
</html>