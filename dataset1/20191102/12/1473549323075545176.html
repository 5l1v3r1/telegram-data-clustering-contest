<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/strzaly-na-imprezie-halloweenowej-w-miescie-orinda-w-kalifornii-sa-ofiary,982354.html"/>
    <meta property="og:site_name" content="TVN24"/>
    <meta property="article:published_time" content="2019-11-02T12:50:19+00:00"/>
    <meta property="og:title" content="Halloween w wynajętej willi. Pięć osób nie żyje"/>
    <meta property="og:description" content="W trakcie imprezy halloweenowej na przedmieściach kalifornijskiego miasta Orinda padły strzały. Nie żyje pięć osób, a co najmniej cztery zostały ranne. Tragedia rozegrała się na wynajętej posesji, ..."/>
  </head>
  <body>
    <article>
      <h1>Halloween w wynajętej willi. Pięć osób nie żyje</h1>
      <address><time datetime="2019-11-02T12:50:19+00:00">02 Nov 2019, 12:50</time> by <a rel="author">momo/tr</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/d67712c8-2a85-4e86-8dfe-4cb65e797a5f-480p.mp4"/>
        <figcaption>Strzały na imprezie halloweenowej. Nie żyje pięć osób<cite>Foto: PAP/EPA/JOHN G. MABANGLO | Video: PAP/EPA/JOHN G. MABANGLO</cite></figcaption>
      </figure>
      <h3>W trakcie imprezy halloweenowej na przedmieściach kalifornijskiego miasta Orinda padły strzały. Nie żyje pięć osób, a co najmniej cztery zostały ranne. Tragedia rozegrała się na wynajętej posesji, której właściciel zakazał organizacji przyjęć. Policja na miejscu znalazła dwa pistolety, ale na razie nie zatrzymała nikogo w związku z tą sprawą.</h3>
      <p>Do zdarzenia doszło w czwartek.</p>
      <p>Na imprezę w luksusowej willi na zamożnych przedmieściach miasta Orinda w pobliżu San Francisco przyszło około 100 osób. Dom wcześniej został wynajęty za pośrednictwem serwisu Airbnb na jeden dzień przez kobietę, która została uprzedzona przez właściciela o zakazie organizacji w nim hucznych przyjęć. Kobieta argumentowała, że chce wynająć willę na obrzeżach miasta dla kilkunastu członków swojej rodziny, którzy chorują na astmę i potrzebują odpoczynku z dala od miejskiego, zanieczyszczonego powietrza.</p>
      <h3>Krwawa impreza halloweenowa</h3>
      <related>
        <a href="https://www.tvn24.pl/wiadomosci-ze-swiata,2/oddajcie-nam-halloween-gaz-lzawiacy-na-ulicach,982096.html"/>
      </related>
      <p>Mimo zakazu kobieta zorganizowała w niemal 400-metrowej willi halloweenową imprezę, w trakcie której doszło do strzelaniny. Trzy osoby zginęły na miejscu, dwie pozostałe zmarły w szpitalu. Ofiary śmiertelne to mężczyźni w wieku od 22 do 29 lat. Co najmniej cztery osoby zostały ranne i przebywają w szpitalu.<br/><br/>Właściciel posesji tłumaczył policji, że kontaktował się z najemczynią, ale usłyszał od niej, że w domu przebywa tylko około 12 osób. Zaniepokoił się jednak, bowiem sąsiedzi, z którymi rozmawiał telefonicznie, twierdzili co innego.</p>
      <p>- Zadzwoniłem po policję.Gdy patrol był w drodze, znów do mnie zadzwonili sąsiedzi i poinformowali mnie o strzelaninie w moim domu - mówił właściciel domu Michael Wang.</p>
      <figure>
        <img src="https://r-scale-00.dcs.redcdn.pl/scale/o2/tvn/web-content/m/p1/i/6f2688a5fce7d48c8d19762b88c32c3b/6eab2ae7-cdb9-4fe7-bfea-f1128b25bc83.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Strzelanina na imprezie halloweenowej w Kalifornii<cite>Źródło: PAP/EPA/JOHN G. MABANGLO</cite></figcaption>
      </figure>
      <h3>Strzały i panika</h3>
      <p>Policja na miejscu znalazła dwa pistolety, ale na razie nie zatrzymała nikogo w związku z tą sprawą. Szef policji w Orindzie poinformował jedynie, że wszyscy uczestnicy imprezy uciekli w panice i nie ma powodu, aby sądzić, że mogą dalej stanowić zagrożenie.</p>
      <p>Jak pisze AP, na jednym z portali społecznościowych zamieszczono film, ukazujący sceny ze strzelaniny. Widać na nim m.in. leżącego na podłodze rannego mężczyznę i kobietę krzyczącą, że musi natychmiast jechać do szpitala. Słychać także strzały i odgłosy paniki.<br/><br/>Do tragicznych wydarzeń doszło także na innej imprezie z okazji Halloween, w wiosce na wschód od Salt Lake City, gdzie bawiło się ok. 20 osób. Tam w strzelaninie zginął jeden mężczyzna, a drugi zmarł w wyniku pchnięcia nożem.</p>
      <figure>
        <img src="https://r-scale-a0.dcs.redcdn.pl/scale/o2/tvn/web-content/m/p1/i/6f2688a5fce7d48c8d19762b88c32c3b/904f1fa1-bb61-4a1c-939f-6b3db4c33020.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Do strzelaniny doszło na przedmieściach kalifornijskiego miasta Orinda<cite>Źródło: Mapy Google, tvn24.pl</cite></figcaption>
      </figure>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/zamiast-sie-pograzac-usa-powinny-powrocic-do-umowy-nuklearnej,982312.html"/>
        <a href="https://www.tvn24.pl/wiadomosci-ze-swiata,2/o-rourke-rezygnuje-z-wyscigu-prezydenckiego,982318.html"/>
        <a href="https://www.tvn24.pl/wiadomosci-ze-swiata,2/terrorysci-zawsze-szukaja-nowego-pola-bitwy,982311.html"/>
        <a href="https://www.tvn24.pl/wiadomosci-ze-swiata,2/trump-zadzwonil-do-programu-farage-a-boris-wlasciwym-facetem-na-te-czasy,982132.html"/>
        <a href="https://www.tvn24.pl/wiadomosci-ze-swiata,2/zrzekla-sie-mandatu-po-wycieku-nagich-zdjec,982127.html"/>
      </related>
    </article>
  </body>
</html>