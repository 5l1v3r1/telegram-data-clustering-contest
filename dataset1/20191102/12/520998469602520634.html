<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pogliad.ua/news/bukovina/oleksiy-goncharuk-tak-yak-bulo-ne-bude-379700"/>
    <meta property="og:site_name" content="Погляд"/>
    <meta property="article:published_time" content="2019-11-02T12:26:00+00:00"/>
    <meta property="og:title" content="Олексій Гончарук: Так, як було, не буде"/>
    <meta property="og:description" content="Своїм візитом на Буковину прем’єр-міністр Гончарук засвідчив, що будуть і зміни, і звільнення"/>
  </head>
  <body>
    <article>
      <h1>Олексій Гончарук: Так, як було, не буде</h1>
      <h2>Візитом на Буковину прем’єр засвідчив, що будуть і зміни, і звільнення</h2>
      <address>
        <time datetime="2019-11-02T12:26:00+00:00">02 Nov 2019, 12:26</time>
      </address>
      <p>Виліт рейсу урядового «борта» з <b>прем'єр-міністром Олексієм Гончаруком</b>, який запланував 24 жовтня відвідати Буковину з робочим візитом, перенесли через складні погодні умови. І не лише ця складова підігрівала інтригу. Адже Буковиною ширилися чутки, ніби прем'єр, нарешті, привезе і представить буковинцям нового голову виконавчої гілки влади краю, оскільки краєм майже рік керує виконуючий обов’язки керівника області.</p>
      <h3>Від митниці – до університету</h3>
      <p>Попри все, Міжнародний <a href="https://pogliad.ua/news/bukovina/premer-iz-golovnim-mitnikom-krayini-pribuli-na-bukovinu-379278">митний пункт пропуску «Порубне»</a>, на роботу якого є багато нарікань, Гончарук разом із головою Державної митної служби Максимом Нефьодовим все-таки відвідав. А от три різні зустрічі з представниками бізнесу, органів місцевого самоврядування та ЗМІ об’єднали в одну півгодинну дискусію, що відбулася у Чернівецькому національному університеті.</p>
      <p>Зайшовши до Мармурової зали, Олексій Гончарук попросив вибачення й одразу застеріг: до відльоту літака на Київ є пів години, тому відповіді на запитання будуть лаконічні.</p>
      <blockquote>«Порядок наведете саме ви. Ми з Києва можемо тільки допомогти…»<br/>О. Гончарук</blockquote>
      <h3>Будуть боротися з корупцією</h3>
      <p>У глави Уряду поцікавилися, як нова влада планує боротися із корупцією загалом та що важливо для Буковини, у сферах лісового господарства й митної служби зокрема. Відповідь і справді була лаконічною: «От чому ми сюди прилетіли? Хотіли подивитися на пропускні пункти і поговорити з вами (представниками бізнесу, – А. І.). Порядок наведете саме ви. Ми з Києва можемо тільки допомогти, спробуємо подолати корупцію на центральному рівні. Тут у вас також багато людей, яких потрібно усувати. Підказуйте нам, давайте інформацію, приймайте рішення самостійно. Будуть у вас місцеві вибори – робіть розумний вибір. Ми з лісом точно розберемося», – наголосив урядовець.</p>
      <h3>Про звільнення керівника обласної митниці</h3>
      <p>Не обминули присутні на зустрічі й тему про скандальне звільнення керівника Чернівецької митниці Миколи Салагора. Тим більше, що Гончарук і Нефьодов повернулися зі свіжими враженнями з митного пункту пропуску «Порубне».</p>
      <p>На це запитання прем’єр відповів, що зараз багато посадовців, котрі не хочуть, аби їх звільнили, і щосили тримаються за свої крісла, плануючи пересидіти, домовитися. Наша відповідь дуже проста: «Не спра-цю-є!». А щодо пана Салагора, то багато чув про нього та його вплив. Ми ще раз сьогодні зібрали нараду на митниці і дали всім абсолютно простий сигнал: «Так, як було, не буде». Є нова структура, новий орган, який отримає повноваження впродовж місяця. Це питання декількох тижнів».</p>
      <h3>Є претензії до прокуратури</h3>
      <p>Не обійшлося й без погроз звільнення. Олексій Гончарук привселюдно висловив претензії щодо роботи прокурора області Олега Соболя. «Ви вже нібито два роки працюєте, а «контрабас» досі є. Я би вас звільнив уже давно. Про це пораджуся з Генеральним прокурором. Вибачте, нічого особистого. Але вважаю, що прокуратура повинна боротися з контрабандою».</p>
      <h3>Спілкування продовжив у соцмережах</h3>
      <p>Оскільки часу на довгі дискусії не було, то детальніші <a href="https://pogliad.ua/news/politics/goncharuk-pro-vizit-do-chernivciv-cya-pokazuha-nas-ne-vrazila-379430">враження Гончарук розмістив на своїй інстаграм-сторінці</a>. «До нашого візиту на Порубному, вочевидь, добряче підготувалися: ні людей, ні машин на самому пункті не було. Зате черги на під‘їзді бувають кілометрові. Водії кажуть, що іноді стоять на кордоні по декілька діб! І так на всіх пунктах, не тільки на цьому… Так не має бути, – зазначив урядовець. – Я доручив новому керівнику Митної служби Максиму Нефьодову вирішити проблему із досі незапущеними стаціонарними сканерами на митних пунктах, які дали б абсолютно нові можливості у боротьбі з контрабандою. Із семи сканерів, які закупила ДФС, жоден не працює».</p>
      <p>Власне, як і немає достойних під’їзних шляхів до митних пунктів пропуску.</p>
      <p>«Гроші на реконструкцію під’їзних шляхів до пунктів виділено рік тому – невідомо де вони. Грошей нема, доріг – нема! Прошу Генпрокурора взяти під свій контроль цю ситуацію, щоб винні були покарані, – написав він. «За час експерименту з фінансування реконструкції доріг митницею до спецфонду Чернівецької області було спрямовано кошти з дорожнього фонду. Це мільйони гривень».</p>
      <p>Крім того, Гончарук наголосив, що приміщення для запуску оновленої Буковинської митниці не належить державі, а є у приватній власності. «Даю тиждень заступнику начальника Чернівецької митниці ДФС Олександру Кулінському, мерові Олексієві Каспруку та в. о. губернатора Михайлові Павлюку знайти приміщення, де можна буде розмістити митницю й інфраструктуру для митного оформлення. За 7 днів чекаю на звіт», – заявив він.</p>
      <h3>Наостанок</h3>
      <p>Двояке враження склалося від почутого. Було багато обіцянок і погроз. Очевидно, манеру президента спілкуватися на зустрічах з людьми перейняли його підлеглі. Проте реальних змін у житті українці наразі не відчули, хоча давно минули 100 днів правління</p>
      <p>У кулуарах зустрічі в ЧНУ ми поцікавилися у генеральних директорів БФ «Чернівціжитлобуд» Володимира Мороза та ТОВ «Родничок» Івана Семенюка, чи відчув бізнес якісь перспективи із приходом нової влади. «Ні» - була відповідь. На запитання: «Чи маєте надію на позитивні зміни?» – тільки посміхнулися. Мовляв, життя покаже.</p>
      <p>Анатолій ІСАК</p>
      <related>
        <h4>Схожі записи</h4>
        <a href="https://pogliad.ua/news/politics/goncharuk-pro-vizit-do-chernivciv-cya-pokazuha-nas-ne-vrazila-379430"/>
        <a href="https://pogliad.ua/news/bukovina/premer-iz-golovnim-mitnikom-krayini-pribuli-na-bukovinu-379278"/>
        <a href="https://pogliad.ua/news/bukovina/chernivecku-oblast-vidvidae-prem-er-ministr-ukrayini-oleksiy-goncharuk-379220"/>
        <a href="https://pogliad.ua/news/chernivtsi/o-goncharuk-bez-vashoyi-dopomogi-nichogo-v-cherniveckiy-oblasti-ne-zminitsya-379315"/>
      </related>
    </article>
  </body>
</html>