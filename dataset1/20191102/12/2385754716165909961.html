<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/all-other-sports/basketball/basketball-greece/595398/o-kosmos-exei-dikaioma-na-pistevei-oti-thelei-gia-emas"/>
    <meta property="og:site_name" content="SIGMALIVE"/>
    <meta property="article:published_time" content="2019-11-02T12:18:00+00:00"/>
    <meta property="og:title" content="«Ο κόσμος έχει δικαίωμα να πιστεύει ότι θέλει για εμάς»"/>
    <meta property="og:description" content="Ο Ολυμπιακός προσγειώθηκε απότομα μετά την μεγάλη νίκη επί της ΤΣΣΚΑ Μόσχας και μετά την βαριά ήττα από την Μακάμπι Τελ Αβίβ επέστρεψε η απογοήτευση στο..."/>
  </head>
  <body>
    <article>
      <h1>«Ο κόσμος έχει δικαίωμα να πιστεύει ότι θέλει για εμάς»</h1>
      <address><time datetime="2019-11-02T12:18:00+00:00">02 Nov 2019, 12:18</time> by <a rel="author">Sigmalivesports</a></address>
      <p>Ο Ολυμπιακός προσγειώθηκε απότομα μετά την μεγάλη νίκη επί της ΤΣΣΚΑ Μόσχας και μετά την βαριά ήττα από την Μακάμπι Τελ Αβίβ επέστρεψε η απογοήτευση στο «ερυθρόλευκο» στρατόπεδο. Οι Πειραιώτες έκαναν κακό παιχνίδι για την 6η αγωνιστική της Euroleague, έμειναν για ακόμα μια φορά κάτω από τους 70 πόντους την φετινή σεζόν, ενώ αυτή ήταν η τρίτη μεγαλύτερη ήττα τους στο ΣΕΦ στην διοργάνωση.<br/> <br/>Ο Γιώργος Πρίντεζης σχολίασε στην Euroleague Greece το τι έφταιξε και ήρθε αυτό το αποτέλεσμα, μίλησε για την συγκέντρωση της ομάδας του, ενώ όταν ρωτήθηκε για το ποιο είναι το... πραγματικό πρόσωπο του Ολυμπιακού, τόνισε ότι δεν είναι ούτε εκείνο της Τετάρτης στην Μόσχα, αλλά ούτε και εκείνο της Παρασκευής κόντρα στην Μακάμπι Τελ Αβίβ.<br/> <br/>Κλείνοντας, παραδέχτηκε ότι ο κόσμος έχει κάθε δικαίωμα να ασκεί κριτική στην ομάδα, ενώ τόνισε ότι οφείλουν όλοι να δίνουν τον καλύτερο τους εαυτό.<br/> <br/><u><b>Αναλυτικά όσα είπε ο Γιώργος Πρίντεζης στην Euroleague Greece:<br/></b></u> <br/>Αρχικά, για την κακή εμφάνιση κόντρα στην Μακάμπι Τελ Αβίβ και που οφείλεται αυτό, ο Γιώργος Πρίντεζης σχολίασε:<br/> <br/>«Είναι ανεπίτρεπτο μέσα στην έδρα μας να δεχόμαστε 90 πόντους. Πρέπει να παίζουμε καλύτερη άμυνα και εννοείται πρώτα π' όλα μιλάω και για τον εαυτό μου. Οφείλουμε να καταλάβουμε τον πραγματικό μας ρόλο και να δώσουμε αυτό που μπορούμε στην ομάδα. Πρέπει να βελτιωθούμε μέσα από την προπόνηση και κυρίως πρέπει να βρούμε την πνευματική μας συγκέντρωση πριν το παιχνίδι».<br/> <br/>Για το γεγονός ότι ο Ολυμπιακός δεν έχει περάσει τους 70 πόντους, σε 4 από τα 6 ματς που έχει δώσει και αν το πρόβλημα είναι αμυντικό ή επιθετικό ο Έλληνας φόργουορντ ήταν ξεκάθαρος.<br/> <br/>«Σε αυτό το επίπεδο πρέπει να παίζεις καλή άμυνα. Κακές βραδιές θα έρθουν, αλλά αν δεν παίζεις καλή άμυνα, να πάρεις καλάθια στον αιφνιδιασμό, δεν θα πάρεις και ψυχολογία στην επίθεση. Σήμερα ήταν ένα κακό αμυντικά παιχνίδι. Αυτό έφταιξε».<br/> <br/>Η... επιστροφή στην πραγματικότητα ήταν ο τίτλος που επικράτησε μετά την ήττα από την Μακάμπι. Ποια είναι η πραγματικότητα για τον Ολυμπιακό; Η νίκη επί της ΤΣΣΚΑ ή η ήττα από την Μακάμπι;<br/> <br/>«Με την ΤΣΣΚΑ ήταν ένα καλό παιχνίδι τίποτα παραπάνω. Διαφωνώ κάθετα με όσους λέγανε ότι πάμε για κάτι πολύ παραπάνω επειδή κάναμε μια νίκη. Είχαμε μια καλή εμφάνιση, αλλά δεν θέλω να πω ότι ούτε αυτή είναι η πραγματικότητα, ούτε και το πρόσωπο μας με την Μακάμπι. Με την ΤΣΣΚΑ δείξαμε ότι μπορούμε να είμαστε ανταγωνιστικοί, δείξαμε ότι μπορούμε να κερδίσουμε σε όλες τις έδρες, αλλά χρειάζεται συγκέντρωση σε όλους τους τομείς».<br/> <br/>Ενώ, για το τι μπορεί να περιμένει ο κόσμος όταν βλέπει φέτος τους «ερυθρόλευκους», o «Πριντ» σχολίασε...<br/> <br/>«Ο κόσμος έχει την καλύτερη κρίση και έχει δικαίωμα να πιστεύει ότι θέλει. Είναι αυτός που πληρώνει για να δει την ομάδα του και είναι αυτός που πληρώνει για να έρθει εδώ πέρα. Αγαπάει την ομάδα του, στεναχωριέται με τις ήττες, χαίρεται με τις νίκες. Το που θα πάει αυτή η ομάδα δεν το ξέρω, δεν μπορώ να το απαντήσω, αυτό όμως που οφείλω ως παίκτης να κάνω είναι να παλεύω σε κάθε παιχνίδι. Μπορεί να μην ξεκινάμε από την ίδια αφετηρία όπως τις άλλες φορές αλλά αυτό είναι στο χέρι μας να το βελτιώσουμε και τουλάχιστον να δίνουμε τον καλύτερο μας εαυτό στο γήπεδο».</p>
    </article>
  </body>
</html>