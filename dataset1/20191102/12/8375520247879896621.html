<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/criminal/u-dvoh-regionah-ukrajini-vikrito-virobnitstvo-optovih-partij-surogatnogo-alkogolju-637216.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-02T12:02:51+00:00"/>
    <meta property="og:title" content="У двох регіонах України викрито виробництво оптових партій сурогатного алкоголю"/>
    <meta property="og:description" content="За рік організатори схеми «заробили» понад 11 мільйонів гривень"/>
  </head>
  <body>
    <article>
      <h1>У двох регіонах України викрито виробництво оптових партій сурогатного алкоголю</h1>
      <address>
        <time datetime="2019-11-02T12:02:51+00:00">02 Nov 2019, 12:02</time>
      </address>
      <h4>За рік організатори схеми «заробили» понад 11 мільйонів гривень</h4>
      <p>Служба безпеки України у Вінницькій і Тернопільській областях блокувала оптове виробництво контрафактної алкогольної продукції, що загрожувало здоров’ю громадян і завдавало мільйонні збитки держбюджету.</p>
      <p>Про це повідомляє <a href="https://ssu.gov.ua/ua/news/1/category/2/view/6671#.X8W7nflI.dpbs">пресслужба</a> відомства.</p>
      <p>Зазначається, що троє мешканців Могилів-Подільського району на Вінниччині організували на території регіону підпільний цех з виробництва фальсифікованих горілчаних виробів для продажу. За оперативною інформацією, за добу ділки виготовляли до 5 тонн сурогату.</p>
      <p>В СБУ додали, що замовників товару вони підшукували через спеціально створені інтернет-магазини. Для доставки фальсифікату ділки використовували одну із кур’єрських мереж.</p>
      <p>Зокрема, за попередніми оцінками, за рік організатори схеми «заробили» понад 11 мільйонів гривень.</p>
      <p>Крім того, під час обшуків, проведених за місцями виготовлення та зберігання контрафакту, а також у відділенні кур’єрської служби правоохоронці вилучили понад 20 тисяч літрів підроблених горілчаних виробів і тисячу літрів спирту сумнівної якості. Також виявлено виробничі засоби, пакувальну тару, документи та комп’ютерну техніку з доказами протиправної діяльності.</p>
      <p>«На Тернопільщині викрито підпільну мережу із реалізації контрафактного алкоголю, який ділки збували через торгівельні та харчувальні заклади регіону. У ході слідчих дій правоохоронці вилучили з тіньогового обігу 23 тисячі пляшок фальсифікату та понад 9 тонн спиртової суміші загальною вартістю понад 2,5 мільйона гривень», – відзначили у відомстві.</p>
      <p>В обох випадках тривають слідчі дії для притягнення до відповідальності осіб, причетних до протиправної діяльності.</p>
      <blockquote>
        <b>Читайте також: <a href="https://glavcom.ua/economics/finances/zelenskiy-i-spirt-navishcho-prezident-posyagnuv-na-derzhavnu-monopoliyu-635124.html">Зеленський і спирт. Навіщо президент посягнув на державну монополію.</a></b>
      </blockquote>
      <related>
        <a href="https://glavcom.ua/country/criminal/na-donbasi-gromadyanin-turechchini-verbuvav-ukrajinok-u-zakordonni-bordeli-637204.html"/>
        <a href="https://glavcom.ua/kyiv/news/u-nichnomu-klubi-kijeva-spivrobitnik-po-zviryachomu-zabiv-do-smerti-vidviduvacha-637199.html"/>
        <a href="https://glavcom.ua/country/criminal/u-kramatorsku-prikordonniki-zatrimali-boyovika-dnr-foto-637197.html"/>
      </related>
    </article>
  </body>
</html>