<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/kultur/i/LAX5qR/sad-girl-med-draget-paa-de-flotteste-damene"/>
    <meta property="og:site_name" content="Aftenbladet"/>
    <meta property="article:published_time" content="2019-11-02T12:30:48+00:00"/>
    <meta property="og:title" content="«Sad girl» med draget på de flotteste damene"/>
    <meta property="og:description" content="King Princess’ debut er et smakfullt, regnbuefarget drops med harde kanter."/>
  </head>
  <body>
    <article>
      <h1>«Sad girl» med draget på de flotteste damene</h1>
      <h2>King Princess’ debut er et smakfullt, regnbuefarget drops med harde kanter.</h2>
      <address><time datetime="2019-11-02T12:30:48+00:00">02 Nov 2019, 12:30</time> by <a rel="author">Anette Basso</a></address>
      <figure>
        <img src="https://sa.mnocdn.no/images/dfacd451-17b5-4e28-b590-100b38b1127c?fit=crop&amp;q=80&amp;w=480"/>
      </figure>
      <aside>1 2 3 4 5 6</aside>
      <p><b>King Princess: </b>«Cheap Queen» (Zelig/Columbia)</p>
      <p>Mikaela Straus kommer fra et privilegert ståsted, født inn i en musikalsk familie med dype New York-røtter og med en tidlig plan om å bli artist. Siden fjorårets gjennombrudd med singelen «1950», har 20-åringen fått Mark Ronson som samarbeidspartner og skuespilleren Amandla Stenberg som ekskjæreste.</p>
      <p>Som artistnavnet er debuten en motsetningsfylt affære, og en svært vellykket en. Det er pop som låner lyder fra softrock til disko og trip hop, med en uimotståelig produksjon.</p>
      <p>Høydepunktet «You destroyed my heart» er en bredbent sang om kjærlighetssorg, like kul som melankolsk.</p>
      <p>Valsen «Homegirl» formidler opplevelsen av å framstå som venner på fest og måtte vente med å være intime til en er hjemme. Senere synger hun småfrekt til en <i>dirty girl with lots of passion, staring at my fingers while I talk to you</i>.</p>
      <p>Hun er en «sad girl» med draget på de flotteste damene, men som ærlig blotter sin egen ensomhet. Resultatet er likandes, rett og slett.</p>
      <p><b>Beste spor: </b>«You destroyed my heart», «Hit the back».</p>
    </article>
  </body>
</html>