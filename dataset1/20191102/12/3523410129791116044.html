<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637445/%D8%AA%D8%B1%D8%A7%D9%85%D9%BE-%D8%A7%D8%B3%D8%AA%DB%8C%D8%B6%D8%A7%D8%AD-%D9%85%D9%86-%D8%AD%D9%85%D9%84%D9%87-%D8%A8%D9%87-%D8%AE%D9%88%D8%AF-%D8%AF%D9%85%D9%88%DA%A9%D8%B1%D8%A7%D8%B3%DB%8C-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-02T12:04:00+00:00"/>
    <meta property="og:title" content="ترامپ: استیضاح من، حمله به خود دموکراسی است!"/>
    <meta property="og:description" content="رئیس‌جمهور آمریکا بار دیگر تلاش برای استیضاحش را توطئه‌ای مخفی از سوی مخالفان دموکرات خود دانست."/>
  </head>
  <body>
    <article>
      <h1>
        <a href="https://www.bultannews.com/fa/news/637445/%D8%AA%D8%B1%D8%A7%D9%85%D9%BE-%D8%A7%D8%B3%D8%AA%DB%8C%D8%B6%D8%A7%D8%AD-%D9%85%D9%86-%D8%AD%D9%85%D9%84%D9%87-%D8%A8%D9%87-%D8%AE%D9%88%D8%AF-%D8%AF%D9%85%D9%88%DA%A9%D8%B1%D8%A7%D8%B3%DB%8C-%D8%A7%D8%B3%D8%AA">ترامپ: استیضاح من، حمله به خود دموکراسی است!</a>
      </h1>
      <h2>رئیس‌جمهور آمریکا بار دیگر تلاش برای استیضاحش را توطئه‌ای مخفی از سوی مخالفان دموکرات خود دانست.</h2>
      <address><time datetime="2019-11-02T12:04:00+00:00">02 Nov 2019, 12:04</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، دونالد <b>ترامپ</b>، رئیس جمهور<b> آمریکا</b> روز گذشته در همایش انتخاباتی خود در شهر توپلو ایالت می‌سی‌سی‌پی اعلام کرد تحقیقات برای استیضاح او، توطئه‌ای مخفی از سوی مخالفان دموکرات است.</p>
      <p>او همچنین تحقیقات برای استیضاح را که فرایندی کاملا مطابق با قانون اساسی است نوعی «حمله به خود دموکراسی» عنوان کرد.</p>
      <p>دونالد ترامپ گفت: دموکرات‌ها دیروز با رای خود، آرای ۶۳ میلیون آمریکایی را نادیده گرفتند. با این کار خود را از ارزش انداختند و شرم را برای مجلس نمایندگان آمریکا به همراه آوردند. آن‌ها از زمان پیروزی من در حال طرح ریزی برای براندازی انتخابات بوده اند.</p>
      <p>ترامپ همچنین برخی از چهره‌های دموکرات از جمله نانسی پلوسی، نماینده دموکرات کالیفرنیا؛ آدام شیف، دیگر نماینده دموکرات کالیفرنیا؛ و آل گرین، نماینده دموکرات تگزاس را به همکاری با رسانه‌های جعلی متهم و اعلام کرد آن‌ها با پیش کشیدن استیضاح، توهمات خود را دنبال می‌کنند.</p>
      <p>ترامپ قرمز شدن تابلوی بورس و سقوط ناگهانی سهام را نیز نتیجه تلاش دموکرات‌ها برای استیضاحش دانست.</p>
      <p>رئیس جمهور آمریکا در بخش دیگری از سخنرانی اش بار دیگر به جو بایدن، نامزد دموکرات‌ها و معاون رئیس جمهور پیشین آمریکا اشاره کرد و اظهار داشت مسئله فساد مالی او و پسرش هانتر بایدن باید مشخص شود.</p>
      <p>او در این سخنرانی مدعی شد خروجش از توافق هسته‌ای ایران [برجام] و انتقال سفارت آمریکا از تل آویو به قدس اشغالی از بهترین تصمیماتش در طول دوران ریاست جمهوری بوده است.</p>
      <p> </p>
    </article>
  </body>
</html>