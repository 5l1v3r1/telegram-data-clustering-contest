<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/ragbiste-jar-porazili-ve-finale-ms-anglii-a-maji-treti-titul/1815885?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-02T12:14:00+00:00"/>
    <meta property="og:title" content="Ragbisté JAR porazili ve finále MS Anglii a mají třetí titul"/>
    <meta property="og:description" content="Jokohama - Ragbisté Jihoafrické republiky potřetí vyhráli mistrovství světa a v historické tabulce se dotáhli na Nový Zéland. Ve finále v Jokohamě porazili stejně jako v roce 2007 Anglii, tentokrát ještě výrazněji 32:12. Kopáč Handre Pollard dal 22 bodů, Makazole Mapimpi a Cheslin Kolbe položili pětku. Za Anglii skóroval pouze Owen Farrell. Šestitýdenní turnaj se premiérově uskutečnil v Asii, bronz získali Novozélanďané."/>
  </head>
  <body>
    <article>
      <h1>Ragbisté JAR porazili ve finále MS Anglii a mají třetí titul</h1>
      <address><time datetime="2019-11-02T12:14:00+00:00">02 Nov 2019, 12:14</time> by <a rel="author" href="http://www.ctk.cz/" target="_blank">ČTK</a></address>
      <p>Jokohama - Ragbisté Jihoafrické republiky potřetí vyhráli mistrovství světa a v historické tabulce se dotáhli na Nový Zéland. Ve finále v Jokohamě porazili stejně jako v roce 2007 Anglii, tentokrát ještě výrazněji 32:12. Kopáč Handre Pollard dal 22 bodů, Makazole Mapimpi a Cheslin Kolbe položili pětku. Za Anglii skóroval pouze Owen Farrell. Šestitýdenní turnaj se premiérově uskutečnil v Asii, bronz získali Novozélanďané.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1572687917_P201911020197201.jpg"/>
        </figure>
        <figure>
          <img src="https://i3.cn.cz/6/1572693063_P201911020237101.jpg"/>
        </figure>
        <figure>
          <img src="https://i3.cn.cz/6/1572694623_P201911020249401.jpg"/>
        </figure>
        <figure>
          <img src="https://i3.cn.cz/6/1572696092_P201911020263101.jpg"/>
        </figure>
      </slideshow>
      <p>Obhájci bronzu Jihoafričané sice na úvod turnaje prohráli s Novým Zélandem, ale nakonec se stali prvním týmem, jenž i s porážkou získal Pohár Webba Ellise. Ve finále silově výborně vybavení Springboks zvítězili i potřetí, předtím se radovali v letech 1995 a 2007. Naopak Angličané uspěli ze čtyř pokusů jen jednou, když se v roce 2003 stali dosud jedinými šampiony ze severní polokoule.</p>
      <p>"Nikdy jsem neviděl takovouhle Jižní Afriku. Hráli jsme pro lidi u nás doma. Ukázalo se, že když pracujeme jako jeden muž, můžeme dokázat cokoli," řekl první kapitán JAR tmavé pleti Siya Kolisi.</p>
      <p>Favorizovaní svěřenci australského trenéra Eddieho Jonese, kteří v Japonsku s přehledem vyhráli předchozích pět zápasů a v semifinále překazili All Blacks útok na třetí titul za sebou, dnes často chybovali. Poprvé na letošním turnaji nepoložili ani jednu pětku. "Moji hráči do toho dali maximum, ale dnes jsme prostě nebyli dost dobří," prohlásil Jones.</p>
      <p>Oba týmy dnes začaly aktivně, hru ale zbrzdila brzká zranění na obou stranách. V první půli padaly body pouze z trestných kopů - Jihoafričané proměnili čtyři, Angličané dva. Po změně stran se zdálo, že hra bude pokračovat ve stejném duchu, ale v 66. minutě položil první jihoafrickou pětku v historii finále MS Mapimpi. To samé se povedlo šest minut před koncem i Kolbemu, který se po zranění vrátil do sestavy.</p>
      <p>Trenér Jihoafričanů Rassie Erasmus nastoupil na lavičku rozklíženého celku na začátku loňského roku a nakonec ho dovedl až ke zlatu. Po MS se vrátí na místo sportovního ředitele Springboks. Jeho protějšek Jones neuspěl ve finále jako hlavní kouč ani napodruhé, v roce 2003 jeho Austrálie podlehla po prodloužení Anglii. O čtyři roky později byl poradcem týmu JAR při jeho finálovém triumfu právě nad Angličany.</p>
      <p>Nejvíce skórujícím hráčem se stal Pollard s 69 body. Příští mistrovství světa se uskuteční za čtyři roky ve Francii.</p>
      <p>
        <b>JAR - Anglie 32:12 (12:6)</b>
      </p>
      <p>Body: Pollard 22, Mapimpi a Kolbe po 5 - Farrell 12.</p>
    </article>
  </body>
</html>