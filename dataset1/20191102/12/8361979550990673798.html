<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/posolstvo-ssha-zaklikalo-rozsliduvati-spravi-gongadze-i-sheremeta-novini-ukrajini-50051263.html"/>
    <meta property="og:site_name" content="НВ"/>
    <meta property="article:published_time" content="2019-11-02T12:00:00+00:00"/>
    <meta property="og:title" content="Посольство США закликало розслідувати справи Гонгадзе і Шеремета"/>
    <meta property="og:description" content="Посольство США в Україні закликало розслідувати вбивства Георгія Гонгадзе, Павла Шеремета та інших журналістів, а також закликало Росію звільнити українських журналістів."/>
  </head>
  <body>
    <article>
      <h1>Посольство США закликало розслідувати справи Гонгадзе і Шеремета</h1>
      <h2>Посольство США в Україні закликало розслідувати вбивства Георгія Гонгадзе, Павла Шеремета та інших журналістів, а також закликало Росію звільнити українських журналістів.</h2>
      <address>
        <time datetime="2019-11-02T12:00:00+00:00">02 Nov 2019, 12:00</time>
      </address>
      <p>Про це посольство США повідомило в Twitter.</p>
      <p>«У Міжнародний день припинення безкарності за злочини проти журналістів, ми разом з українським народом закликаємо до справедливості стосовно сімей Георгія Гонгадзе, Павла Шеремета та інших журналістів, які трагічно втратили життя, сміливо шукаючи правди», — повідомили в посольстві.</p>
      <p>Посольство США також закликало Росію і сили, які вона підтримує, негайно звільнити українських журналістів, несправедливо затриманих за роботу на сході України і в Криму.</p>
      <p>Нагадаємо, що Георгій Гонгадзе зник у Києві 16 вересня 2000 року. У листопаді того ж року в лісі Київської області виявили обезголовлений труп, який, за висновками експертів, міг належати журналістові. У 2009 році в Київській області знайдено останки черепа, які, за заявою Генпрокуратури, належать Гонгадзе.</p>
      <p>Читайте також:</p>
      <ul>
        <li>
          <a href="https://nv.ua/ukr/ukraine/vspomnit-vse/vbivstvo-georgiya-gongadze-ukrajina-u-2000-roci-novini-ukrajini-50037595.html">Її біль. Як в 2000 році Україна втратила журналіста Георгія Гонгадзе — згадують дружина і колега</a>
        </li>
        <li>
          <a href="https://nv.ua/ukr/ukraine/politics/vbivstvo-sheremeta-zelenskiy-bojitsya-zirvati-operaciyu-novini-ukrajini-50047340.html">Зеленський про справу Шеремета: Якщо я скажу, в чому її секретність, то зірву операцію</a>
        </li>
      </ul>
      <p>22 березня 2016 року в дворі церкви Миколи Набережного на Подолі в Києві <a href="https://nv.ua/ukr/ukraine/events/u-kijevi-pohovali-vbitogo-majzhe-16-rokiv-tomu-zhurnalista-georgija-gongadze-104839.html">відбулися похорони убитого журналіста</a>.</p>
      <p>Відомий <a href="https://nv.ua/ukr/ukraine/events/u-kijevi-pidirvali-avtomobil-z-zhurnalistom-pavlom-sheremetom-176185.html">журналіст і один з керівників Української правди Павло Шеремет був убитий в Києві</a> 20 липня 2016 року. <a href="https://nv.ua/ukr/ukraine/events/zagibel-zhurnalista-pavla-sheremeta-kvalifikuvali-jak-umisne-vbivstvo-176216.html">Поліція кваліфікувала загибель журналіста як умисне вбивство</a>. Пріоритетною версією вбивства Шеремета є його професійна діяльність.</p>
      <p>У МВС України заявили, що найбільш імовірним є російський слід у вбивстві журналіста.</p>
    </article>
  </body>
</html>