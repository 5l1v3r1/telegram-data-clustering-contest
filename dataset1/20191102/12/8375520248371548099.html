<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/zamist-kredituvannja-ekonomiki-banki-vkladajutsja-u-derzhobligatsiji-danilishin-637218.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-02T12:25:12+00:00"/>
    <meta property="og:title" content="Замість кредитування економіки банки вкладаються у держоблігації, – Данилишин"/>
    <meta property="og:description" content="Облікова ставка не сприяє розв’язанню поточних макроекономічних проблем"/>
  </head>
  <body>
    <article>
      <h1>Замість кредитування економіки банки вкладаються у держоблігації, – Данилишин</h1>
      <address>
        <time datetime="2019-11-02T12:25:12+00:00">02 Nov 2019, 12:25</time>
      </address>
      <h4>Облікова ставка не сприяє розв’язанню поточних макроекономічних проблем</h4>
      <p>Висока облікова ставка Нацбанку України та супутнє зростання ставок облігації внутрішньої державної позики призводить до того, що замість кредитування реального сектору економіки банки вкладають кошти у державні облігації.</p>
      <p>Про це написав у <a href="https://dt.ua/macrolevel/nezalezhnist-nbu-ce-nezalezhnist-politiki-a-ne-okremih-osib-za-fasadom-nezalezhnosti-instituciyi-328192_.html">блозі у ZN.UA</a> експерт Богдан Данилишин.</p>
      <p>«Висока облікова ставка НБУ також призводить до збільшення ставок ОВДП. Наслідком цього є ефект витіснення – замість кредитування реального сектору економіки банки вкладають кошти в державні облігації: станом на 11 жовтня 2019 р. в обігу перебувають ОВДП на суму 806,9 млрд грн. З них на балансі банків є ОВДП на суму 344,8 млрд грн, або 42,7% ОВДП, що перебувають в обігу. Спрямування принаймні частини цих коштів на кредитування підприємств дало би змогу суттєво збільшити ВВП і створити додаткові робочі місця», – написав Данилишин.</p>
      <p>Він вказав, що на балансі НБУ перебуває держоблігацій на 337,1 млрд грн, що становить 41,8% від ОВДП, що є в обігу. Загальна сума вкладень НБУ та банків у ОВДП становить 681,9 млрд грн. Разом у банків і НБУ сконцентровано 84,5% усіх ОВДП за їх сумою.</p>
      <p>На думку Данилишина, облікова ставка не сприяє розв’язанню поточних макроекономічних проблем.</p>
      <p>«Так само несвоєчасною є реакція Правління Нацбанку на інфляційну динаміку 2018 р. Попри тривале зниження темпів інфляції (у квітні–вересні 2018-го), Правління Нацбанку тримало облікову ставку на високому рівні (18%) й перейшло до її зниження лише у квітні 2019 р. Відповідно, ставки за кредитами залишаються високими, що значно стримує економічне зростання», – відзначив експерт.</p>
      <p>Нагадаємо, голова Ради Національного банку Богдан Данилишин вважає, що <a href="https://glavcom.ua/economics/finances/u-nacbanku-zayavili-shcho-na-sogodni-je-dvi-prichini-zrostannya-ekonomiki-ukrajini-619133.html">прискорення зростання економіки України у II кварталі 2019 року до 4,6% відбулося завдяки торгівлі та сільському господарству</a>.</p>
      <related>
        <a href="https://glavcom.ua/world/observe/patriarh-kirilo-oprilyudniv-programu-rozmnozhennya-rosiyan-uryadovci-shokovani-vidmovlyayutsya-komentuvati-637134.html"/>
        <a href="https://glavcom.ua/columns/nayman/za-yakih-umov-ekonomika-ukrajini-zmozhe-zrostati-637144.html"/>
        <a href="https://glavcom.ua/news/usi-ukrajinski-banki-pereyshli-na-mizhnarodniy-standart-rahunkiv-637076.html"/>
      </related>
    </article>
  </body>
</html>