<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/2/7230807/"/>
    <meta property="og:site_name" content="Українська правда"/>
    <meta property="article:published_time" content="2019-11-02T12:57:20+00:00"/>
    <meta property="og:title" content="АРМА планує провести новий конкурс на управителя &quot;Межигір'я&quot;"/>
    <meta property="og:description" content="Національне агентство з управління і менеджменту активами (АРМА) планує провести новий конкурс на управителя резиденцією експрезидента Віктора Януковича “Межигір’я” ранньої весни 2020 року."/>
  </head>
  <body>
    <article>
      <h1>АРМА планує провести новий конкурс на управителя "Межигір'я"</h1>
      <address>
        <time datetime="2019-11-02T12:57:20+00:00">02 Nov 2019, 12:57</time>
      </address>
      <p>Національне агентство з управління і менеджменту активами (АРМА) планує провести новий конкурс на управителя резиденцією експрезидента Віктора Януковича "Межигір’я" ранньої весни 2020 року.</p>
      <p><b>Джерело</b>: коментар директора АРМА Антона Янчука <a href="https://www.slidstvo.info/news/arma-planuye-navesni-obraty-novogo-upravytelya-mezhygir-ya/?fbclid=IwAR2_hb71E-Sa2eBdz94hoVL1yeaHDGlZa2-wDgj5tMaXCdviluBid_3pp_8">Слідству.Інфо</a></p>
      <p><b>Пряма мова</b> Янчука: "Має бути новий конкурс. І провести цей конкурс ми плануємо навесні, тому що "Межигір’я" наразі — це, передусім, сезонний бізнес. І проводити конкурс раніше менш результативно".</p>
      <p><b>Що було раніше</b>: У серпні Національне агентство з розшуку та менеджменту активів <a href="https://www.pravda.com.ua/news/2019/08/30/7224886/">розірвало договір</a>, який передало маловідомій компанії "Скомпані" в управління резиденцію "Межигір’я".</p>
      <p>
        <b>Передісторія:</b>
      </p>
      <ul>
        <li>29 травня "Межигір'ю" обрали <a href="https://www.pravda.com.ua/news/2019/05/29/7216497/">управителя</a>. Ним стало ТОВ "Скомпані", <a href="https://www.pravda.com.ua/news/2019/05/30/7216614/">директор</a> якої до кінця 2017 року значився помічником на платній основі нардепа Євгенія Мураєва, екс-члена партії "Опозиційний блок".</li>
        <li>Згодом журналісти повідомили, що <a href="https://www.pravda.com.ua/news/2019/06/14/7218208/">"Скомпані"</a>, яка перемогла тендер, вигадала історію своєї господарської діяльності. Фірма ніколи не здійснювала реальної господарської діяльності і не управляла до цього іншими об’єктами.</li>
        <li>Конкурентами фірми були громадська організація "Національний парк України "Межигір'я" – активісти, які керують резиденцією з моменту втечі Януковича, та приватний підприємець "Гаянський Геннадій Григорович", який у Facebook називає себе журналістом. За законом, управління не могли довірити активістам, бо вони не є суб’єктом господарювання.</li>
        <li>Через брак претендентів конкурс неодноразово продовжували і змінювали його <a href="https://www.pravda.com.ua/news/2019/03/12/7208972/">умови</a>, щоб мотивувати бізнес брати участь у відборі.</li>
        <li>"Межигірʼя" раніше було резиденцією президента-втікача Віктора <a href="https://www.pravda.com.ua/news/2015/07/17/7074794/">Януковича</a>, але після його втечі з країни в лютому 2014 року територію взяли під контроль активісти самооборони.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/08/30/7224886/"/>
        <a href="https://www.pravda.com.ua/news/2019/08/11/7223288/"/>
        <a href="https://www.pravda.com.ua/news/2019/07/10/7220506/"/>
      </related>
    </article>
  </body>
</html>