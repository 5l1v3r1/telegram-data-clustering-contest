<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/barca/Cardoner-no-optara-presidencia-Barca-Sport_0_2336766496.html"/>
    <meta property="og:site_name" content="Ara.cat"/>
    <meta property="article:published_time" content="2019-11-02T12:00:57+00:00"/>
    <meta property="og:title" content="Cardoner no optarà a la presidència del Barça"/>
    <meta property="og:description" content="L'actual vicepresident del club ja li ha comunicat la decisió a Josep Maria Bartomeu"/>
  </head>
  <body>
    <article>
      <h1>Cardoner no optarà a la presidència del Barça</h1>
      <h2>L'actual vicepresident del club ja li ha comunicat la decisió a Josep Maria Bartomeu</h2>
      <address>
        <time datetime="2019-11-02T12:00:57+00:00">02 Nov 2019, 12:00</time>
      </address>
      <p>Jordi Cardoner no optarà a la presidència del Barça en els pròxims comicis, segons ha avançat aquest diumenge el diari <i><a href="https://www.sport.es/es/noticias/opinion/cardoner-optara-presidencia-7711017">Sport</a>.</i> El vicepresident blaugrana ja ha comunicat la decisió a l'actual president, Josep Maria Bartomeu, i entre tots dos buscaran un candidat continuista de cara a les eleccions del 2021.</p>
      <p>De fet, en una entrevista a <a href="https://www.ara.cat/esports/barca/Cardoner-jugadors-prenguin-decisions-novella_0_2318768198.html"><i>El matí de Catalunya Ràdio</i></a>, Cardoner va dir recentment que s'estava plantejant el fet de poder ser candidat, però que necessitava valorar-ho amb temps. "Hi ha condicions familiars. Després de la família i els amics, el Barça és el que més estimo. Porto des del 2010 dedicant-hi molt de temps, temps que he restat a altres coses, i he de decidir si vull dedicar en els pròxims anys molt de temps al club, ja que ser president del Barça demana, sobretot, molt de temps i molta implicació", va dir a principis d'octubre.</p>
      <p>Cardoner estaria disposat a formar part de la candidatura que pugui sorgir dins de l’actual directiva. Un dels noms més ben situats seria aquell del directiu Emili Rousaud, el fundador i director general de Factor Energia. Rousaud, directiu des de l’any 2015, ha mantingut un paper discret fins ara. Bartomeu ha arribat a estudiar noms d’empresaris externs al club, que no formen part de la junta, per continuar el seu projecte proposant-los entrar a la junta per ser presidenciables. L’empresari Victor Font, l’advocat i expresident Joan Laporta iAgustí Benedito han anunciat que volen optar a aquestes eleccions del 2021 amb projectes des de fora de l’actual directiva.</p>
    </article>
  </body>
</html>