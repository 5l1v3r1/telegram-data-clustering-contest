<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/02/u_dvoh_regionah_ukrainy_vykryto_vyrobnytstvo_optovyh_partiy_surogatnogo_1682197"/>
    <meta property="og:site_name" content="ZIK.UA"/>
    <meta property="article:published_time" content="2019-11-02T12:22:00+00:00"/>
    <meta property="og:title" content="У двох регіонах України викрито виробництво оптових партій сурогатного алкоголю на мільйони гривень"/>
    <meta property="og:description" content="Служба безпеки України у Вінницькій і Тернопільській областях блокувала оптове виробництво контрафактної алкогольної продукції, що загрожувало здоров’ю громадян і завдавало мільйонні збитки держбюджету."/>
  </head>
  <body>
    <article>
      <h1>У двох регіонах України викрито виробництво оптових партій сурогатного алкоголю на мільйони гривень</h1>
      <address>
        <time datetime="2019-11-02T12:22:00+00:00">02 Nov 2019, 12:22</time>
      </address>
      <p>
        <b>Служба безпеки України у Вінницькій і Тернопільській областях блокувала оптове виробництво контрафактної алкогольної продукції, що загрожувало здоров’ю громадян і завдавало мільйонні збитки держбюджету.</b>
      </p>
      <p>Про це повідомляє <a href="https://ssu.gov.ua/ua/news/1/category/2/view/6671">пресслужба</a> відомства.</p>
      <p>Зазначається, що троє мешканців Могилів-Подільського району на Вінниччині організували на території регіону підпільний цех з виробництва фальсифікованих горілчаних виробів для продажу. За оперативною інформацією, за добу ділки виготовляли до 5 тонн сурогату.</p>
      <p>В СБУ додали, що замовників товару вони підшукували через спеціально створені інтернет-магазини. Для доставки фальсифікату ділки використовували одну із кур’єрських мереж.</p>
      <p>Зокрема, за попередніми оцінками, за рік організатори схеми «заробили» понад 11 мільйонів гривень.</p>
      <p>Крім того, під час обшуків, проведених за місцями виготовлення та зберігання контрафакту, а також у відділенні кур’єрської служби правоохоронці вилучили понад 20 тисяч літрів підроблених горілчаних виробів і тисячу літрів спирту сумнівної якості. Також виявлено виробничі засоби, пакувальну тару, документи та комп’ютерну техніку з доказами протиправної діяльності.</p>
      <p>«На Тернопільщині викрито підпільну мережу із реалізації контрафактного алкоголю, який ділки збували через торгівельні та харчувальні заклади регіону. У ході слідчих дій правоохоронці вилучили з тіньового обігу 23 тисячі пляшок фальсифікату та понад 9 тонн спиртової суміші загальною вартістю понад 2,5 мільйона гривень», – відзначили у відомстві.</p>
      <p>В обох випадках тривають слідчі дії для притягнення до відповідальності осіб, причетних до протиправної діяльності.</p>
      <p>Нагадаємо, у Луцьку до відповідальності притягнули осіб, які <a href="https://zik.ua/news/2019/09/09/na_volyni_spiymaly_prodavtsiv_surogatnogo_alkogolyu_1643165">реалізовували сурогатний алкоголь.</a></p>
      <related>
        <h4>читайте також</h4>
        <a href="https://zik.ua/news/2019/10/31/na_ternopilshchyni_proyshly_antyterorystychni_navchannya_1680851"/>
        <a href="https://zik.ua/news/2019/05/24/na_vinnychchyni_oruduvala_banda_reketyriv__sbu_1578779"/>
        <a href="https://zik.ua/news/2019/05/16/na_vinnychchyni_spiymaly_narkodilka_yakyy_zaroblyav_do_100_tysyach_gryven_1573333"/>
        <a href="https://zik.ua/news/2019/05/10/neyakisnyy_alkogol_na_ternopilshchyni_vid_otruiennya_pomer_38richnyy_1569055"/>
      </related>
    </article>
  </body>
</html>