<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637396/%D8%A7%D8%B2-%D9%85%D8%A8%D8%A7%D8%B1%D8%B2%D8%A7%D8%AA-%D8%A7%D9%86%D9%82%D9%84%D8%A7%D8%A8%DB%8C-%D9%88-%D8%B4%DA%A9%D9%86%D8%AC%D9%87-%D8%B3%D8%A7%D9%88%D8%A7%DA%A9-%D8%AA%D8%A7-%D8%AB%D8%A8%D8%A7%D8%AA-%D9%82%D8%AF%D9%85-%D9%BE%D8%A7%DB%8C-%D9%88%D9%84%D8%A7%DB%8C%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-02T05:16:00+00:00"/>
    <meta property="og:title" content="از مبارزات انقلابی و شکنجه ساواک تا ثبات قدم پای ولایت"/>
    <meta property="og:description" content="اما او پیش از انقلاب نیز در زمره مبارزان شناخته شده نهضت امام خمینی(ره) بوده و اقدامات ماندگارش قابل توجه عموم مبارزان نهضت امام خمینی(ره) است."/>
  </head>
  <body>
    <article>
      <h1>
        <a href="https://www.bultannews.com/fa/news/637396/%D8%A7%D8%B2-%D9%85%D8%A8%D8%A7%D8%B1%D8%B2%D8%A7%D8%AA-%D8%A7%D9%86%D9%82%D9%84%D8%A7%D8%A8%DB%8C-%D9%88-%D8%B4%DA%A9%D9%86%D8%AC%D9%87-%D8%B3%D8%A7%D9%88%D8%A7%DA%A9-%D8%AA%D8%A7-%D8%AB%D8%A8%D8%A7%D8%AA-%D9%82%D8%AF%D9%85-%D9%BE%D8%A7%DB%8C-%D9%88%D9%84%D8%A7%DB%8C%D8%AA">از مبارزات انقلابی و شکنجه ساواک تا ثبات قدم پای ولایت</a>
      </h1>
      <h2>اما او پیش از انقلاب نیز در زمره مبارزان شناخته شده نهضت امام خمینی(ره) بوده و اقدامات ماندگارش قابل توجه عموم مبارزان نهضت امام خمینی(ره) است.</h2>
      <address><time datetime="2019-11-02T05:16:00+00:00">02 Nov 2019, 05:16</time> by <a rel="author">بولتن نیوز | bultannews.com</a></address>
      <p>به گزارش <b>بولتن نیوز</b> ،«ابراهیم حاجی محمدزاده»، مردی است که به رغم سوابق طولانی‌اش در مبارزات انقلابی، مطالعه و تحقیق، مسئولیت در سپاه و دفاع مقدس، کمتر از خودش حرف می‌زند و بیشتر از امامش می‌گوید. به گزارش مرکز اسناد و تحقیقات دفاع مقدس، زمانی که <b>دفتر سیاسی</b> سپاه پاسداران، کار ثبت جزء به جزء وقایع جنگ را شروع کرد، کمتر کسی فکرش را می‌کرد که تاریخ نگاران و <b>راویان صحنه نبرد</b>، گنجینه‌ای کم نظیر از وقایع آن دوران مشعشع را پدید آورند تا امروز برای تلاشگران عرصه تاریخ‌نگاری دفاع مقدس چون دری گرانبها مورد توجه واقع شود. در این میان، نقش بی‌بدیل سردار «ابراهیم حاجی محمدزاده» که آن موقع مسئول دفتر سیاسی سپاه و عضو شورای عالی سپاه بود، در بنیانگذاری، ایجاد، تداوم و حفظ این روند تاریخی هیچ گاه از حافظه مردان جنگ رفته و تاریخ نگاران صحنه‌های حماسه و فداکاری ملت ایران، پاک نخواهد شد. بر این اساس می‌توان گفت؛<b> سردار ابراهیم حاجی محمدزاده</b> یکی از شخصیت‌های ممتاز در شکل گیری دفتر سیاسی سپاه، تاریخ نگاری جنگ و تاریخ سیاسی معاصر کشور اسلامی ایران است. او کسی است که از اساسنامه تاسیس سپاه پاسداران انقلاب اسلامی در صحن علنی مجلس اول شورای اسلامی به خوبی دفاع کرد. عضویتش در شورای فرماندهی سپاه در آغازین روزهای شکل‌گیری این نهاد مقدس و نقش‌آفرینی تاثیرگذارش در ایجاد دفتر سیاسی و مرکز مطالعات و تحقیقات جنگ برای ثبت و ضبط وقایع و حوادث دفاع مقدس از اقدامات ساختاری و سازمانی ایشان بعد از پیروزی انقلاب اسلامی است. اما او پیش از انقلاب نیز در زمره مبارزان شناخته شده نهضت امام خمینی(ره) بوده و اقدامات ماندگارش قابل توجه عموم مبارزان نهضت امام خمینی(ره) است. مبارزات سیاسی محمدزاده به دهه 1340 در مشهد برمی گردد. سال‌ها زندگی مخفی، سال‌ها تحت تعقیب ساواک قرار گرفتن، سال‌ها فعالیت مبارزاتی به ویژه در دوره دانشجویی (دانشگاه علم و صنعت)، سال‌ها رنج زندان کشیدن و سال‌ها تحمل درد و رنج ناشی از شکنجه‌های عوامل ساواک در زندان‌های رژیم، تنها بخشی از دوران مبارزه این مبارز و سرباز گمنام نهضت انقلاب اسلامی ملت ایران بوده است. او کسی بود که حتی در زیر شکنجه‌های ساواک و تهدید مافیای سازمان منافقین در زندان، نسبت به انحراف این سازمان همواره هشدار داد، در حالی که بسیاری از انقلابیون هنوز به ماهیت این مجموعه مخوف و منحرف واقف نبودند. او از ابتدای مبارزه تا پایان عمر مبارک رهبر کبیر انقلاب اسلامی، همواره و به طور کامل دلباخته امام خمینی(ره) بود و با رحلت امام امت، نیز همیشه صحیفه نور ایشان را ملاک و معیار سخنانش قرار داده است. او در دهه 1360 دفتر سیاسی سپاه پاسداران را به معتبرترین تشکیلات تحلیل سیاسی کشور تبدیل کرد و با انتشار منظم بولتن«رویدادها و تحلیل ها» زمینه بصیرت افزایی فرماندهان، کارکنان سپاه و بسیجیان را فراهم کرد. با این همه اقدامات ایشان در حوزه تاریخ نگاری دفاع مقدس خدمات ماندگاری است که امروزه آثار و برکات اقدامات او در سال‌های ابتدایی جنگ تحمیلی کاملا هویدا و قابل توجه است. دفتر سیاسی سپاه در سال ۱۳۵۸ متکی بر اعتبار و نفوذ آقای محمدزاده شکل گرفت. با گسترش و تداوم حیات دفتر سیاسی و به موازات آن، تولید گفتمان سیاسی بر پایه آموزه‌های فرهنگی- دینی، با تأثیر از انقلاب اسلامی، نقش بنیانگذاران دفتر سیاسی در مجموعه سپاه و کشور، رو به توسعه و تعمیق نهاد. در آن زمان، محمدزاده چهره و نماد دفتر سیاسی در نزد دیگران بود و در تأسیس شالوده‌های فکری دفتر و تعمیق آن، نقش اساسی داشت. با جذب نیرو و انتشار بولتن «رویدادها و تحلیل ها» روند جدید دفتر سیاسی آغاز شد و نقش و جایگاه این دفتر را بیشتر روشن و مشخص کرد. در آغاز جنگ ایران و عراق در حالی که سپاه درگیر مسائل سیاسی- امنیتی انقلاب بود و تنها نیروهای سپاه در استان‌های مرزی در غرب کشور، درگیر مسئله جنگ بودند، نگرانی از «تحریف تاریخ جنگ»، موجب طرح ایده ثبت و ضبط تاریخ جنگ در سپاه شد. حاجی محمدزاده پیشنهاد این کار را در سمینار فرماندهان، مطرح کرد و به این شکل، تاریخ‌نگاری جنگ در سپاه، از خرداد سال 60 آغاز شد. تهیه هزاران ساعت صوت جلسات طرح ریزی، هدایت و فرماندهی، مصاحبه با فرماندهان یگان‌ها و مقدار زیادی اسناد و منابع به جای مانده از دوران دفاع مقدس، حاصل تلاش‌های سردار محمدزاده در جذب، آموزش، سازماندهی و به‌کارگیری حدود 200 راوی و تاریخ نگار صحنه نبرد بوده است که با تقدیم 17 شهید، دین خود را به نظام مقدس اسلامی ایران ادا کرده‌اند.</p>
      <figure>
        <img src="https://www.bultannews.com/files/fa/news/1398/8/11/1190069_439.jpg"/>
      </figure>
      <p>اینک حاصل اندیشه و افکار سردار محمد زاده و دیگر مسئولان عالی رتبه سپاه در راه‌اندازی مرکز مطالعات و تحقیقات جنگ، مجموعه‌ای بی‌نظیری از اسناد، صوت‌ها و تصاویری ناب از صحنه‌های نبرد در 8 سال دفاع مقدس شده است که در مقیاس خود قادر است تاریخ این بازه زمانی را تحت تاثیر قرار داده و مانع بسیاری از تحریفات بدخواهان نظام اسلامی‌شود. حالا سردار حاج محمدزاده که برای بسیاری از نیروهای انقلاب نماد مبارزه و سخت کوشی است بر تخت بیمارستان روزهای سخت بیماری را سپری می‌کند و همه دعا می‌کنیم که به لطف پروردگار بی‌همتا و توسل به ائمه (ع) این عزیز دوست داشتنی سلامتی‌اش بازیابد. <b>آمین یا رب العالمین</b> <b>کیهان</b></p>
    </article>
  </body>
</html>