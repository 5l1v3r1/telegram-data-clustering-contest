<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/macerata/cronaca/cimitero-animali-1.4865005"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-02T05:52:07+00:00"/>
    <meta property="og:title" content="Cimitero per gli animali a Macerata, la proposta. &quot;Gesto di amore e dignità&quot;"/>
    <meta property="og:description" content="L’assessore Narciso Ricotta lancia l’idea per la prossima amministrazione. Tra le zone in cui si potrebbe realizzare c’è quella vicina al canile comunale"/>
  </head>
  <body>
    <article>
      <h1>Cimitero per gli animali a Macerata, la proposta. "Gesto di amore e dignità"</h1>
      <h2>L’assessore Narciso Ricotta lancia l’idea per la prossima amministrazione. Tra le zone in cui si potrebbe realizzare c’è quella vicina al canile comunale</h2>
      <address><time datetime="2019-11-02T05:52:07+00:00">02 Nov 2019, 05:52</time> by <a rel="author">CHIARA SENTIMENTI</a></address>
      <p>Macerata, 2 novembre 2019 - Sono decine, in Italia, i <b>cimiteri </b>privati e convenzionati che accolgono i resti di <b>animali </b>da compagnia, in particolare cani e gatti, ma pure conigli, tartarughe, uccellini, criceti, cavie ed eccezionalmente anche esemplari di altri specie, da un leone a un alpaca. E ovviamente, per chi decide di seppellire il proprio animale al cimitero i servizi offerti comprendono ovunque bara, sepoltura e lapide. A <b>Macerata </b>il servizio ancora non c’è, ma a buttare avanti l’idea è l’<b>assessore Narciso Ricotta</b>, che ancora non è sceso ufficialmente in campo, ma in vista delle elezioni amministrative del prossimo anno che potrebbero vederlo tra i papabili in lizza per la compagine di centrosinistra, comincia ad andare alla ricerca di consensi.</p>
      <p>«L’amore di un cane o di un gatto è incondizionato e riempie la nostra vita di emozioni uniche. Prendersi cura di loro però è anche una responsabilità, per questo dobbiamo agevolare la vita dei nostri amici a quattro zampe – spiega l’assessore –. E quando purtroppo viene a mancare il nostro amico fedele, siamo costretti a disfarci di lui in modo freddo e crudele. Ma una possibile soluzione potrebbe essere la creazione di un cimitero dedicato, dove potere riporre con dignità e amore i nostri amici».</p>
      <p>E una delle <b>aree </b>che potrebbero essere individuate è quella accanto al canile comunale, in modo da creare una possibilità per incentivare le adozioni degli animali abbandonati. La proposta si innesta in un percorso avviato dalla Regione, che a maggio ha approvato in Consiglio la proposta presentata dall’esponente leghista<b> Marzia Malaigia</b> su «Norme in materia di cimiteri per gli animali d’affezione». Ma le idee dell’assessore Ricotta non si fermano solo al cimitero, perché con il coinvolgimento delle associazioni animaliste locali si potrebbe avviare una programmazione allargata. «Prendersi cura degli animali significa anche potere creare percorsi più adatti per le passeggiate – precisa l’assessore – con fontanelle dedicate agli animali, illuminazione e panchine, oltre a prevedere agevolazioni economiche per le cure veterinarie, che possono essere attivate, tramite convenzione con i veterinari, per le famiglie che presentano un reddito Isee basso. Una migliore programmazione di queste attività potrebbe trovare impulso dalla creazione di una consulta cittadina con le organizzazioni animaliste che operano in città. All’anagrafe di Macerata sono oltre ottomila solo le registrazioni canine, per cui, considerando anche coloro che hanno un gatto e altri animali domestici, è evidente come questi temi tocchino molti di noi nel profondo, quindi meritano una risposta sempre più adeguata».</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>