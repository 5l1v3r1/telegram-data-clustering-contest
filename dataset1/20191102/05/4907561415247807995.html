<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/ekrem-sarisu/borclanmaniza-gerek-yok-2216383"/>
    <meta property="og:site_name" content="Posta"/>
    <meta property="article:published_time" content="2019-11-02T05:01:28+00:00"/>
    <meta property="og:title" content="Borçlanmanıza gerek yok"/>
    <meta property="og:description" content="Soru: 6 Mart 1973 doğumluyum. Sigorta başlangıç tarihim 1 Kasım 1992. 1999’da askere gittim."/>
  </head>
  <body>
    <article>
      <h1>Borçlanmanıza gerek yok</h1>
      <address><time datetime="2019-11-02T05:01:28+00:00">02 Nov 2019, 05:01</time> by <a rel="author">Ekrem Sarısu</a></address>
      <p><b>Soru:</b> 6 Mart 1973 doğumluyum. Sigorta başlangıç tarihim 1 Kasım 1992. 1999’da askere gittim. 2001-2004 arası sigortalı çalıştım ve SSK’ya toplam 5041 gün, 5 yıl 10 ay 13 gün de Bağkur’a prim ödemem var. Son 3 yılım sigortalı. Normal şartlarda ne zaman emekli olurum? Askerliğimi saydırırsam, emeklilik yaşım aşağı çekilir mi? ● Çağlayan ÇİFTÇİ</p>
      <p><b>Cevap: </b>Sigortalı çalışmanızla 6 ay daha prim ödeyerek Bağkur’dan sonra SSK’ya ödediğiniz primi 1260 güne tamamlamanız halinde, emekli olmak için 25 yıl sigortalılık süresi, 5600 gün prim ödeme ve 53 yaş şartlarına tabi olursunuz.</p>
      <p>Priminiz yeterli olduğu için 6 aydan sonra prim ödemeseniz de 53 yaşı dolduracağınız tarihte emekli olabilirsiniz. Askerliğiniz sigorta başlangıç tarihinden sonra olduğundan, borçlanma emeklilik şartlarınızı değiştirmez, sadece priminizi artırır. Priminizde yeterli olduğundan bize göre askerlik borçlanması yapmanıza gerek yok.</p>
      <p>
        <b>1 Ekim 2020'de emeklisiniz</b>
      </p>
      <p><b>Soru: </b>1 Ekim 1969 doğumluyum. SSK girişim 1 Nisan 1987. 425 günüm var. Askerliğimi 1989-1991’de yaptım. 25 Nisan 1991’de girdiğim Bağkur’da 9060 günüm var. SGK’dan ‘120 gün askerlik yatır, 2 Ekim 2020’de emeklisin’ dediler. Doğru mu? ● Mustafa ÜNLÜ</p>
      <p><b>Cevap: </b>Askerlik sürenizin 3 ayını borçlanmanız halinde, Bağkur’dan emekli olmak için 25 tam yıl (9000 gün) prim ve 51 yaş şartlarına tabi olursunuz. Priminiz yeterli olduğundan borçlanmadan sonra faaliyete son verip prim ödemeseniz bile, 51 yaşınızı dolduracağınız 1 Ekim 2020 tarihinde emekli olabilirsiniz.</p>
      <p>
        <b>SSK daha erken emekli eder</b>
      </p>
      <p><b>SORU: </b>1967 doğumluyum. 1988’de devlet memurluğuna girişim var. 1.5 yıl sonra başörtüsü yasağı sebebiyle istifa etmek zorunda kaldım. Bu sigorta başlangıcını isteğe bağlı sigortayla devam ettirsem, emekli olabilir miyim? Yoksa geç mi kaldım? ● DYG</p>
      <p><b>CEVAP:</b> İsteğe bağlı prim ödemeleri Bağkur’a sayılıyor. Oysa SSK’dan daha erken emekli olabilirsiniz. İsteğe bağlı olarak 5 yıl prim ödedikten sonra, isteğe bağlıdan çıkıp son 3.5 yılını sigortalı bir işte çalışarak SSK’ya ödemek suretiyle toplam 8.5 yıl daha prim ödeyerek toplam priminizi 3600 güne güne tamamlayacağınız tarihte SSK’dan emekli olabilirsiniz. Tüm primlerinizi isteğe bağlı ödemek isterseniz, 13.5 yıl daha prim ödeyerek toplam priminizi 15 tam yıla (5400 güne) tamamlayacağınız tarihte Bağkur’dan emekli olabilirsiniz.</p>
      <p>
        <b>Bundan sonra Bağkur'a prim ödemelisiniz</b>
      </p>
      <p><b>SORU:</b> 23 Aralık 1968 doğumluyum. SSK başlangıcım 1990’da. SSK’ya 4445, Bağkur’a 1073 gün prim ödedim. Ne zaman emekli olabilirim? ● Ender MUSLUOĞLU</p>
      <p><b>CEVAP: </b>Emekli olmak için 25 yıl sigortalılık süresi, 5525 gün prim ödeme ve 52 yaş şartlarına tabisiniz. 7 gün daha prim ödeyerek priminizi 5525 güne tamamlamanız şartıyla, 52 yaşı dolduracağınız 23 Aralık 2020’de emekli olabilirsiniz.</p>
      <p>Bundan sonra Bağkur’a prim ödememelisiniz. Aksi halde (SSK’dan sonra Bağkur’a 1259 günden fazla prim öderseniz) Bağkur’dan 9000 gün prim ödeyerek emekli olmak durumunda kalırsınız.</p>
      <p>
        <b>Engelli hakkıyla 4680 gün prim ödeyip 18 yılı dolduracaksınız</b>
      </p>
      <p><b>Soru: </b>25 Nisan 1981 doğumluyum. SSK girişim 31 Ekim 2008. 3110 gün primim var. Yüzde 40 oranındaki raporumla vergi indirimi alıyorum. Acaba ne zaman emekli olabilirim? ● Sinan KABAK</p>
      <p><b>Cevap:</b> 1 Ekim 2008’den sonra sigortalı olan vergi indirim hakkı almış 3’üncü derece engelli olarak, emeklilik için 18 yıl sigortalılık süresi ve 4680 gün prim ödeme şartlarına tabisiniz.</p>
      <p>1570 gün daha prim ödeyerek priminizi 4680 güne tamamlamanız şartıyla, 18 yıllık sigortalılık sürenizi dolduracağınız 31 Ekim 2026’da emekli olabilirsiniz.</p>
    </article>
  </body>
</html>