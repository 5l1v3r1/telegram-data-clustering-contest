<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/caso-segre-decidere-chi-e-presentabile-e-chi-no-non-fa-bene-alla-democrazia/1944360/"/>
    <meta property="og:site_name" content="IlSussidiario"/>
    <meta property="article:published_time" content="2019-11-02T05:09:45+00:00"/>
    <meta property="og:title" content="CASO SEGRE/ Decidere chi è “presentabile” (e chi no) non fa bene alla democrazia"/>
    <meta property="og:description" content="C'è il rischio che una nobile intenzione, come quella di Liliana Segre, finisca per essere usata per dividere i buoni dai cattivi"/>
  </head>
  <body>
    <article>
      <h1>CASO SEGRE/ Decidere chi è “presentabile” (e chi no) non fa bene alla democrazia</h1>
      <h2>C’è il rischio che una nobile intenzione, come quella di Liliana Segre, finisca per essere usata per dividere i buoni dai cattivi</h2>
      <address><time datetime="2019-11-02T05:09:45+00:00">02 Nov 2019, 05:09</time> by <a rel="author" href="https://www.ilsussidiario.net/autori/dimitri-buffa/" target="_blank">Dimitri Buffa</a></address>
      <p>Caro direttore,<br/>di commissioni parlamentari per promuovere il bene e combattere il male – almeno in Italia – sono lastricate le strade dell’inferno. A cominciare da quella per antonomasia, l’antimafia, che, tranne per gli organismi bicamerali varati nei primi anni 70, nel tempo è di fatto diventata una delle tante armi improprie di lotta politica. Adesso la cosa si ripete con <a href="https://www.ilsussidiario.net/news/spillo-le-due-radici-del-caso-segre/1944037/">questa commissione, pensata</a> dalla stimabilissima senatrice a vita Liliana Segre. Che, se nelle intenzioni dovrebbe occuparsi di monitorare l’antisemitismo e il razzismo nel Bel Paese – di sicuro a un livello minimale se solo pensiamo alla Francia, alla Germania e ai paesi dell’Est europeo – nella successiva realizzazione pratica finirà per pretendere di censurare i messaggi di odio sui social e nella rete. Confondendo causa ed effetti e arrogandosi il potere, com’è già accaduto con le commissioni antimafia delle ultime due legislature, di decidere chi sia o meno “presentabile” per le future elezioni politiche.</p>
      <p>Così magari i commenti dei fan di Salvini contro la Raggi, contro la Boldrini e purtroppo anche contro la stessa Segre verranno equiparati all’odio antisemita o <a href="https://www.ilsussidiario.net/news/esteri/2018/10/28/maniscalco-visto-dagli-usa-se-la-lotta-al-razzismo-scade-nel-razzismo/494292/">al razzismo</a> che è tutt’altra cosa delle esternazioni di antipatia verso questo o quell’esponente politico. D’altronde nei social del Movimento 5 Stelle, che pure ha votato disciplinatamente a favore dell’istituzione di questa commissione dall’oggetto assai confuso, criticata da magistrati come Carlo Nordio e da editorialisti come Mattia Feltri, si legge di tutto. Ben più e ben di peggio dei commenti alle provocazioni social della cosiddetta “Bestia” di Salvini.</p>
      <p>Se nei fatti questa commissione parlamentare d’inchiesta, che in Italia come diceva anche Montanelli “non si nega a nessuno”, sposterà la propria attenzione come prevedibile dalle cause agli effetti dell’odio razziale e antisemita, non c’è da stare allegri. Un altro organismo di censura pedagogica con il marchio della commissione parlamentare non serve a nessuno e anzi rischia di essere controproducente. Come ha scritto Nordio sul <i>Messaggero, </i>la pentola a pressione dell’odio social si sfoga scrivendo “cazzate” sulle bacheche dei partiti e dei movimenti. O di singoli esponenti politici. Come una volta si scrivevano idiozie e infamità sui muri dei cessi in autostrada. Solo che all’epoca a nessuno sarebbe venuto in mente di istituirci sopra una commissione parlamentare d’inchiesta. Altra cosa sarebbe se la violenza squadrista, a forza di evocarla, venisse esercitata nelle piazze.</p>
      <p>Ma l’impressione assai fastidiosa è che questo organismo parlamentare – come si diceva – possa essere utilizzato, con la grancassa di quotidiani che inzuppano il pane in tutto ciò, per decidere chi fa parte del bene e chi delle forze oscure del male in Italia. Ponendogli addosso un bollino nero Docg. Se si pone attenzione a questo punto di vista, l’astensione dal votarla in Parlamento, da parte di Forza Italia, Lega e Fratelli d’Italia, non è poi così scandalosa. Anzi, ha il sapore di una reazione di ripulsa epidermica quasi inevitabile.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/matteo-renzi-governo-avanti-con-o-senza-conte-in-umbria-brillante-risultato/1944532/"/>
        <a href="https://www.ilsussidiario.net/news/romano-prodi-privatizzazioni-ce-le-chiese-leuropa-la-verita-a-distanza-di-anni/1944649/"/>
        <a href="https://www.ilsussidiario.net/news/sondaggi-politici-supermedia-youtrend-lega-32-m5s-18-giu-pd-lotta-fi-iv/1944577/"/>
        <a href="https://www.ilsussidiario.net/news/spillo-le-due-radici-del-caso-segre/1944037/"/>
        <a href="https://www.ilsussidiario.net/news/dietro-le-quinte-il-piano-di-zinagaretti-per-dimezzare-m5s-e-sbarazzarsi-di-renzi/1944489/"/>
        <a href="https://www.ilsussidiario.net/news/scenario-sapelli-la-durata-del-conte-2-dipende-dalla-guerra-franco-tedesca/1944227/"/>
      </related>
    </article>
  </body>
</html>