<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/tamer-heper/ongorunumde-insaat-yasak-2216384"/>
    <meta property="og:site_name" content="Posta"/>
    <meta property="article:published_time" content="2019-11-02T05:00:23+00:00"/>
    <meta property="og:title" content="Öngörünümde inşaat yasak"/>
    <meta property="og:description" content="Boğaziçi ön görünümde inşaat yasak. Bir vatandaş arsasına çivi bile çakamazken komşu parsele apartman yapıldı, kiraya verildi, sahibi para kazanıyor. Üstelik imar affına başvurdu, durumunu yasallaştırdı. Bu komşunun özelliği nedir? ● M.U."/>
  </head>
  <body>
    <article>
      <h1>Öngörünümde inşaat yasak</h1>
      <address><time datetime="2019-11-02T05:00:23+00:00">02 Nov 2019, 05:00</time> by <a rel="author">Tamer Heper</a></address>
      <p>Boğaziçi ön görünümde inşaat yasak. Bir vatandaş arsasına çivi bile çakamazken komşu parsele apartman yapıldı, kiraya verildi, sahibi para kazanıyor. Üstelik imar affına başvurdu, durumunu yasallaştırdı. Bu komşunun özelliği nedir? ● M.U.</p>
      <p>★ ★ ★ ★ ★</p>
      <p>Evet İstanbul Boğazı ön görünüm bölgesinde arsası olanlar için imar izni yok. Buna aykırı yapılaşmalar için hem binanın yıkılması hem de suç oluşturduğundan ceza davası açılması söz konusu. Ancak eskiden yapılmış binalar için aynı konumu muhafaza kaydı ile bakım-onarım yapmak mümkün.</p>
      <p>Buna o kadar dikkat edilirdi ki elimdeki bir dosyada vatandaş binasının çatısını 10 santim yükseltti diye hakkında ceza davası açılmıştı. Vatandaş çatıdaki 10 santimlik yükseltiyi ölçemeyebilir, kasten yapmamış olma ihtimali de büyüktür ama böyle bir dava açılmıştı.</p>
      <p>★ ★ ★ ★ ★</p>
      <p>Dolayısıyla okuyucumun sözünü ettiği inşaat kaçaktır ve belediyenin daha inşaat sırasında müdahale etmesi ve inşaat için yapı tatil tutanağı tutarak mühürlemesi gerekirdi. Ama okuyucumun anlattığına göre kiraya bile verilmiş. Bu, Boğaziçi ön görünüm için böyle.</p>
      <p>Bir de imar affına başvurduğu ileri sürülüyor. Üstelik imar affı dediğimiz uygulamada bu sistemin dışında kalmış alanlar var. Mesela İstanbul Tarihi Yarımada, İstanbul Boğazı ön görünümü. İyi ama bu vatandaş ön görünümde ve affa başvuruda bulunmuş.</p>
      <p>Bütün bunlar yasalara aykırıdır ve yine belediyenin gerekli girişimlerde bulunması lazımdır. Komşunuzun herhangi bir özelliğinin olduğunu da sanmıyorum.</p>
    </article>
  </body>
</html>