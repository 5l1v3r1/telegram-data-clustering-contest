<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/rovigo/cronaca/solidea-paggioro-1.4864876"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-02T05:37:16+00:00"/>
    <meta property="og:title" content="Solidea Paggioro, la sosia della regina alla corte di Magalli"/>
    <meta property="og:description" content="L'adriese partecipa alla trasmissione di Rai2. Al suo fianco le guardie reali guidate da Mattia Mincuzzi"/>
  </head>
  <body>
    <article>
      <h1>Solidea Paggioro, la sosia della regina alla corte di Magalli</h1>
      <h2>L'adriese partecipa alla trasmissione di Rai2. Al suo fianco le guardie reali guidate da Mattia Mincuzzi</h2>
      <address><time datetime="2019-11-02T05:37:16+00:00">02 Nov 2019, 05:37</time> by <a rel="author">il Resto del Carlino</a></address>
      <p>Adria (Rovigo), 2 novembre 2019 - La regina Elisabetta II d’Inghilterra è sbarcata sui canali Rai. Ma il luogo di partenza non era Buckingham Palace, la sua residenza londinese, bensì Adria. Sì, perché <b>Solidea Paggioro, la sosia della sovrana inglese </b>ha partecipato alla trasmissione '<b>I fatti vostri</b>' su Rai 2, condotta da Giancarlo Magalli, negli studi romani di Saxa Rubra. Ad accompagnarla le sue guardie reali, Mattia Mincuzzi, Roberto Spinello e Sergio Pescara. Nonostante fosse la quarta ospitata televisiva, si è trattata di una <b>grande emozione </b>per la regina in salsa adriese.</p>
      <p>«Ci apprezzano molto ovunque – ha rivelato la regina, alias Solidea, incalzata dalle domande di Magalli – e in un’occasione siamo persino andati a Londra, per fare <b>foto davanti al palazzo reale</b>. Ma siamo stati anche a San Marino e ora stiamo organizzando viaggi a Barcellona e a New York. L’agenda è molto fitta». Poi la parola è stata data a Mincuzzi, il promotore dell’iniziativa, che ha spiegato com’è nata. «Questa avventura è <b>partita per scherzo </b>nel 2016 – ha raccontato – in occasione della sfilata delle carrozze organizzata ad Adria dalla nostra associazione, ‘Adria Nostra’. Fu subito un successo, replicato al <b>carnevale di Venezia </b>davanti a migliaia di persone. Così è diventata una cosa seria. Siamo arrivati alla cinquantaduesima uscita pubblica ufficiale. Portiamo in tutt’Italia il nome di Adria, la nostra bellissima città. Che non solo ha dato il nome al mare Adriatico, ma è anche la patria del buonissimo pane Ciabatta».</p>
      <p>Uno spot per la città etrusca, regalato da Solidea (che nella vita <b>lavora come cuoca nella scuola dell’infanzia </b>Santa Teresa del Bambin Gesù) e dal suo gruppo di amici, che come ha ricordato Mincuzzi «è molto più ampio di noi guardie reali e comprende anche il principe Filippo, alias Sergio Trombini, e la sarta che prepara tutti gli abiti ‘reali’, Amalia Tosi».</p>
      <p>
        <i>
          <b>s. c.</b>
        </i>
      </p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>