<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/739622"/>
    <meta property="og:site_name" content="เดลินิวส์"/>
    <meta property="article:published_time" content="2019-11-02T05:22:00+00:00"/>
    <meta property="og:title" content="'เลเกอร์ส' ต่อเวลาบุกเชือด 'มาเวอริกส์'"/>
    <meta property="og:description" content="ลอส แอนเจลิส เลเกอร์ส บุกเชือด ดัลลัส มาเวอริกส์ ถึงถิ่นในช่วงต่อเวลา 119-110 คะแนน ในศึกยัดห่วง เอ็นบีเอ ช่วงเช้าวันเสาร์ที่ผ่านมา "/>
  </head>
  <body>
    <article>
      <h1>'เลเกอร์ส' ต่อเวลาบุกเชือด 'มาเวอริกส์'</h1>
      <address>
        <time datetime="2019-11-02T05:22:00+00:00">02 Nov 2019, 05:22</time>
      </address>
      <p>
        <b>ลอส แอนเจลิส เลเกอร์ส บุกเชือด ดัลลัส มาเวอริกส์ ถึงถิ่นในช่วงต่อเวลา 119-110 คะแนน ในศึกยัดห่วง เอ็นบีเอ ช่วงเช้าวันเสาร์ที่ผ่านมา </b>
      </p>
      <p>ศึกบาสเกตบอล เอ็นบีเอ สหรัฐ ช่วงฤดูกาลปกติ เมื่อวันศุกร์ที่ 1 พ.ย. ที่ผ่านมา หรือตรงกับช่วงเช้าวันเสาร์ตามเวลาประเทศไทย ลอส แอนเจลิส เลเกอร์ส ต้องออกแรงถึงช่วงต่อเวลา ก่อนบุกชนะ ดัลลัส มาเวอริกส์ ถึงถิ่นอเมริกัน แอร์ไลน์ส เซ็นเตอร์ 119-110 คะแนน โดยทีมเยือน ได้ แดนนี กรีน ชู้ต 3 คะแนนตีเสมอให้ทีมในวินาทีสุดท้ายของควอเตอร์ที่ 4 ก่อนที่ทีมจะเร่งเครื่องเอาชนะไปในช่วงต่อเวลา โดย เลบรอน เจมส์ และ แอนโธนี เดวิส 2 ซูเปอร์สตาร์ประจำทีม ทำไป 39 และ 31 คะแนนตามลำดับ ส่วน กรีน ทำไป 14 แต้ม ช่วยให้ทีมเพิ่มสถิติเป็นชนะ 4 แพ้ 1 รั้งจ่าฝูงกลุ่มแปซิฟิก ดิวิชั่น และเป็นทีมอันดับ 1 ของสายตะวันตก ส่วน มาเวอริกส์ ชนะ 3 แพ้ 2 อยู่ที่ 3 ของกลุ่มเซาธ์เวสต์ ดิวิชั่น ในสายตะวันตก <br/>    <br/>ด้าน โกลเดน สเตท วอริเออร์ส ทีมรองแชมป์เก่า ซึ่งไม่มี เคลย์ ธอมป์สัน ที่เจ็บยาวรวมถึง สตีเฟน เคอร์รี ยอดการ์ดตัวเก่งที่กระดูกมือซ้ายแตกจากเกมพ่าย ฟีนิกซ์ ซันส์ เมื่อวันพุธที่ผ่านมานั้น ยังหาฟอร์มเก่งไม่เจอ พ่าย ซาน อันโตนิโอ สเปอร์ส คาถิ่น เชส เซ็นเตอร์ รังใหม่ของตัวเอง 110-127 คะแนน โดยทีมเยือนได้จาก แพตตี มิลล์ส การ์ดตัวสำรองทำมากสุด 31 แต้ม รองลงมาเป็น ลามาร์คัส อัลดริดจ์ ทำไป 22 คะแนน ช่วยให้ทีมเพิ่มสถิติเป็นชนะ 4 แพ้ 1 รั้งจ่าฝูงกลุ่มเซาธ์เวสต์ ดิวิชั่น และเป็นอันดับ 2 ของสายตะวันตก ส่วน วอริเออร์ส ได้ ดิแองเจโล รัสเซลล์ ทำมากสุด 30 คะแนน ส่วนสถิติของทีมอยู่ที่ชนะ 1 แพ้ 4 รั้งอันดับ 4 ของกลุ่มแปซิฟิก ดิวิชั่น ในสายตะวันตก<br/>    </p>
      <figure>
        <img src="https://www.dailynews.co.th/admin/upload/20191102/news_WWilXksNin123254_533.jpg?v=20191102138?v=2175"/>
      </figure>
      <p>ผลคู่อื่น (ชื่อหลังเป็นเจ้าบ้าน) ฮูสตัน ร็อคเก็ตส์ แพ้ บรูคลิน เน็ตส์ 116-123, คลีฟแลนด์ คาวาเลียร์ส แพ้ อินเดียนา เพเซอร์ส 95-102, มิลวอกี บัคส์ ชนะ ออร์แลนโด เมจิค 123-91, นิวยอร์ก นิกส์ แพ้ บอสตัน เซลติกส์ 102-104, ดีทรอยต์ พิสตันส์ แพ้ ชิคาโก บุลล์ส 106-112, ยูทาห์ แจ็ซซ์ แพ้ ซาคราเมนโต คิงส์ 101-102.<br/><br/>เครดิตภาพ : AFP, AP</p>
    </article>
  </body>
</html>