<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/rauf-tamer/karanlik-kafa-2216379"/>
    <meta property="og:site_name" content="Posta"/>
    <meta property="article:published_time" content="2019-11-02T05:01:27+00:00"/>
    <meta property="og:title" content="Karanlık kafa"/>
    <meta property="og:description" content="Adama soruyorlar: - Soykırım iddialarını içeren tasarıya niye “evet” oyu verdiniz?"/>
  </head>
  <body>
    <article>
      <h1>Karanlık kafa</h1>
      <address><time datetime="2019-11-02T05:01:27+00:00">02 Nov 2019, 05:01</time> by <a rel="author">Rauf Tamer</a></address>
      <p>Adama soruyorlar:</p>
      <p>- Soykırım iddialarını içeren tasarıya niye “evet” oyu verdiniz?</p>
      <p>Cevap: - Türkiye, ABD’ye saygı duymuyor gibi gözüküyordu. Ne cevap ama? Nasıl cevap? Bu Bay Steve Cohen, Temsilciler Meclisi üyesi... Herhalde münevver cahiller’in temsilcisi. Nereye ve niye oy verdiğini bilmiyor.</p>
      <p>★</p>
      <p>Ya öbürü? Bay Coleo Cingen? O da Temsilciler Meclisi üyesi... Hem de Tıp Doktoru... Aynı suali ona da soruyorlar:</p>
      <p>- Soykırım tasarısına niye “evet” dediniz?</p>
      <p>Cevap: - Ben NATO taraftarıyım. Ne okkalı bir cevap ama... Bu tıp doktoruna canını emanet eden bir hasta var mı acaba?</p>
      <p>★</p>
      <p>Bunlar okumuş Amerikalılar. Biliyorsunuz, tarihçi bir dostu da Trump’a demişti ki:</p>
      <p>- Türklerle Kürtler yüzyıllardır birbiriyle savaşıyor. Trump ne bilsin? O da inandı, böyle bir açıklama yaptı. Neyse ki bizimkiler, Trump’ı düzelttiler.</p>
      <p>Dediler ki ona:</p>
      <p>- Evet Kürtlerle yüzyıllardır savaşıyoruz ama omuz omuza, kol kola.</p>
      <p>★</p>
      <p>İşte böyle tarihçiler varsa, 1915 olaylarının tahlilini tarihçilere bırakmak da fayda etmez. Bunlar Kemal Sunal’ı sahici Tosun Paşa zannederler.</p>
      <p>Ben yine de Amerikalıların içinde Trump’ı hepsine tercih ederim... Ne yazık ki bu ezberci temsilciler güruhu, şimdi Trump’ı azletmenin peşine düştüler. Darbe’ye kalkışıyorlar. Demokratik darbe.</p>
      <p>Ayıptır söylemesi, bu ucube tablo, biraz bizim 28 Şubat’ı andırıyor. Ama onu bile başaramayacaklar. 2024’e kadar Trump’la birlikte yaşamaya hazırlıklı olmalılar.</p>
    </article>
  </body>
</html>