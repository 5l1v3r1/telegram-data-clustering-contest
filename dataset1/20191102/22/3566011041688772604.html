<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544252.html/%D8%A7%D8%B9%D8%AA%D8%B1%D8%A7%D9%81-%D8%B3%D8%A7%D8%B2%D9%85%D8%A7%D9%86-%D8%B3%DB%8C%D9%86%D9%85%D8%A7%DB%8C%DB%8C--%D8%A7%DA%A9%D8%B1%D8%A7%D9%86--%D8%AE%D8%A7%D9%86%D9%87-%D9%BE%D8%AF%D8%B1%DB%8C--%D8%A8%D8%A7-%D8%AF%D8%B3%D8%AA%D9%88%D8%B1-%D9%85%D8%B3%D8%AA%D9%82%DB%8C%D9%85-%D8%AD%D8%B3%DB%8C%D9%86-%D8%A7%D9%86%D8%AA%D8%B8%D8%A7%D9%85%DB%8C-%D8%A7%D9%86%D8%AC%D8%A7%D9%85-%D8%B4%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-02T22:55:00+00:00"/>
    <meta property="og:title" content="اعتراف سازمان سینمایی: اکران «خانه پدری» با دستور مستقیم حسین انتظامی انجام شد"/>
    <meta property="og:description" content="سازمان سینمایی با صدور اطلاعیه‌ای ضمن تشریح فرآیند طی شده برای اکران «خانه پدری»، واگذاری تصمیم‌گیری درباره اکران فیلم به صلاحدید رئیس سازمان سینمایی از سوی شورای پروانه نمایش را تایید کرد."/>
  </head>
  <body>
    <article>
      <h1>اعتراف سازمان سینمایی: اکران «خانه پدری» با دستور مستقیم حسین انتظامی انجام شد</h1>
      <address>
        <time datetime="2019-11-02T22:55:00+00:00">02 Nov 2019, 22:55</time>
      </address>
      <p>سازمان سینمایی با صدور اطلاعیه‌ای ضمن تشریح فرآیند طی شده برای اکران «خانه پدری»، واگذاری تصمیم‌گیری درباره اکران فیلم به صلاحدید رئیس سازمان سینمایی از سوی شورای پروانه نمایش را تایید کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ روابط عمومی سازمان سینمایی درخصوص سخنانی که در برنامه «هفت» نسبت به ضوابط نمایش فیلم «خانه پدری» صورت گرفت مواردی را توضیح داده است و روند پروانه ساخت و نمایش فیلم «خانه پدری» را بیان کرد.</p>
      <p>در متن این جوابیه آمده است:</p>
      <p>«خانه پدری همه مراحل قانونی اکران را طی کرده است</p>
      <p>در پی اظهارات غیر واقعی که در دو قسمت متوالی برنامه سینمایی «هفت» درباره فیلم «خانه پدری» صورت گرفته است و القاء شبهه مبنی بر عدم رعایت رویه و ضوابط و مقررات در نمایش این فیلم، مدیرکل روابط عمومی سازمان سینمایی در نامه ای خطاب به مدیر شبکه سه سیما خواستار اعلام جوابیه این سازمان در برنامه آینده شد.</p>
      <p>در این نامه آمده است:</p>
      <p>۱- با ساخت فیلم خانه پدری در جلسه مورخ ۸۸/۷/۲۷ به اتفاق آراء اعضای وقت شورای پروانه ساخت موافقت می‌شود و پروانه ساخت این فیلم با سرمایه گذاری ۵۰ درصدی موسسه ناجی هنر در تاریخ ۸۸/۷/۲۹ به امضای مدیر کل محترم وقت اداره نظارت و ارزشیابی صادر می‌گردد.</p>
      <p>۲- درخواست‌های نمایش فیلم از سال ۱۳۹۰ به جریان می‌افتد و در چند نوبت مطابق روال معمول برخی از فیلم ها، نسخه‌های مختلف فیلم در جلسات مختلف شورای پروانه نمایش به شرح زیر مطرح می‌گردد:</p>
      <p>الف : نسخه ارائه شده اولیه فیلم در تاریخ ۹۰/۸/۲ در جلسه شورای پروانه نمایش مطرح و با نمایش آن مخالفت شده است.</p>
      <p>ب : در جلسه مورخ ۹۰/۹/۷ صورتجلسه مجددی تنظیم می‌گردد که با تامین نظرات نماینده شورا، نمایش آن بلامانع اعلام می‌شود. این مصوبه به تایید ۶ نفر از ۷ نفر عضو حاضر شورا رسیده است.</p>
      <p>ج : در سال ۱۳۹۲ صورتجلسه مجددی تنظیم می‌شود که به فیلم ۴ اصلاحیه وارد شده است که با انجام آن نمایش فیلم «با درجه کیفی الف» بلامانع اعلام می‌شود.</p>
      <p>د : در تاریخ ۹۳/۹/۲۴ با درخواست موسسه هنر و تجربه برای نمایش فیلم در آن گروه، شورا با نمایش فیلم در گروه هنر و تجربه و شرط سنی موافقت می‌نماید.</p>
      <p>ﻫ : پس از توقف نمایش فیلم و بلاتکلیف ماندن موضوع نمایش فیلم در سال ۱۳۹۶ مجددا بنا به درخواست تهیه کننده و پخش کننده فیلم و با توجه به دستور وزیر محترم وقت وزارت فرهنگ و ارشاد اسلامی مبنی بر تعیین تکلیف فیلم‌هایی که در مرحله نمایش بلاتکلیف مانده اند اعضای شورای پروانه نمایش در تاریخ ۹۶/۵/۱۸ با نمایش فیلم در محافل و مراکز خاص به تشخیص سازمان سینمایی موافقت نموده اند در این جلسه ۸ نفر از اعضا حضور داشتند و به اتفاق آراء تایید شد.</p>
      <p>این مصوبه در تاریخ ۹۶/۵/۲۳ نیز با شرط سنی مجدد مورد تایید قرار گرفت.</p>
      <p>و: در طول این مدت جناب آقای عیاری همچنان درخواست بر صدور پروانه نمایش عمومی فیلم داشتند. فلذا طی ملاقاتی با معاون ارزشیابی و نظارت سازمان سینمایی در تاریخ ۳۰ تیرماه ۱۳۹۸ مجددا صدور پروانه نمایش عمومی فیلم را درخواست می‌نمایند که موضوع در تاریخ ۹۸/۵/۲۳ در جلسه شورای پروانه نمایش مطرح گردید و مصوب می‌گردد: «با توجه به شرایط خاص این فیلم و پروانه نمایش صادر شده در سال ۱۳۹۳ جهت نمایش در هنر و تجربه، شورا پس از بحث و بررسی مجدد سوابق موجود، به این نتیجه رسید که نحوه اکران فیلم را با شرایط محدودیت سنی (۱۵+) به صلاحدید ریاست سازمان سینمایی واگذار نماید.»</p>
      <p>متن فوق به اتفاق آرای اکثریت حاضر مصوب گردیده است و براساس همین مصوبه با وجود آن که تعدیل صحنه‌های خشونت، جزو مصوبه نبوده است اما با مذاکره معاون ارزشیابی و نظارت سازمان با تهیه کننده فیلم، با تعدیل صحنه خشونت و محدودیت سنی، فیلم با طی همه مراحل قانونی و رویه‌های معمول با محدودیت سالن و مدت اکران در گروه آزاد به نمایش درآمده است.»</p>
      <p>انتهای پیام/</p>
    </article>
  </body>
</html>