<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_03/moto-gp-vince-vinales-marquez-brucia-dovizioso-rossi-quarto-ce94bb78-fe15-11e9-9c5d-ee1cd17612e0.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-02T22:00:00+00:00"/>
    <meta property="og:title" content="Moto Gp, vince Vinales. Marquez brucia Dovizioso, Rossi quarto"/>
    <meta property="og:description" content="Secondo successo nella stagione per lo spagnolo della Yamaha. Valentino lotta a lungo per il podio ma poi cede. Delusione Quartararo"/>
  </head>
  <body>
    <article>
      <h1>Moto Gp, vince Vinales. Marquez brucia Dovizioso, Rossi quarto</h1>
      <h2>Secondo successo nella stagione per lo spagnolo della Yamaha. Valentino lotta a lungo per il podio ma poi cede. Delusione Quartararo</h2>
      <address><time datetime="2019-11-02T22:00:00+00:00">02 Nov 2019, 22:00</time> by <a rel="author">Paolo Lorenzi</a></address>
      <p>La maledizione della pole position. Ha vinto Maverick Vinales, per la seconda volta quest’anno senza scattare dalla prima casella. E’ un semplice dato statistico, ma le moto di Iwata, da 51 gare a questa parte, non riescono a finalizzare il miglior tempo qualifica. Qualcosa vorrà dire, dal momento che Quartararo, dato tra i favoriti alla partenza pur scattando dalla pole non ha nemmeno visto il podio da lontano. Solo settimo, si fa per dire, trattandosi di un debuttante della Motogp, il francese.</p>
      <p><b>E’ lui la delusione della gara odierna</b>, visti i tempi dei giorni precedenti. Al via è scivolato subito nel gruppone e ha chiuso staccato di 12 secondi (“problemi in frenata sull’anteriore”), mentre Marquez, al contrario, partendo dall’undicesima casella ne ha bruciati un bel po’ alla prima curva. Straordinario come sempre, e reattivo come un felino nonostante la brutta botta rimediata in qualifica, il 93 in poche curve era terzo, poi secondo dopo essersi liberato di un ostico Miller che gli ha fatto da tappo all’inizio.</p>
      <p><b>Quindi si è gettato alla rincorsa di Vinales</b> che ha tenuto un ritmo indiavolato tenendo a distanza il connazionale (che comunque girava più o meno sugli stessi tempi). Ma se la Yamaha sperava di conquistare il podio in parte è rimasta delusa: Morbidelli, partito terzo, ha terminato in sesta posizione. Valentino Rossi, scattato dalla sesta casella, ha fatto una buona gara, duellando a lungo con Dovizioso per il terzo posto. Ma alla fine sul podio è salito il ducatista, rifrancato dopo le brutte prove. “Sempre bello lottare con Valentino, pilota pulito… - ha detto Andrea -. Il podio ci voleva, serviva una gara veloce qui, il miglior risultato mai fatto in Malesia, ma non avevo il passo di Marquez”. Il quarto posto del 46 è il terzo in quattro gare. A fine corsa era piuttosto soddisfatto, ma questo è il livello di oggi.</p>
      <p><b>Nel finale si è fatto sotto Rins</b>, mentre più indietro il compagno di squadra dello spagnolo della Suzuki, Mir, stendeva il bravo Zarco, in lotta per il nono posto. Sarebbe stato un grande risultato per il francese, alla seconda gara con la Honda. Jorge Lorenzo ha invece chiuso quattordicesimo, staccato di 34 secondi.</p>
      <p><b>Sotto il podio, un ricordo collettivo per Munandar</b>, il giovane indonesiano morto ieri durante la prima gara dell’Asia Talent Cup. Dalla Porta, vincitore della gara della Moto3 e Vinales gli hanno dedicato la loro vittoria. Marquez che lo conosceva per le attività svolte con Honda Asia, ha detto: “Era un ragazzo gentile, ma le corse sono così, lo sappiamo ogni volta che scendiamo in pista. Conosciamo il rischio e dobbiamo essere contenti ogni volta che vinciamo”.</p>
    </article>
  </body>
</html>