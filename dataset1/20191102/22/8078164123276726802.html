<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_03/boris-si-scusa-profondo-rammarico-la-mancata-brexit-31-ottobre-5ffb4666-fe18-11e9-9c5d-ee1cd17612e0.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-02T22:00:00+00:00"/>
    <meta property="og:title" content="Boris si scusa: «Profondo rammarico per la mancata Brexit il 31 ottobre»"/>
    <meta property="og:description" content="Il premier interviene alla trasmissione Ridge on Sunday su Skynews. «Non ci sarà un secondo referendum sull’indipendenza in Scozia»"/>
  </head>
  <body>
    <article>
      <h1>Boris si scusa: «Profondo rammarico per la mancata Brexit il 31 ottobre»</h1>
      <h2>Il premier interviene alla trasmissione Ridge on Sunday su Skynews. «Non ci sarà un secondo referendum sull’indipendenza in Scozia»</h2>
      <address><time datetime="2019-11-02T22:00:00+00:00">02 Nov 2019, 22:00</time> by <a rel="author">Monica Ricci Sargentini</a></address>
      <p>La Gran Bretagna avrebbe dovuto lasciare l’Unione Europea il 31 ottobre, aver rimandato la data è motivo di «profondo rimpianto» per il premier Boris Johnson che rimane convinto della validità dell’accordo firmato con Bruxelles: «È l’unica via d’uscita praticabile» ha spiegato intervenendo stamattina a Ridge on Sunday su Skynews.</p>
      <h4>L’indipendenza scozzese</h4>
      <p>Sulla questione dell’indipendenza scozzese Johnson parla con voce ferma: «Se saròl rieletto non permetterò mai con ci sia un secondo referendum. Non credo che la gente in questo Paese pensi che sia il modo migliore per mantenere l’armonia. Ne abbiamo fatto uno nel 2014 e si disse che era un evento unico per una generazione».</p>
      <p>Il Partito Nazionalista Scozzese della premier Nicola Sturgeon (Snp), però, potrebbe aver ricevuto garanzie dai laburisti per un secondo voto in caso di vittoria elettorale. Cinque anni fa, il 55% degli elettori scozzesi scelse di rimanere nel Regno Unito, rispetto al 45% che scelse l’indipendenza. Nel 2012, l’allora primo ministro britannico, il conservatore David Cameron, aveva concordato con l’ex primo ministro scozzese Alex Salmond un cambiamento giuridico che ha permesso la consultazione. Sturgeon ha anticipato questa settimana che intende chiedere a Londra i poteri necessari per organizzare un nuovo plebiscito dopo le elezioni generali di dicembre. All’inizio della pre-campagna, Sturgeon ha detto che un buon risultato della sua formazione alle urne sarà interpretato come sostegno per quel referendum, così ha chiesto il sostegno degli elettori «per garantire che la voce della Scozia sia ascoltata. Dalla vittoria del Brexit nel 2016, il Partito Nazionalista Scozzese (Snp) ha sostenuto la necessità di un nuovo referendum, considerando che l’uscita dall’Unione Europea modifica le condizioni alle quali gli scozzesi avevano deciso di rimanere nel Regno Unito due anni prima.</p>
      <h4>Il sondaggio</h4>
      <p>Secondo un primo sondaggio del Sunday Telegraph sulle elezioni del 12 dicembre Johnson ha 8 punti percentuali di vantaggio sul suo più diretto rivale, il leader del Labour Party, Jeremy Corbyn. I Tory avrebbero il 36% dei consensi mentre il Labour Party otterrebbe il 28%. I liberal-democratici si piazzano al 14% mentre il Brexit Party dell’euroscettico Nigel Farage è al 12%.</p>
    </article>
  </body>
</html>