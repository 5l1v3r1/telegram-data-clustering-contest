<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88531"/>
    <meta property="og:site_name" content="Denník politika"/>
    <meta property="article:published_time" content="2019-11-02T22:35:03+00:00"/>
    <meta property="og:title" content="Levante v La Lige pred vlastnými fanúšikmi zničilo FC Barcelona behom desiatich minút"/>
    <meta property="og:description" content="2.11.2019 (Webnoviny.sk) – Poriadny šok pripravili hráčom FC Barcelona futbalisti Levante v sobotňajšom súboji 12. kola španielskej La Ligy. Favorit síce viedol na pôde klubu z Valencie presným zásahom Lionela Messiho z pokutového kopu 1:0, no Levante malo v druhom polčase skvelú desaťminútovku, počas ktorej prekonalo brankára Marca-Andreho ter Stegena hneď trikrát."/>
  </head>
  <body>
    <article>
      <h1>Levante v La Lige pred vlastnými fanúšikmi zničilo FC Barcelona behom desiatich minút</h1>
      <address><time datetime="2019-11-02T22:35:03+00:00">02 Nov 2019, 22:35</time> by <a rel="author">Webnoviny</a></address>
      <p>2.11.2019 (Webnoviny.sk) – Poriadny šok pripravili hráčom FC Barcelona futbalisti Levante v sobotňajšom súboji 12. kola španielskej La Ligy. Favorit síce viedol na pôde klubu z Valencie presným zásahom Lionela Messiho z pokutového kopu 1:0, no Levante malo v druhom polčase skvelú desaťminútovku, počas ktorej prekonalo brankára Marca-Andreho ter Stegena hneď trikrát.</p>
      <p>Na 1:1 vyrovnal Jose Campana, vzápätí skóroval Borja Mayoral a klinec do barcelonskej „rakvy“ zatĺkol srbský obranca Nemanja Radoja.</p>
      <p><i>„Len ťažko sa hodnotí takýto súboj. V prvom polčase sme sa poriadne nadreli na náš gól, no po zmene strán sme v krátkom okamihu dostali tri góly. Na taký úder sme nedokázali vhodne zareagovať a prehra nás veľmi mrzí,“</i> zhodnotil po súboji stredopoliar Kataláncov Sergio Busquets.</p>
      <p>Espanyol Barcelona prehral s Valenciou 1:2 (1:0). Barcelončania síce viedli gólom Marca Rocu z pokutového kopu, no po zmene strán Daniel Parejo rovnako z penalty vyrovnal a tri body pre hostí zariadil Maxi Gómez. Espanyol je v tabuľke súťaže stále na predposlednej 19. priečke.</p>
      <h3>La Liga 2019/2020</h3>
      <p>12. kolo – sobota</p>
      <p><b>Espanyol Barcelona – Valencia 1:2 (1:0)</b><br/><b>Góly</b>: 31. Roca ( z pok. kopu) – 69. Parejo (z pok. kopu), 80. Maxi Gómez</p>
      <p><b>Levante – FC Barcelona 3:1 (0:1)</b><br/><b>Góly</b>: 61. Campana, 63. Mayoral, 68. Radoja – 38. Messi (z pok. kopu)</p>
      <p><b>FC Sevilla – Atlético Madrid 1:1 (1:0)</b><br/><b>Góly</b>: 28. Vazquez – 60. Morata</p>
      <p>Viac k témam: <a href="https://www.webnoviny.sk/tag/la-liga/"><u>La Liga</u></a><br/>Zdroj: Webnoviny.sk – <a href="https://www.webnoviny.sk/levante-v-la-lige-pred-vlastnymi-fanusikmi-znicilo-fc-barcelona-behom-desiatich-minut/"><u>Levante v La Lige pred vlastnými fanúšikmi zničilo FC Barcelona behom desiatich minút</u></a> © SITA Všetky práva vyhradené.</p>
    </article>
  </body>
</html>