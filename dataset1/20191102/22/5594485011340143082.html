<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/svyat/boris-dzhonsn-s-izvnredno-reshenie-za-tvrdiya-brekzit_news706929.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-02T22:38:00+00:00"/>
    <meta property="og:title" content="Борис Джонсън с извънредно решение за твърдия Брекзит"/>
    <meta property="og:description" content="С корекциите в официалната партийна позиция консерваторите разчитат да успокоят избирателите"/>
  </head>
  <body>
    <article>
      <h1>Борис Джонсън с извънредно решение за твърдия Брекзит</h1>
      <h2>С корекциите в официалната партийна позиция консерваторите разчитат да успокоят избирателите</h2>
      <address>
        <time datetime="2019-11-02T22:38:00+00:00">02 Nov 2019, 22:38</time>
      </address>
      <p>https://blitz.bg/svyat/boris-dzhonsn-s-izvnredno-reshenie-za-tvrdiya-brekzit_news706929.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1572715725-1.jpg"/>
      </figure>
      <p>
        <b>Премиерът на Великобритания Борис Джонсън се кани изцяло да отхвърли възможността за твърд Брекзит - без сделка с ЕС, в предизборния манифест на Консервативната партия. Това съобщи днес британският в. "Таймс". </b>
      </p>
      <p>По данни на изданието в документа няма да се споменава лозунгът "Брекзит на всяка цена", с който Джонсън тръгна през юли на изборите за партиен лидер и го използва до средата на октомври, когато бе принуден да моли Брюксел за отсрочка.<br/><br/>Като основна цел на партията при изборна победа ще се посочи "незабавно осъществяване на Брекзит" при условията на сделката между кралството и ЕС от 17 октомври.</p>
      <p>Британски опозиционери неведнъж са изразявали опасения, че евроскептичното крило в редиците на управляващите консерватори, а и самият Джонсън може да настоят за твърд Брекзит, ако парламентът не одобри в крайна сметка споразумението с ЕС, напомня агенцията.</p>
      <p>С корекциите в официалната партийна позиция консерваторите разчитат да успокоят избирателите, които се страхуват от евентуален Брекзит без сделка, а също и да привлекат на своя страна онези опозиционери, които са против нов референдум за Брекзит, посочва "Таймс".</p>
      <p>Според вестника новият манифест на консерваторите, който се очаква да бъде представен в средата на месеца, ще съдържа и обещания на правителството да намали данъците, да увеличи бюджетните разходи за социални програми и да акцентира върху борбата с престъпността. <br/><br/><b>ОЧАКВАЙТЕ ПОДРОБНОСТИ В БЛИЦ</b></p>
    </article>
  </body>
</html>