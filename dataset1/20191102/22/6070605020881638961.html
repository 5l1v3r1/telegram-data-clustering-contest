<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/Judici-presidencia-Trump_0_2337366281.html"/>
    <meta property="og:site_name" content="Ara.cat"/>
    <meta property="article:published_time" content="2019-11-02T22:37:43+00:00"/>
    <meta property="og:title" content="Judici a la presidència de Trump"/>
    <meta property="og:description" content="La gran incògnita serà veure quin dels dos grans partits nord-americans treu més rèdit electoral d’aquesta batalla política"/>
  </head>
  <body>
    <article>
      <h1>Judici a la presidència de Trump</h1>
      <h2>La gran incògnita serà veure quin dels dos grans partits nord-americans treu més rèdit electoral d’aquesta batalla política</h2>
      <address>
        <time datetime="2019-11-02T22:37:43+00:00">02 Nov 2019, 22:37</time>
      </address>
      <p>El pare fundador del bitllet de 10 dòlars, que els Estats Units van oblidar després de la seva prematura mort, continua el ressorgiment iniciat fa gairebé cinc anys amb l’exitós musical <i>Hamilton</i> de Lin-Manuel Miranda. La investigació per un procés de destitució (en anglès <i>impeachment</i> ) del president Donald Trump, anunciada pels demòcrates al setembre i formalitzada aquesta setmana, ha tornat a situar Alexander Hamilton sota el focus d’atenció. La mà dreta de George Washington és ara en boca de polítics, analistes, historiadors i experts legals perquè en els seus escrits a favor de la llavors nova Constitució nord-americana (Federalist Papers) va argumentar que l’<i> impeachment</i> estava dissenyat per corregir els delictes “polítics” causats per “una infracció o vulneració de la confiança pública”. Els demòcrates s’agafen a ell per assegurar que la referència de la Constitució als “delictes i faltes greus” per justificar l<i> ’impeachment</i> no es limita a delictes greus. I els republicans citen Hamilton, que va advertir del perill de l’ús d’aquest procés com a eina partidista, per acusar l’oposició d’iniciar una “caça de bruixes” contra el president.</p>
      <p>Sigui com sigui, a un any just de les eleccions presidencials, el possible judici polític a Trump és un altre element més de polarització d’una societat nord-americana que fa anys que està fracturada. De fet, és la cirereta que culmina tres anys en els quals les diferències racials, polítiques, socials i culturals s’han exacerbat encara més. I ho han fet sota el lideratge d’un president que no tan sols no ha fet res per aturar aquesta deriva sinó que l’ha alimentada convençut que l’explotació d’aquestes divisions, que el van catapultar a la Casa Blanca, el mantindrà al poder.</p>
      <h3>Campanya bruta</h3>
      <p>El judici polític, que es preveu que se celebri abans de Nadal, serà un drama amb grans dosis d’ira, indignació i frustració entre els partidaris i detractors de Trump. I serà l’avantsala d’una campanya que es preveu molt dura i bruta. Una gran part dels Estats Units està convençuda que l’<i> impeachment</i> és necessari per frenar l’autoritarisme i l’abús de poder de Trump -exemplificat amb la trucada al president ucraïnès per demanar que s’investigués el fill del seu rival, l’exvicepresident demòcrata Joe Biden, un dels seus possibles rivals en les eleccions presidencials de l’any que ve-. Una altra gran part del país es mostra enfadada amb un procés i una elit política que creu que busquen revertir la victòria de Trump a les eleccions del 2016.</p>
      <p>Tanmateix, si la majoria demòcrata de la cambra baixa, finalment, vota a favor de tirar endavant, el Senat serà l’encarregat de jutjar el comportament de Trump. I és gairebé segur que els senadors republicans evitaran la seva destitució. Així, la gran incògnita serà veure quin dels dos partits treu més rèdit electoral d’aquesta batalla política. El Congrés emetrà el seu judici de la presidència de Trump, però els votants seran els que dictaran el veredicte final.</p>
    </article>
  </body>
</html>