<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/pogon-szczecin-lech-poznan-wynik-i-relacja-z-meczu-pko-ekstraklasa,982486.html"/>
    <meta property="og:site_name" content="TVN24"/>
    <meta property="article:published_time" content="2019-11-02T22:30:00+00:00"/>
    <meta property="og:title" content="Dwie różne połowy w Szczecinie. Lech wyszarpał punkt"/>
    <meta property="og:description" content="Dominacja Pogoni przed przerwą i Lecha Poznań po niej. W ostatnim sobotnim meczu ekstraklasy w Szczecinie padł remis 1:1."/>
  </head>
  <body>
    <article>
      <h1>Dwie różne połowy w Szczecinie. Lech wyszarpał punkt</h1>
      <address>
        <time datetime="2019-11-02T22:30:00+00:00">02 Nov 2019, 22:30</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/8ff47db9-026c-4f56-bc65-9dd23b398a13-480p.mp4"/>
        <figcaption>Lech uratował remis w końcówce Foto: PAP/Marcin Bielecki | Video: PAP/EPA</figcaption>
      </figure>
      <h3>Dominacja Pogoni przed przerwą i Lecha Poznań po niej. W ostatnim sobotnim meczu ekstraklasy w Szczecinie padł remis 1:1.</h3>
      <p>Trener Lecha Dariusz Żuraw zapowiadał przed wyjazdem do Szczecina, że po porażce u siebie z Zagłębiem Lubin (1:2) wprowadzi zmiany w składzie. Miejsce w wyjściowej jedenastce mieli stracić młodzi i niedoświadczeni, a grać rutyniarze. Było trochę inaczej, bo miejsca zabrakło owszem dla Mateusza Skrzypczaka i Jakuba Kamińskiego, ale także Joao Amarala oraz Dorde Crnomarkovicia. Od pierwszej minuty zagrali za to: Tomas Rogne, Wołodymyr Kostewycz, Pedro Tiba i Karlo Muhar.<br/><br/>W nieco innej sytuacji był trener gospodarzy Kosta Runjaic. Jego zmiany wymusiło życie, a konkretnie nadmiar żółtych kartek Jakuba Bartkowskiego i Adama Buksy. W ich miejsce wyszli David Stec i Adam Frączczak. Powrócił do składu także młodzieżowiec Marcin Listkowski i był to bodaj jego najlepszy mecz w bieżącym sezonie.</p>
      <h3>Dwie różne połowy</h3>
      <p>Początek meczu wprawdzie rozgrywany był pod dyktando gospodarzy, ale to lechici pierwsi oddali strzały na bramkę. Już w drugiej minucie nieco chybił Kamil Jóźwiak. Za to celnie uderzali Pedro Tiba (z ponad 30 m) i Tymoteusz Puchacz – w obu sytuacjach na raty bronił Dante Stipica. W odpowiedzi w 11. minucie po raz pierwszy umiejętności Mickeya van den Harta sprawdził Frączczak.</p>
      <related>
        <a href="https://eurosport.tvn24.pl/pilka-nozna,105/trwa-zla-passa-lechii-gdansk-cracovia-uderzyla-w-koncowce,982471.html"/>
      </related>
      <p>Gospodarze zamknęli rywali na ich połowie. Goście przez kilka minut dzielnie się bronili, ale w 21. minucie Srdjan Spiridonović w dziecinny sposób ograł Jakuba Modera i Lubomira Satkę i z 20. metra trafił w okienko bramki Kolejorza, zdobywając już czwartego gola w lidze.<br/><br/>Po zdobyciu prowadzenia ciągle gospodarze dominowali, a najlepszą sytuację na podwyższenie wyniku miał Sebastian Kowalczyk w 40. minucie. Jednak jego strzał z 15 metrów był nieco za lekki i van der Hart poradził sobie z obroną. Dopiero w ostatnich pięciu minutach przed przerwą goście odważniej zaatakowali, ale obrona gospodarzy i Dante Stipica nie pozwolili na odrobienie strat.<br/><br/>Druga część zaczęła się, jak cały mecz – czyli od groźnego strzału gości. Konkretnie Tiby, które ponownie na raty bronił Stipica. Tym razem był to sygnał, że po raz kolejny po dobrej pierwszej połowie, w drugiej Pogoń odda inicjatywę rywalom. Najwięcej niebezpieczeństwa pod bramką gospodarzy siali Puchacz, Tiba i Jóźwiak. Gola na 1:1 strzelił jednak Thomas Rogne, który przy rzucie rożnym uprzedził Stipicę i główką trafił do siatki.<br/><br/>Remis raczej nie cieszy żadnego zespołu. Szczecinianie bowiem od 15 września (meczu z ŁKS Łódź 1:0) nie potrafi zwyciężyć u siebie. Lechowi z kolei coraz bardziej ucieka pierwsza ósemka zespołów ligi.</p>
      <p><b>Pogoń Szczecin - Lech Poznań 1:1 (1:0)</b><br/><b>Bramki:</b> Srdjan Spiridonović (21'), Thomas Rogne (82')</p>
      <p><b>Pogoń Szczecin:</b> Dante Stipica - Hubert Matynia, Benedikt Zech, Kostas Triantafyllopoulos, David Stec - Srdjan Spiridonović (90+2. Kacper Kozłowski), Tomas Podstawski, Zvonimir Kozulj (86. Igor Łasicki), Marcin Listkowski (75. Santeri Hostikka), Sebastian Kowalczyk - Adam Frączczak.<br/><br/><b>Lech Poznań:</b> Mickey van der Hart - Wołodymyr Kostewycz, Thomas Rogne, Lubomir Satka, Robert Gumny - Tymoteusz Puchacz (86. Jakub Kamiński), Pedro Tiba, Jakub Moder (66. Darko Jevtić), Karlo Muhar (78. Paweł Tomczyk), Kamil Jóźwiak - Christian Gytkjaer.</p>
      <p>Autor: pqv / Źródło: PAP</p>
    </article>
  </body>
</html>