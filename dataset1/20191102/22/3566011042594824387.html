<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544221.html/-%D9%87%D8%B2%D8%A7%D8%B1-%D8%AF%D8%A7%D9%86%D8%B4-%D8%A2%D9%85%D9%88%D8%B2-%D9%88-%D8%AF%D8%A7%D9%86%D8%B4%D8%AC%D9%88%DB%8C-%D9%84%D8%B1%D8%B3%D8%AA%D8%A7%D9%86%DB%8C-%D8%A8%D9%87-%D9%85%D9%86%D8%A7%D8%B7%D9%82-%D8%B9%D9%85%D9%84%DB%8C%D8%A7%D8%AA%DB%8C-%D8%A7%D8%B9%D8%B2%D8%A7%D9%85-%D9%85%DB%8C-%D8%B4%D9%88%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-02T22:27:00+00:00"/>
    <meta property="og:title" content="۷هزار دانش‌آموز و دانشجوی لرستانی به مناطق عملیاتی اعزام می‌شوند"/>
    <meta property="og:description" content="مسئول سازمان اردویی سپاه استان لرستان گفت: 7 هزار دانش آموز و دانشجوی لرستانی به اردوی راهیان نور اعزام می شوند."/>
  </head>
  <body>
    <article>
      <h1>۷هزار دانش‌آموز و دانشجوی لرستانی به مناطق عملیاتی اعزام می‌شوند</h1>
      <h2>مسئول سازمان اردویی سپاه لرستان:</h2>
      <address>
        <time datetime="2019-11-02T22:27:00+00:00">02 Nov 2019, 22:27</time>
      </address>
      <p>مسئول سازمان اردویی سپاه استان لرستان گفت: 7 هزار دانش آموز و دانشجوی لرستانی به اردوی راهیان نور اعزام می شوند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از<a href="http://safiraflak.ir/?p=945"> سفیرافلاک، </a>مرتضی سپهوند ظهر امروز در جمع خبرنگاران اظهار داشت: هر ساله دانش آموزان، دانشجویان و اقشار مختلف مردم به مناطق عملیاتی جنوب کشور اعزام می شوند که هدف از اعزام راهیان نور، ترویج فرهنگ ایثار و شهادت و آشنایی نسل جوان با رشادت های رزمندگان و شهدای دوران دفاع مقدس است.</p>
      <p>وی افزود: امسال ۵۵۰۰ دانش آموز و ۱۵۰۰ دانشجو از استان لرستان به اردوی راهیان نور اعزام می شوند و پایان امسال و فروردین ماه سال ۹۹ کاروان های خانوادگی و عمومی به مناطق عملیاتی جنوب کشور اعزام خواهند شد.</p>
      <p>مسئول سازمان اردویی گردشگری و راهیان نور سپاه حضرت ابوالفضل (ع) لرستان با اشاره به افتتاحیه مراسم اعزام راهیان نور از بروجرد عنوان کرد: امسال مراسم افتتاحیه در بروجرد و در مدرسه ثارالله برگزار شد چرا که در دوران دفاع مقدس از این مدرسه ۶۸ دانش آموز به شهادت رسیدند.</p>
      <p>وی بیان کرد: هدف اصلی از برگزاری اردوی راهیان نور، آشنایی جوانان و نوجوانان با اهداف شهدا و رزمندگان، تجدید میثاق با شهدای دفاع مقدس و ترویج فرهنگ ایثار و شهادت است.<br/>انتهای پیام/</p>
    </article>
  </body>
</html>