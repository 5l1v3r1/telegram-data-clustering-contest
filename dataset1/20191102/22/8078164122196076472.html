<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_03/alberto-antonello-resta-gravissimo-l-incidente-padre-franco-sono-annientato-9666ae82-fe2e-11e9-9c5d-ee1cd17612e0.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-02T22:00:00+00:00"/>
    <meta property="og:title" content="Alberto Antonello resta gravissimo dopo l’incidente il padre Franco: «Sono annientato»"/>
    <meta property="og:description" content="Centinaia di messaggi alle famiglie di Giulia Zandarin, morta nell’incidente, e di Alberto Antonello, ancora ricoverato"/>
  </head>
  <body>
    <article>
      <h1>Alberto Antonello resta gravissimo dopo l’incidente il padre Franco: «Sono annientato»</h1>
      <h2>Centinaia di messaggi alle famiglie di Giulia Zandarin, morta nell’incidente, e di Alberto Antonello, ancora ricoverato e in condizioni gravissime. Lo scrittore Ervas: «Piango, la vita si è accanita contro il padre di Alberto»</h2>
      <address><time datetime="2019-11-02T22:00:00+00:00">02 Nov 2019, 22:00</time> by <a rel="author">Francesca Visentin</a></address>
      <p>CASTELFRANCO (TREVISO) — Alberto Antonello è gravissimo. Attaccato a tubi e respiratore, in coma farmacologico, non smette di lottare nel reparto Rianimazione dell’ Ospedale di Mestre. Accanto a lui, papà Franco e mamma Bianca, che da venerdì non lo lasciano un attimo. Due famiglie distrutte, dopo lo schianto in auto di venerdì all’ alba, quella di Alberto Antonello, che era alla guida e quella di Giulia Zandarin, la fidanzata, 18 anni, che nella tragedia ha perso la vita: morta sul colpo. Una città sgomenta, Castelfranco Veneto, culla di entrambi i ragazzi. Le prossime ore saranno cruciali. Alberto ha molte fratture e lesioni interne gravi, oltre a un importante trauma cranico.</p>
      <slideshow>
        <figure>
          <img src="https://images2.corriereobjects.it/methode_image/2019/11/02/Interni/Foto%20Interni%20-%20Trattate/fondazione-kUvB-U3150444568825if-593x443@Corriere-Web-Sezioni.jpg"/>
        </figure>
        <figure>
          <img src="https://images2.corriereobjects.it/methode_image/2019/11/02/Interni/Foto%20Interni%20-%20Trattate/861302_358879967564989_1677600415_o-kUvB-U3150444568825kTE-593x443@Corriere-Web-Sezioni.jpg"/>
        </figure>
        <figure>
          <img src="https://images2.corriereobjects.it/methode_image/2019/11/02/Interni/Foto%20Interni%20-%20Trattate/704741_4522777840804_755080127_o-kUvB-U3150444568825cUE-593x443@Corriere-Web-Sezioni.jpg"/>
        </figure>
        <figcaption>Il libro, la fondazione, il film. In sei punti la storia della famiglia Antonello</figcaption>
      </slideshow>
      <p><b>Papà Franco Antonello è trincerato nel suo dolore.</b> Non lascia l’ ospedale, non risponde al telefono. Poche parole agli amici più cari. «Sono distrutto. Distrutto. Annientato». Aveva appuntamento venerdì a pranzo, con Alberto e Giulia. Belli e innamorati. Inseparabili. Invece è dovuto correre in ospedale. Doveva essere un momento in famiglia. Come facevano spesso. Tutti insieme, anche con Andrea Antonello, fratello di Alberto, ragazzo autistico diventato famoso dopo il libro dello scrittore Fulvio Ervas «Se ti abbraccio non avere paura», che l’ ha portato in tante trasmissioni tivù insieme a papà Franco. Il libro ora è approdato al cinema, trasformato dal regista Gabriele Salvatores nel film «Tutto il mio folle amore», già un successo.</p>
      <p><b>Ieri è stato tutto un susseguirsi di telefonate e messaggi</b>, Castelfranco Veneto e tutta l’ Italia si sono stretti intorno alle due famiglie. Oltre 400 i post arrivati sulla pagina Facebook Franco e Andrea, che promuove l’ attività della Fondazione «I bambini delle Fate», creata da Franco per sostenere la ricerca sull’ autismo e portare avanti progetti. «Siamo tutti con voi», «Preghiamo per voi», «Forza Alberto», «Il vostro amore vincerà» e via così. Anche personaggi famosi hanno voluto fare sentire il loro affetto: «La redazione si stringe in un abbraccio rivolto a Franco Antonello, diventato per noi un amico dopo il servizio di Giulio Golia», scrivono Le Iene. «E’ un momento in cui serve riflettere e dare sostegno a Andrea e Franco», fa sapere il campione olimpico mondiale di canoa, Daniele Scarpa. E il regista Salvatores ieri si è informato delle condizioni di Alberto. Ma sui siti che hanno dato la notizia, sono arrivate anche critiche al ragazzo. E frasi velenose. Affranto lo scrittore Fulvio Ervas, prima di tutto amico di Franco Antonello e della famiglia, oltre che autore della storia decollata in tutto il mondo, che ha contribuito a fare conoscere l’ universo dei ragazzi autistici, oltre ogni tabù o paura. «Non riesco a fare altro che piangere. Non ho parole. La vita si è accanita contro Franco Antonello. Una tragedia - dice Ervas, che in questi giorni è in Sicilia - . So com’ è Franco, questo dolore immenso l’ ha fatto chiudere, ha abbassato la saracinesca tra lui e il mondo. Spero di riuscire a vederlo domani». Sui commenti degli hater social, Ervas: «Se Franco non fosse famoso, nessuno avrebbe detto nulla. Basta con l’ odio da web, è una società malata». <br/><br/><b>Franco, un papà che ha sempre vissuto per i suoi figli.</b> Imprenditore, completamente concentrato su Andrea, da quando a due anni gli fu diagnosticato l’ autismo, ha dedicato la sua esistenza a combattere perché i ragazzi autistici possano avere una vita normale, inseriti nella società. Con Andrea ha addirittura attraversato due continenti in moto. E Alberto, il secondogenito: Franco si tormentava (ne ha parlato anche in un libro) di non passare con lui abbastanza tempo, troppo preoccupato per Andrea. Ansie di padre. Perché in realtà Alberto è sempre stato molto coccolato dalla famiglia. Coinvolto in tante avventure promosse da papà, come il cammino di Santiago nel 2016, che Franco, Andrea e Alberto hanno affrontato insieme.</p>
    </article>
  </body>
</html>