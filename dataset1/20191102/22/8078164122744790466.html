<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_03/fiorentina-parma-1-1-contropiede-gervinho-risponde-castrovilli-5107571c-fe6d-11e9-9c5d-ee1cd17612e0.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-02T22:00:00+00:00"/>
    <meta property="og:title" content="Fiorentina-Parma 1-1, al contropiede di Gervinho risponde Castrovilli"/>
    <meta property="og:description" content="Sotto la pioggia, finisce in parità tra gli uomini di Montella e la squadra di D’Aversa che aveva fermato l’Inter. Rallenta così la corsa dei viola"/>
  </head>
  <body>
    <article>
      <h1>Fiorentina-Parma 1-1, al contropiede di Gervinho risponde Castrovilli</h1>
      <h2>Sotto la pioggia, finisce in parità tra gli uomini di Montella e la squadra di D’Aversa che aveva fermato l’Inter. Rallenta così la corsa dei viola</h2>
      <address><time datetime="2019-11-02T22:00:00+00:00">02 Nov 2019, 22:00</time> by <a rel="author">Franco Fiocchini</a></address>
      <p>È finita 1-1 al Franchi, sotto la pioggia, tra Fiorentina e Parma. Al gol di Gervinho nel finale del primo tempo ha risposto Castrovilli di testa al 22’ della ripresa. Il risultato è corretto perché il Parma ha giocato meglio nel primo mentre la Viola si è svegliata nel secondo dopo che Montella ha inserito un secondo attaccante Vlahovic a fianco di Boateng.<br/>Fiorentina lenta, un po’ spenta e poco ispirata nei primi 45 minuti contro un Parma che si è difeso con ordine senza rinunciare a ripartire con le scorribande di Gervinho e Karamoh. Forse un po’ condizionata dalla velocità degli attaccanti della squadra di D’Aversa, quella di Montella ha cercato di non prestare il fianco alle ripartenze degli avversari. Missione fallita perché Hermani, ispirato da Karamoh, ha subito spaventato la difesa della Fiorentina, imitato da Gervinho che, da ottima posizione, ha finito per allungarsi troppo la palla in area. Inoperoso Sepe per tutto il primo tempo visto che Chiesa e soci non hanno tirato mai in porta. E proprio da una palla persa da un Chiesa ha preso avvio l’azione vincente della squadra di D’Aversa al 40’: Kucka ha lanciato in campo aperto Gervinho, che si è involato sulla sinistra e con un morbido tocco ha superato Dragowski.</p>
      <h4>Tentativo di reazione</h4>
      <p>La Fiorentina ha provato a reagire con iniziative individuali a inizio del secondo tempo: un tiro di Boateng è finito fuori di poco, ma in contropiede Gervinho, che Milenkovic ha cercato di contenere, ha spaventato Dragowski con un rasoterra respinto dal portiere. Montella, allora, ha provato a inserire Vlahovic come seconda punta a fianco di Boateng. E la sua squadra ha subito mostrato più convinzione in avanti. Al 22’è arrivato il gol di testa di Castrovilli su cross dalla sinistra di Dalbert. Poi uno spunto dell’intraprendente Vlahovic ha impegnato Sepe in una parata a terra e sempre il giovane attaccante ha sfiorato il gol in spaccata su cross sempre di Dalbert. Nel finale della terza partita in una settimana non poteva che farsi sentire un po’ di stanchezza. Ultima emozione della serata un colpo di testa di Chiesa finito fuori di poco.</p>
    </article>
  </body>
</html>