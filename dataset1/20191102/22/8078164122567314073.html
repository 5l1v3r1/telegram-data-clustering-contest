<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_03/torino-juve-de-ligt-rigore-negato-cairo-c-era-usati-due-pesi-due-misure-fbb361cc-fe06-11e9-9c5d-ee1cd17612e0.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-02T22:00:00+00:00"/>
    <meta property="og:title" content="Torino-Juve, De Ligt e il rigore negato. Cairo: «C’era, usati due pesi e due misure»"/>
    <meta property="og:description" content="La rabbia del presidente del Toro. Belotti: «Colpisce col braccio nettamente, sono stati fischiati falli meno clamorosi»"/>
  </head>
  <body>
    <article>
      <h1>Torino-Juve, De Ligt e il rigore negato. Cairo: «C’era, usati due pesi e due misure»</h1>
      <h2>La rabbia del presidente del Toro. Belotti: «Colpisce col braccio nettamente, sono stati fischiati falli meno clamorosi»</h2>
      <address><time datetime="2019-11-02T22:00:00+00:00">02 Nov 2019, 22:00</time> by <a rel="author">Giampiero Timossi</a></address>
      <p>TORINO — Non basta un’ uniforme, quella dell’ arbitro. Piuttosto servirebbe uniformità. Un rigore concesso al Lecce, sabato scorso, contro la Juve. Uno dato ieri all’ Olimpico, mano di Callejon, in Roma-Napoli. L’arbitro Rocchi non vede, il Var chiama, rigore. Copia e incolla. Poi decidi come ti pare. È quello che succede ieri sera, stadio «Grande Torino», minuto 11, solito vizio dell’ olandese: <a href="https://www.corriere.it/sport/19_novembre_02/juve-passa-misura-un-toro-tostissimo-tiene-passo-dell-inter-694880e2-fdac-11e9-8a58-4dee50fcf96c.shtml">tocca in area con un braccio</a>, l’arbitro Doveri sorvola, il Var decide che può andare così, niente rigore. Poi però lo ammetterà anche Maurizio Sarri, pochi minuti prima dell’ incontro e dei complimenti al collega Mazzarri. Ammette l’ allenatore della Juve: «De Ligt si è ritrovato con la mano nel posto sbagliato al momento sbagliato». <br/><br/>Un caso sul quale interviene anche Urbano Cairo, presidente del Torino: «A mio avviso il rigore c’era. Per lo stesso episodio, a Lecce, il rigore contro la Juve è stato fischiato». E ancora, sugli episodi: «E mi stupisce anche il fallo fischiato nel finale, a Lukic. O che non sia stato preso nessun provvedimento per quella brutta entrata su Belotti. Credo siano stati usati due pesi e due misure: solo per fare un esempio penso all’ ammonizione a Baselli perché ha allontanato il pallone, ma non a Szczesny che faceva la stessa cosa. Comunque la prova di carattere del Toro c’è stata, è quello che volevamo». <br/><br/>Ribadisce il capitano Belotti: «Avevo colpito di testa, quando mi sono girato, ho visto che De Ligt l’aveva presa con il braccio nettamente. Dispiace, in alte partite sono stati fischiati rigori meno clamorosi». Anche Antonio Comi, direttore generale, attacca: «Quello che vogliamo capire è l’episodio del rigore, che a Lecce hanno dato e qui no». Resta un giallo, il colore della divisa di arbitri alla ricerca di un giudizio almeno uniforme.<br/><br/><a href="https://www.corriere.it/sport/19_novembre_03/torino-juve-rigore-non-su-fallo-de-ligt-cosa-dice-regolamento-ef83a87a-fe16-11e9-9c5d-ee1cd17612e0.shtml">Ma cosa dice il regolamento? Leggi l’approfondimento sulle regole per i rigori</a></p>
    </article>
  </body>
</html>