<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-congress-will-add-five-crore-people-with-new-app-party-will-start-membership-campaign-soon-2829170.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-02T22:24:57+00:00"/>
    <meta property="og:title" content="कांग्रेस नए एप से पांच करोड़ लोगों को जोड़ेगी, पार्टी जल्द शुरू करेगी सदस्यता अभियान"/>
    <meta property="og:description" content="कांग्रेस पार्टी ने देश भर में पांच करोड़ लोगों को जोड़ने के लक्ष्य के साथ सदस्यता अभियान शुरू करने के लिए एक विशेष एप तैयार किया है। इससे पार्टी नए सदस्यों का विस्तृत डेटाबेस तैयार करेगी। यह डेटाबेस नए..."/>
  </head>
  <body>
    <article>
      <h1>कांग्रेस नए एप से पांच करोड़ लोगों को जोड़ेगी, पार्टी जल्द शुरू करेगी सदस्यता अभियान</h1>
      <address><time datetime="2019-11-02T22:24:57+00:00">02 Nov 2019, 22:24</time> by <a rel="author">एजेंसी ,नई दिल्ली।</a></address>
      <p>कांग्रेस पार्टी ने देश भर में पांच करोड़ लोगों को जोड़ने के लक्ष्य के साथ सदस्यता अभियान शुरू करने के लिए एक विशेष एप तैयार किया है। इससे पार्टी नए सदस्यों का विस्तृत डेटाबेस तैयार करेगी। यह डेटाबेस नए सदस्यों के वर्ग और पेशे के आधार पर तैयार किया जाएगा।</p>
      <p>सदस्यता अभियान से जुड़े सूत्रों के मुताबिक, पार्टी की ओर से तैयार कराए गए इस ऐप का नाम ‘ऑफिशियल आईएनसी मेंबरशिप’ है। इसकी शुरुआत चार नवंबर को हो सकती है। इस एप को कांग्रेस अध्यक्ष सोनिया गांधी की मंजूरी भी मिल गई है। एप तैयार करने वाली टीम के एक पदाधिकारी ने कहा, ‘कांग्रेस भाजपा की तरह मिस्ड कॉल के जरिए नहीं, बल्कि इस एप के माध्यम से वास्तविक सदस्य बनाना चाहती है।’</p>
      <p>कांग्रेस के संगठन महासचिव केसी वेणुगोपाल की निगरानी में पार्टी व्यापक सदस्यता अभियान चला रही है, जिसके तहत नए पांच करोड़ सदस्यों को पार्टी से जोड़ने का लक्ष्य रखा गया है। इस अभियान में फर्जी सदस्यता से बचने के लिए ही डिजिटल प्रणाली का सहारा लिया जा रहा है। वेणुगोपाल ने हाल ही में पार्टी नेताओं को महाराष्ट्र, हरियाणा और झारखंड को छोड़कर सभी राज्यों में सदस्यता के लिए अभियान शुरू करने के लिए कहा है। </p>
      <p><b>यूपी, गोवा, छग से शुरुआत</b><br/>इस एप के जरिये सदस्यता अभियान की शुरुआत सबसे पहले छत्तीसगढ़, उत्तर प्रदेश और गोवा में होगी। फिर देश के दूसरे राज्यों में इसका विस्तार किया जाएगा। </p>
      <p><b>घर-घर जनसंपर्क</b><br/>कांग्रेस के एक नेता ने कहा, पार्टी कार्यकर्ता घर-घर संपर्क कर इस एप के माध्यम से लोगों को पार्टी से जोड़ेंगे। पार्टी अपने सदस्यों का एक विस्तृत डेटाबेस तैयार करना चाहती है। इसलिए इस ऐप के जरिये सदस्यों के वर्ग और पेशे की भी जानकारी ली जाएगी। </p>
      <p><b>डिजिटल प्रणाली अपनाएंगे</b><br/>इस ऐप के माध्यम से कांग्रेस की सदस्यता लेने वाले व्यक्ति का पहले फोन नंबर डाला जाएगा और फिर उसकी तस्वीर ली जाएगी। बाद में वर्ग और पेशे के विकल्पों में से संबंधित विकल्प को भरने के बाद उसके सदस्यता फॉर्म को सबमिट कर दिया जाएगा। एप में सामान्य, ओबीसी, एससी, एसटी, अल्पसंख्यक और अन्य के तहत नए सदस्यों को अपने वर्ग का उल्लेख करना होगा।</p>
      <p><b> अभी तीन करोड़ सदस्य</b><br/>मौजूदा समय में कांग्रेस के करीब तीन करोड़ सदस्य हैं। कांग्रेस ने इससे पहले सदस्यता अभियान लोकसभा चुनाव से पहले चलाया गया था। </p>
    </article>
  </body>
</html>