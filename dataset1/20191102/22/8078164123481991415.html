<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/moda/news/19_novembre_03/lingerie-vietata-minori-kristina-ti-finisce-nuovo-guardaroba-artissima-07006928-fe19-11e9-9c5d-ee1cd17612e0.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-02T22:00:00+00:00"/>
    <meta property="og:title" content="La lingerie Vietata ai minori di Kristina Ti finisce nel nuovo guardaroba di Artissima"/>
    <meta property="og:description" content="Invitata dalla direttrice della kermesse la stilista torinese ha lanciato il progetto in occasione dell’apertura. «La mia creatività esplode quando devo lavorare su piccoli pezzi e le capsule ti permettono di dare sempre nuova vita alle collezioni»"/>
  </head>
  <body>
    <article>
      <h1>La lingerie Vietata ai minori di Kristina Ti finisce nel nuovo guardaroba di Artissima</h1>
      <h2>Invitata dalla direttrice della kermesse la stilista torinese ha lanciato il progetto in occasione dell’apertura. «La mia creatività esplode quando devo lavorare su piccoli pezzi e le capsule ti permettono di dare sempre nuova vita alle collezioni»</h2>
      <address><time datetime="2019-11-02T22:00:00+00:00">02 Nov 2019, 22:00</time> by <a rel="author">Francesca Angeleri</a></address>
      <p>La lingerie per lei è come «una canzone che ci ricorda la prima volta che siamo uscite da sole o il film che guardavamo quando abbiamo dato il primo bacio. Per me è stata l’inizio di tutto e anche se da una parte l’ho abbandonata a favore delle mie collezioni, appeno sento quella parola mi s’illuminano gli occhi». Kritina Ti iniziò proprio dai triangolini impalpabili e dai costumi da bagno: è in quei pochi centimetri che la creatività di Cristina Tardito si esprime al meglio. In occasione dell’edizione 2019 di Artissima, la fiera internazionale d’arte contemporanea di Torino, Tardito è stata invitata dalla direttrice Ilaria Bonacossa a sostenere il progetto della rassegna (vietata ai minori): Abstract Sex. We don’t have any clothes, only equipment, legata al tema Desiderio e Censura che è stato il fil rouge della fiera. Immediatamente, le è balenata l’idea di creare una capsule di biancheria erotica: l’ha chiamata «VM18».</p>
      <figure>
        <img src="https://images2.corriereobjects.it/methode_image/2019/11/03/Moda/Foto%20Moda%20-%20Trattate/arturo%20bracchetti_cristina%20tardito-kfFF-U3150464258514jHB-593x443@Corriere-Web-Sezioni.jpg?v=201911031104"/>
        <figcaption>Arturo Brachetti e Kristina Ti al lancio della capsule VM18</figcaption>
      </figure>
      <p><b>Com’è la sua lingerie «Vietata ai minori»?</b><br/>L’idea era quella di creare un prodotto che fosse sempre «un Kristina Ti», ma con una chiave sexy erotica molto spinta. Volevo spingermi oltre il mio limite. Ci sono dei triangolini piccolissimi, di seta impalpabile che creano un effetto pelle su pelle. Il capo che preferisco sono i reggiseni con le croci che coprono i capezzoli. Sono 13 pezzi che includono baby doll, slip, culotte, bra, top, camicie e vestaglie. Ci sono diversi gradi di vedo non vedo, tulle con ricami simmetrici, stampe a tema voyeuristico e luminose paillettes ramate. Tutti modi differenti di esaltare il corpo femminile. A seconda della sensibilità di ciascuna donna, possono essere indossati a nudo oppure sovrapposti su altri abiti. I pezzi sono numerati ma innumerevoli gli utilizzi.</p>
      <figure>
        <img src="https://images2.corriereobjects.it/methode_image/2019/11/03/Moda/Foto%20Moda%20-%20Trattate/FSM_5144-kfFF-U3150464258514fm-593x443@Corriere-Web-Sezioni.jpg?v=201911031104"/>
        <figcaption>Capsule Kristina Ti VM18</figcaption>
      </figure>
      <p><b>Il rapporto tra questa capsule e le sue collezioni</b><br/>Questo è un periodo della mia vita in cui sto cercando di stravolgere ciò che ho sempre fatto. È cominciato tutto da un fatto personale: la perdita di mio padre avvenuta cinque anni fa. Credo che gli scrolloni siano positivi. Per questo motivo ho deciso di inserire nel mio pacchetto collezioni delle capsule: mi permettono di focalizzare molto. Questa limited edition di lingerie abbiamo iniziato a venderla dalla sera stessa dell’inaugurazione di Artissima solo nel nostro negozio di Torino e nello shop on line. Successivamente, parte dei capi sarà disponibile nei negozi monomarca Kristina Ti come oggettistica di Natale. Ora sto anche lavorando a una di abiti da cerimonia e poi ci sarà anche quella di maglieria. Trovo che siano il modo giusto per sottolineare un prodotto: non pochi di tanti ma tanti di uno.</p>
      <figure>
        <img src="https://images2.corriereobjects.it/methode_image/2019/11/03/Moda/Foto%20Moda/FotoZoom.jpg?v=201911031104"/>
        <figcaption>Capsule Kritina Ti VM18</figcaption>
      </figure>
      <p><b>Perché ama così tanto la lingerie?</b><br/>Più mi metti dei paletti e più funziono. Il mio capo riconoscibile per eccellenza era il costume da bagno: 70 cm di stoffa. Sono la «regina» del dettaglio, amo le rifiniture, le stampe, i tessuti. Però, più libertà ho e più mi perdo. Nel piccolo della lingerie c’è una gabbia dorata in cui esprimo al meglio la mia creatività: in poco spazio creo un gioiellino.</p>
      <figure>
        <img src="https://images2.corriereobjects.it/methode_image/2019/11/03/Moda/Foto%20Moda%20-%20Trattate/t%20shirt%20in%20colaborazione%20con%20Artissima-kfFF-U3150464258514QKF-593x443@Corriere-Web-Sezioni.jpg?v=201911031104"/>
        <figcaption>T-Shirt Kristina Ti per Artissima</figcaption>
      </figure>
      <p><b>Qual è il suo rapporto con l’arte?</b><br/>In particolare sono una super fan di Artissima. Da sempre. Dalla nascita di mia figlia Lola, ogni anno, ho comprato un’opera. Quando avrà 18 anni questa collezione diventerà sua. È una collezione che ha a che fare con noi, con la nostra vita insieme. Ogni opera ci lega. In particolare ho una predilezione per la fotografia. Quando riguarderà la fotografia di Mollino saprà il perché l’avevo acquistata. O quella di Joan Jonas: in quel momento voleva assolutamente un cane che io invece non volevo prendere. Jonas, che solitamente è un’artista video, aveva fatto degli schizzi che ritraevano un cane. A un primo sguardo sembra feroce ma, se lo osservi meglio, ti accorgi che il suo muso è a forma di cuore. Penso che non dimenticherà quel periodo in cui desiderava un cagnolino e la mamma rompiscatole non ne voleva sapere. Chissà.</p>
    </article>
  </body>
</html>