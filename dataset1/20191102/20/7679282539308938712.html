<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-tis-hazari-court-police-and-lawyers-clash-many-vehicles-burnt-2829130.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-02T20:27:39+00:00"/>
    <meta property="og:title" content="तीस हजारी अदालत: पुलिस और वकीलों में हुई भिडंत, कई गाड़ियां फूंकी गईं"/>
    <meta property="og:description" content="तीस हजारी अदालत में शनिवार दोपहर बाद पार्किंग के विवाद को लेकर वकीलों व पुलिस के बीच संघर्ष हो गया। इसमें एक वकील को गोली लगने की बात सामने आ रही है, हालांकि पुलिस का कहना है कि उनकी तरफ से कोई गोली..."/>
  </head>
  <body>
    <article>
      <h1>तीस हजारी अदालत: पुलिस और वकीलों में हुई भिडंत, कई गाड़ियां फूंकी गईं</h1>
      <address><time datetime="2019-11-02T20:27:39+00:00">02 Nov 2019, 20:27</time> by <a rel="author">प्रमुख संवाददाता,नई दिल्ली।</a></address>
      <p>तीस हजारी अदालत में शनिवार दोपहर बाद पार्किंग के विवाद को लेकर वकीलों व पुलिस के बीच संघर्ष हो गया। इसमें एक वकील को गोली लगने की बात सामने आ रही है, हालांकि पुलिस का कहना है कि उनकी तरफ से कोई गोली नहीं चलाई गई। आपसी संघर्ष में डीसीपी, एसएचओ समेत कई पुलिसकर्मी और वकील घायल हुए हैं। कचहरी परिसर में 17 वाहनों में तोड़फोड़ की गई। घटना के विरोध में दिल्ली की सभी अदालतों में सोमवार को वकीलों ने हड़ताल की घोषणा कर दी  है।<br/>पुलिस व वकीलों की यह झड़प अदालत परिसर स्थित लॉकअप के बाहर कार पार्किंग के विवाद से शुरु हुई। प्रत्यक्षदशियों के अनुसार सुरक्षाकर्मियों ने वकील को कार पार्किंग से रोका, तो दोनों के बीच झगड़ा शुरू हो गया। बताया जा रहा है कि वकीलों की भीड़ बढ़ते देख सुरक्षाकर्मियों ने बचाव में गोली चलाई, जोकि एक वकील के सीने में जाकर लगी। हालांकि पुलिस इस पूरे घटनाक्रम से साफ इंकार कर रही है।</p>
      <p>इस भिड़ंत में पुलिस के दस आला अधिकारी जख्मी बताए जा रहे हैं, जिनमें उत्तरी जिले के सहायक पुलिस उपायुक्त (डीसीपी), कोतवाली व सिविल लाइन थाने के थानाध्यक्ष एवं उत्तरी जिले के पुलिस उपायुक्त के ऑपरेटर शामिल हैं।</p>
      <p>वहीं, दर्जनों वकीलों के घायल होने की जानकारी भी मिल रही है। दिल्ली बार एसोसिएशन की तरफ से बताया गया है कि उनके चार वकील गंभीर रुप से जख्मी हुए हैं। दिल्ली की सभी बार एसोसिएशन ने इस घटना को लेकर विरोध जताया है।</p>
      <p>दिल्ली की सभी जिला अदालतों के वकीलों ने सोमवार से अनिश्चितकालीन हड़ताल पर जाने का एलान किया है। दूसरी तरफ पुलिस ने स्थिति नियंत्रण में होने की जानकारी दी है। देर शाम तक तीस हजारी अदालत में तनाव का माहौल बना हुआ था। भारी पुलिसबल की तैनाती अदालत परिसर में की गई है। सूत्रों से मिली जानकारी के अनुसार देर रात पुलिस इस मामले में मुकदमा दर्ज कर सकती है।</p>
      <p><b>अधिवक्ता विजय शर्मा को लगी है गोली</b><br/>प्रत्यक्षदर्शियों के मुताबिक पुलिसकर्मियों ने पीड़ित वकील व दो अन्य वकीलों को लॉकअप में बंद कर दिया। इस सूचना के आधार पर लॉकअप के बाहर बड़ी संख्या में वकील एकत्रित हो गए। वकीलों ने पुलिसकर्मियों को दौड़ाना शुरु कर दिया। वकीलों की भीड़ को देख एक पुलिसकर्मी ने बचाव में गोली चलाई, जोकि अधिवक्ता विजय शर्मा के सीने में लग गई। बहरहाल अधिवक्ता विजय शर्मा का सेंट स्टीफन अस्पताल में इलाज चल रहा है।</p>
      <p><b>17 वाहन में तोड़फेोड़ की व आग लगाई</b><br/>संघर्ष के दौरान 17 वाहनों में तोड़फोड़ की। कुछ वाहनों में आग भी लगा दी, जिनमें पुलिस की जिप्सी, बाइक व अन्य वाहन शामिल हैं। मीडिया कर्मियों के साथ भी धक्का-मुक्की हुई। मीडियाकर्मियों के मोबाइल छीन लिए गए। वीडियो बना रहे आम लोगों के मोबाइल भी छीन लिए गए। इस हंगामें में कई महिला वकील भी जख्मी हुई हैं। हालात बिगड़ते देखकर वरिष्ठ पुलिस अधिकारियों ने आसपास के सभी थानो के अलावा दूसरे जिलों से फोर्स बुला ली। देर शाम तक पुलिस अफसर वकीलों को समझाने में लगे थे।</p>
    </article>
  </body>
</html>