<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/fotbaliste-bayernu-mnichov-utrpeli-ve-frankfurtu-debakl-1-5/1816402?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-02T20:47:00+00:00"/>
    <meta property="og:title" content="Fotbalisté Bayernu Mnichov utrpěli ve Frankfurtu debakl 1:5"/>
    <meta property="og:description" content="Berlín - Fotbalisté Bayernu Mnichov utrpěli v 10. kole německé ligy na hřišti Eintrachtu Frankfurt debakl 1:5. Bavorský celek, který hrál od deváté minuty bez vyloučeného Jeromea Boatenga, nezvítězil ve třetím z posledních čtyř kol. Vedoucí Mönchengladbach vyhrál v Leverkusenu 2:1, druhý Dortmund si poradil s Wolfsburgem 3:0 a třetí Lipsko i díky hattricku Tima Wernera rozstřílelo Mohuč 8:0. Mezi střelce se zapsal také český obránce Theodor Gebre Selassie, jeho branka ale Brémám vynesla pouze bod za remízu 2:2 s Freiburgem."/>
  </head>
  <body>
    <article>
      <h1>Fotbalisté Bayernu Mnichov utrpěli ve Frankfurtu debakl 1:5</h1>
      <address><time datetime="2019-11-02T20:47:00+00:00">02 Nov 2019, 20:47</time> by <a rel="author" href="http://www.ctk.cz/" target="_blank">ČTK</a></address>
      <p>Berlín - Fotbalisté Bayernu Mnichov utrpěli v 10. kole německé ligy na hřišti Eintrachtu Frankfurt debakl 1:5. Bavorský celek, který hrál od deváté minuty bez vyloučeného Jeromea Boatenga, nezvítězil ve třetím z posledních čtyř kol. Vedoucí Mönchengladbach vyhrál v Leverkusenu 2:1, druhý Dortmund si poradil s Wolfsburgem 3:0 a třetí Lipsko i díky hattricku Tima Wernera rozstřílelo Mohuč 8:0. Mezi střelce se zapsal také český obránce Theodor Gebre Selassie, jeho branka ale Brémám vynesla pouze bod za remízu 2:2 s Freiburgem.</p>
      <p>Frankfurt přesilovku poprvé využil v 25. minutě, kdy se trefil Filip Kosič. Osm minut po něm zvýšil Djibril Sow. Na jeho trefu zareagoval o čtyři minuty později Robert Lewandowski, který si připsal už 14. bundesligovou trefu v sezoně. Navíc skóroval v desátém kole za sebou, čímž vyrovnal rekord soutěže. O něj se nyní dělí s Klausem Allofsem, jenž stejnou střeleckou sérii zaznamenal v roce 1984 v dresu Kolína nad Rýnem, a Pierrem-Emerickem Aubameyangem, jemuž se to povedlo v barvách Dortmundu před čtyřmi lety.</p>
      <p>To ale bylo ze strany obhájce titulu vše. Ve druhé půli přidal Eintracht další tři branky, o něž se postarali David Abraham, Martin Hinteregger a pět minut před koncem základní hrací doby Goncalo Paciencia.</p>
      <p>Šestou výhru Mönchengladbachu za uplynulých sedm kol vystřelil ve 42. minutě Marcus Thuram, který Borussii posunul do nakonec rozhodujícího vedení 2:1. Triumf Dortmundu zařídili ve druhém dějství Thorgan Hazard, Raphael Guerreiro a z penalty Mario Götze. Soupeř pražské Slavie v Lize mistrů neprohrál v lize poosmé za sebou.</p>
      <p>Lipsko o výhře rozhodlo už v prvním dějství, které ovládlo 5:0. Domácí celek poslal do vedení v páté minutě Marcel Sabitzer. Gólový uragán se odehrál mezi 30. až 50. minutou, kdy Lipsko skórovalo šestkrát. Český útočník vítězného týmu Patrik Schick kvůli zranění znovu neusedl ani na střídačku. Lipsko vyhrálo v lize po čtyřech kolech, během nichž získalo jen dva body.</p>
      <p>Brémy, které nastoupily v brance s Jiřím Pavlenkou, vedly od deváté minuty, kdy se trefil kosovský záložník Milot Rashica. Za Freiburg vyrovnal po necelé půlhodině hry Nils Petersen, který chybujícího Pavlenku obral o míč a zamířil do odkryté branky.</p>
      <figure>
        <img src="https://i3.cn.cz/3/1572714293_P201911020520401.jpg"/>
      </figure>
      <p>V 59. minutě posunul Gebre Selassie domácí znovu do vedení, když se trefil hlavou k tyči. Hosté hráli od 87. minuty Janika Haberera, přesto skórovali. Dělbu bodů zařídil ve třetí minutě nastavení hlavičkou opět Petersen.</p>
      <p>Desáté kolo nabídlo poprvé v historii bundesligy souboj berlínských celků Unionu s Herthou. Šťastnějším celkem byl Union, který zvítězil 1:0. O triumfu nováčka rozhodl v 90. minutě z penalty Sebastian Polter. Poraženému mužstvu scházel záložník Vladimír Darida, který v minulém kole dostal červenou kartu.</p>
      <p>
        <b>Německá fotbalová liga - 10. kolo:</b>
      </p>
      <p>Brémy - Freiburg 2:2 (9. Rashica, 59. Gebre Selassie - 28. a 90.+3 Petersen), Dortmund - Wolfsburg 3:0 (52. Hazard, 58. Guerreiro, 88. Götze z pen.), Eintracht Frankfurt - Bayern Mnichov 5:1 (25. Kostič, 33. Sow, 49. Abraham, 61. Hinteregger, 85. Paciencia - 37. Lewandowski), Leverkusen - Mönchengladbach 1:2 (25. Volland - 18. Wendt, 42. Thuram), Lipsko - Mohuč 8:0 (30., 48. a 87. Werner, 5. Sabitzer, 35. Nkunku, 39. Halstenberg, 44. Poulsen, 50. Mukiele), Union Berlín - Hertha Berlín 1:0 (90. Polter z pen.).</p>
      <p>
        <b>Tabulka:</b>
      </p>
      <ul>
        <li>1. | Mönchengladbach | 10 | 7 | 1 | 2 | 21:10 | 22</li>
        <li>2. | Dortmund | 10 | 5 | 4 | 1 | 23:11 | 19</li>
        <li>3. | Lipsko | 10 | 5 | 3 | 2 | 25:10 | 18</li>
        <li>4. | Bayern Mnichov | 10 | 5 | 3 | 2 | 25:16 | 18</li>
        <li>5. | Freiburg | 10 | 5 | 3 | 2 | 19:12 | 18</li>
        <li>6. | Eintracht Frankfurt | 10 | 5 | 2 | 3 | 21:15 | 17</li>
        <li>7. | Wolfsburg | 10 | 4 | 5 | 1 | 11:8 | 17</li>
        <li>8. | Hoffenheim | 10 | 5 | 2 | 3 | 14:13 | 17</li>
        <li>9. | Schalke | 9 | 4 | 3 | 2 | 14:9 | 15</li>
        <li>10. | Leverkusen | 10 | 4 | 3 | 3 | 15:15 | 15</li>
        <li>11. | Hertha Berlín | 10 | 3 | 2 | 5 | 15:17 | 11</li>
        <li>12. | Brémy | 10 | 2 | 5 | 3 | 17:21 | 11</li>
        <li>13. | Union Berlín | 10 | 3 | 1 | 6 | 10:15 | 10</li>
        <li>14. | Mohuč | 10 | 3 | 0 | 7 | 10:27 | 9</li>
        <li>15. | Düsseldorf | 9 | 2 | 1 | 6 | 10:16 | 7</li>
        <li>16. | Kolín nad Rýnem | 9 | 2 | 1 | 6 | 9:19 | 7</li>
        <li>17. | Augsburg | 9 | 1 | 4 | 4 | 10:21 | 7</li>
        <li>18. | Paderborn | 10 | 1 | 1 | 8 | 11:25 | 4</li>
      </ul>
    </article>
  </body>
</html>