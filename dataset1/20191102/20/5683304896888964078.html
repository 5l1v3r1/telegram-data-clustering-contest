<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/02/kadannappally-ramachandran-singing.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-02T20:20:00+00:00"/>
    <meta property="og:title" content="അപ്രതീക്ഷിതമായി മന്ത്രിയുടെ ഗാനാലാപനം; ഹർഷാരവമുയർത്തി സദസ്സ്"/>
    <meta property="og:description" content="കുറി വരച്ചാലും കുരിശു വരച്ചാലും കുമ്പിട്ടു നിസ്കരിച്ചാലും.....ചെറു സംശയം പോലുമില്ലാതെ ഇടറാത്ത ശബ്ദത്തിൽ മന്ത്രി രാമചന്ദ്രൻ കടന്നപ്പള്ളി.Kadannappally Ramachandran. Manorama News. Manorama Online. Malayalam news. കടന്നപ്പള്ളി രാമചന്ദ്രൻ. മനോരമ ന്യൂസ്. മനോരമ ഓൺലൈൻ.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>അപ്രതീക്ഷിതമായി മന്ത്രിയുടെ ഗാനാലാപനം; ഹർഷാരവമുയർത്തി സദസ്സ്</h1>
      <address><time datetime="2019-11-02T20:20:00+00:00">02 Nov 2019, 20:20</time> by <a rel="author">മനോരമ ലേഖകൻ</a></address>
      <p>കൊച്ചി∙ കുറി വരച്ചാലും കുരിശു വരച്ചാലും കുമ്പിട്ടു നിസ്കരിച്ചാലും.....ചെറു സംശയം പോലുമില്ലാതെ ഇടറാത്ത ശബ്ദത്തിൽ മന്ത്രി രാമചന്ദ്രൻ കടന്നപ്പള്ളി പാടിത്തുടങ്ങിപ്പോൾ സദസ്സ് ഹർഷാരവത്തോടെ ഗാനം സ്വീകരിച്ചു. ഗായിക പ്രിയ ആർ. പൈയുടെ നേതൃത്വത്തിൽ സംഗീത വിരുന്നൊരുക്കാനെത്തിയ 108 ഗായകരെയും ഹൈബി ഈഡൻ എംപിയെയും അസിസ്റ്റന്റ് കലക്ടർ എം.എസ്.മാധവിക്കുട്ടിയെയും സാക്ഷിയാക്കിയായിരുന്നു മന്ത്രിയുടെ ഗാനാലാപനം.</p>
      <p>പാട്ടു തീർന്നപ്പോൾ മന്ത്രിയെ ആദ്യം അഭിനന്ദിക്കാനെത്തിയതു പ്രിയ ആർ.പൈ. ചെറു നാണം കലർന്ന ചിരിയോടെയായിരുന്നു മന്ത്രിയുടെ പ്രതികരണം. എംപിയും അസിസ്റ്റന്റ് കലക്ടറും തുടർന്നു മന്ത്രിയെ അഭിനന്ദിച്ചു. ടിഡിഎം ഹാളിൽ സത്യസായി ബാബയുടെ ജന്മദിനാഘോഷങ്ങളുടെ ഭാഗമായി സത്യസായി ഓർഫനേജ് ട്രസ്റ്റ് സംഘടിപ്പിച്ച സായിബാബ ജൻമദിനാഘോഷ പരിപാടികൾ ഉദ്ഘാടനം ചെയ്ത ശേഷമാണു മന്ത്രി അപ്രതീക്ഷിത ഗാനവുമായി സദസ്സിനെ കയ്യിലെടുത്തത്. </p>
      <p>ഗായകരോടൊപ്പം വേദിയിൽ നിലത്തിരുന്നു ഫോട്ടോയ്ക്കു പോസ് ചെയ്ത ശേഷമാണു മന്ത്രി മടങ്ങിയത്. ഗോവിന്ദ് ഭരതൻ, എൻ.ആർ.മേനോൻ എന്നിവർ പ്രസംഗിച്ചു. തുടർന്നു പ്രിയ ആർ.പൈയുടെ നേതൃത്വത്തിൽ ക്ലാസിക്കൽ ഫ്യൂഷൻ  സംഗീത പരിപാടി അരങ്ങേറി.</p>
    </article>
  </body>
</html>