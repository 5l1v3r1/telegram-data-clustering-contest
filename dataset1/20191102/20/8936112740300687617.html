<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/niko-kovac-po-blamazu-bayernu-monachium-z-eintrachtem-nie-poddam-sie-bundesliga,982463.html"/>
    <meta property="og:site_name" content="TVN24"/>
    <meta property="article:published_time" content="2019-11-02T20:19:00+00:00"/>
    <meta property="og:title" content="Czarne chmury nad trenerem Bayernu. &quot;Wiem, jak funkcjonuje ten biznes&quot;"/>
    <meta property="og:description" content="To było bardzo smutne popołudnie dla wszystkich związanych z Bayernem Monachium. Porażka 1:5 we Frankfurcie może zakończyć się fatalnie zwłaszcza dla trenera Niko Kovaca. Jednak ten wierzy, że podo..."/>
  </head>
  <body>
    <article>
      <h1>Czarne chmury nad trenerem Bayernu. "Wiem, jak funkcjonuje ten biznes"</h1>
      <address>
        <time datetime="2019-11-02T20:19:00+00:00">02 Nov 2019, 20:19</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/a9d286b4-8a2b-44dd-8e4a-43e62c620386-480p.mp4"/>
        <figcaption>Kovac może mieć kłopoty po porażce z Eintrachtem Foto: Getty Images | Video: Eleven Sports Network</figcaption>
      </figure>
      <h3>To było bardzo smutne popołudnie dla wszystkich związanych z Bayernem Monachium. Porażka 1:5 we Frankfurcie może zakończyć się fatalnie zwłaszcza dla trenera Niko Kovaca. Jednak ten wierzy, że podobnie jak w poprzednim sezonie będzie w stanie wydźwignąć zespół z kryzysu.</h3>
      <related>
        <a href="https://eurosport.tvn24.pl/pilka-nozna,105/niemieckie-media-po-katastrofie-bayernu-uratowaloby-go-tylko-pieciu-lewandowskich,982456.html"/>
      </related>
      <p><a href="https://player.pl/"><b>Mecze ligi niemieckiej można oglądać w kanałach ELEVEN SPORTS w Player.pl</b></a><br/><br/>Debata na temat przyszłości Kovaca w Bayernie trwa niemal od połowy poprzedniego sezonu, a teraz krytycy dostali poważny argument, by jeszcze mocniej uderzyć w chorwackiego szkoleniowca. Dlaczego zmienił ustawienie taktyczne? Dlaczego na skrzydle zagrał Thomas Mueller, który nigdy na tej pozycji nie prezentował się dobrze? Dlaczego dokonał takich, a nie innych zmian przy niekorzystnym wyniku? Pytania można mnożyć i mnożyć.</p>
      <p>- Nie wiem. Wy zapewne wiecie lepiej ode mnie. Już po meczu mam wiedzieć? Zresztą to, co myślę jest nieistotne. Pytanie należy kierować do tych, którzy podejmują decyzje - odpowiedział Kovac dziennikarzom na pytanie, co dalej z jego pracą w Bayernie.</p>
      <h3>Nie podda się</h3>
      <p>-  Nie pamiętam, bym w roli trenera przegrał równie wysoko. Wiem, jak funkcjonuje ten biznes. Nie jestem naiwny. Jednak w poprzednim sezonie byliśmy w podobnej sytuacji, a zdobyliśmy dublet. Nie poddałem się wtedy i nie poddam się teraz. Nigdy się nie poddaję - podkreślił 48-latek.</p>
      <p>Co Chorwat miał do powiedzenia odnośnie samego spotkania? Niewiele. Choć jego zespół już od 9. minuty musiał grać w osłabieniu, to trener nie ma zamiaru szukać wymówek.</p>
      <p>- Co chcecie wiedzieć? Dostaliśmy czerwoną kartkę i przegraliśmy. Nie ma miejsca na żadne wymówki. Po ośmiu minutach wszystko się zawaliło. Choć przegrywaliśmy 0:2, to przed przerwą prezentowaliśmy się nieźle. Po przerwie straciliśmy kolejnego gola po czterech minutach. Nie zmienia to faktu, że porażka 1:5 nie powinna była się zdarzyć, to dla nas smutne i bardzo nieprzyjemne - wyjaśnił.</p>
      <p>- Jeszcze raz powtórzę, że w drugiej połowie zagraliśmy źle. Czerwona kartka to decydujący czynnik, ale naszą gra na pewno sobie nie pomogliśmy. Popełniliśmy zbyt dużo błędów. Traciliśmy piłkę w okolicach naszej szesnastki, później za wolno się cofaliśmy. To proste błędy, za które od razu zostaliśmy ukarani - dodał.</p>
      <related>
        <a href="https://eurosport.tvn24.pl/pilka-nozna,105/efektowny-gol-lewego-na-nic-kompromitujaca-porazka-bayernu,982397.html"/>
      </related>
      <p>To nie Estonia, to Eintracht</p>
      <p>W kiepskim nastroju po spotkaniu był również golkiper Bawarczyków, Manuel Neuer. Nic dziwnego - aż pięć razy musiał wyciągać piłkę z bramki. Nawiązał on do październikowego meczu reprezentacji Niemiec z Estonią, w którym kilka razy ratował zespół przed utratą gola po ewidentnych prezentach ze strony defensywy. Ponadto Estończycy razili nieskutecznością.</p>
      <p>- To żaden cud, to się po prostu stało. Czerwona kartka nie ułatwiła nam zadania, ale nie możemy tracić pięciu goli, brakuje nam stabilności w defensywie - przyznał.</p>
      <p>- Gdybyśmy nie dostali kartki, to zapewne nie musielibyśmy teraz rozmawiać w ten sposób. Jednak nie graliśmy z Estonią, tylko z Eintrachtem Frankfurt - podkreślił bramkarz, który dodał, że najbliższe dni przy Saebener Strasse będą jego zdaniem "bardzo pracowite".</p>
      <p>Po dziesięciu meczach Bundesligi Bayern plasuje się na 4. miejscu w tabeli z dorobkiem 18 punktów. Do prowadzącej Borussii Moenchengladbach trafi cztery oczka.</p>
      <p><b>Eintracht Frankfurt - Bayern 5:1</b><br/><b>Bramki: </b>Kostić (25'), Sow (33'), Abraham (49'), Hinteregger (61'), Paciencia (85') - Lewandowski (37')</p>
      <p><b>WYNIKI 10. KOLEJKI BUNDESLIGI:</b><br/>Hoffenheim - Paderborn 3:0<br/>Borussia D. - Wolfsburg 3:0<br/>Bayer - Borussia M. 1:2<br/>Eintracht Frankfurt - Bayern 5:1<br/>RB Lipsk - Mainz 8:0<br/>Werder  - Freiburg 2:2<br/>Union Berlin - Hertha 1:0<br/><br/><b>niedziela:</b><br/>Fortuna Duesseldorf - FC Koeln <br/>Augsburg - Schalke</p>
      <p>Autor: PO / Źródło: eurosport.pl</p>
    </article>
  </body>
</html>