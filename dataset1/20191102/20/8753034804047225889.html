<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/sport/i/50eW31/nordmann-debuterte-i-bundesliga-vant-norsk-duell"/>
    <meta property="og:site_name" content="Aftenbladet"/>
    <meta property="article:published_time" content="2019-11-02T20:34:44+00:00"/>
    <meta property="og:title" content="Nordmann debuterte i Bundesliga - vant «norsk» duell"/>
    <meta property="og:description" content="Julian Ryerson debuterte i 1. Bundesliga med et innhopp på overtid da Union Berlin slo byrival Hertha 1-0, men stygge scener utenfor banen ødela mye."/>
  </head>
  <body>
    <article>
      <h1>Nordmann debuterte i Bundesliga - vant «norsk» duell</h1>
      <h2>Julian Ryerson debuterte i 1. Bundesliga med et innhopp på overtid da Union Berlin slo byrival Hertha 1-0, men stygge scener utenfor banen ødela mye.</h2>
      <address><time datetime="2019-11-02T20:34:44+00:00">02 Nov 2019, 20:34</time> by <a rel="author">NTB</a></address>
      <p>Rune Almenning Jarstein så ut til å frede Hertha-målet i det første oppgjøret mellom naboklubbene i 1. Bundesliga, men tre minutter før full tid scoret Sebastian Polter på et straffespark som ble bekreftet etter VAR-gjennomgang. Christian Gentner ble felt av Deryck Boyata.</p>
      <p>Dermed måtte Jarstein og Per Ciljan Skjelbred, som spilte første omgang, konstatere et tungt prestisjetap på lillebrors arena 26 kilometer fra Olympiastadion.</p>
      <p>I mange år holdt de til på hver sin side av Berlin-muren, og etter murens fall hadde det blitt bare fire oppgjør i 2. Bundesliga, uten en eneste Union-seier.</p>
      <aside>
        <a href="https://www.aftenbladet.no/article/sa-70yVb9.html">Ryerson sikter mot landslaget etter Bundesliga-opprykket</a>
      </aside>
      <h3>Bluss</h3>
      <p>Da Union omsider skulle få noe å juble for, ble mye av gleden ødelagt av supporteres dårlige oppførsel. Det var langt fra bare Union-tilhengeres skyld.</p>
      <p>Kampen ble avbrutt to ganger tidlig i 2. omgang da bluss ble kastet inn på banen, som ble røyklagt. Det kom fra Hertha-tilhengernes tribuneseksjon. Ett bluss landet rett ved Unions assistenttrener Markus Hoffman, og det kom flere bluss etter sluttsignalet.</p>
      <p>Deretter var det flere stygge scener da Union-tilhengere prøvde å ta seg inn på Hertha-fansens tribuneseksjon. Union-spillere ba dem innstendig om å holde seg på sin egen seksjon, og lagets keeper Rfal Gikiewicz grep fysisk inn for å holde Union-fans unna banen.</p>
      <aside>
        <a href="https://www.aftenbladet.no/article/sa-Vb5mQV.html">Tidligere Viking-spiller rykket opp til Bundesliga: – Det var helt sinnssykt</a>
      </aside>
      <h3>For langt</h3>
      <p>– Vår første prioritet var å få fullført kampen. Vi var i kontakt med politiet, sa dommer Deniz Aytekin til Sky TV.</p>
      <p>– For meg var spillernes sikkerhet det viktigste, og at ingen ble skadd.</p>
      <p>Hertha-trener Ante Covic var oppgitt.</p>
      <p>– Jeg forstår følelsene, men dette gikk for langt, sa han.</p>
      <p>Med seieren klatret Union til 13.-plass, ett poeng og to plasser bak Hertha.</p>
      <p>Klubbene møttes i en privatkamp på Olympiastadion i januar 1990. bare 79 dager etter murens fall, med 52.000 på tribunen. Etter det tok det 20 år før de møttes i en turneringskamp, og nesten 30 før de spilte mot hverandre i 1. Bundesliga.</p>
    </article>
  </body>
</html>