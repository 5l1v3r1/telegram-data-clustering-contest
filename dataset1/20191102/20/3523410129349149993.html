<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637597/%D8%A7%DB%8C%D8%B1%D8%A7%D9%86%DB%8C-%D9%87%D8%A7-%D8%B2%DB%8C%D8%A7%D8%AF-%D9%86%D9%85%DA%A9-%D9%85%DB%8C-%D8%AE%D9%88%D8%B1%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-02T20:13:00+00:00"/>
    <meta property="og:title" content="ایرانی ها زیاد نمک می خورند!"/>
    <meta property="og:description" content="مدیرکل فرآورده های غذایی و آشامیدنی سازمان غذا و دارو در همایش روز جهانی غذا، به تشریح وضعیت تغذیه ایرانی ها پرداخت."/>
  </head>
  <body>
    <article>
      <h1>
        <a href="https://www.bultannews.com/fa/news/637597/%D8%A7%DB%8C%D8%B1%D8%A7%D9%86%DB%8C-%D9%87%D8%A7-%D8%B2%DB%8C%D8%A7%D8%AF-%D9%86%D9%85%DA%A9-%D9%85%DB%8C-%D8%AE%D9%88%D8%B1%D9%86%D8%AF">ایرانی ها زیاد نمک می خورند!</a>
      </h1>
      <h2>مدیرکل فرآورده های غذایی و آشامیدنی سازمان غذا و دارو در همایش روز جهانی غذا، به تشریح وضعیت تغذیه ایرانی ها پرداخت.</h2>
      <address><time datetime="2019-11-02T20:13:00+00:00">02 Nov 2019, 20:13</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، حسین عزیزی بعد از ظهر شنبه در همایش روز جهانی غذا، در سالن اجتماعات انستیتو تحقیقات تغذیه و صنایع غذایی با اشاره به وضعیت مصرف نمک در کشور، گفت: سرانه مصرف نمک ایرانی ها روزانه به ۸ تا ۱۰ گرم است که هنوز با میانگین جهانی که حداکثر ۵ گرم است، فاصله دارد.</p>
      <p>مدیرکل فرآورده های غذایی و آشامیدنی سازمان غذا و دارو با عنوان این مطلب که در حال حاضر مردم ۲ برابر میزان توصیه شده نمک مصرف می کنند، افزود: باید به مصرف غذاهای کم نمک عادت کنیم.</p>
      <p>عزیزی با اشاره به اینکه بیشترین نمک مصرفی ایرانی ها سر سفره غذا است، ادامه داد: باید برای حذف نمکدان از سفره فرهنگ سازی شود.</p>
      <p>وی به نمک مصرفی در نان ها و لبنیات اشاره کرد و گفت: در برخی از صنایع مانند نان های صنعتی میزان نمک بیش از ۵۰ درصد، در پنیر ۲۵ درصد و دوغ ۲۰ درصد کاهش یافته است.</p>
      <p>عزیزی در ادامه به موضوع سلامت غذا اشاره کرد و افزود: بیماری های ناشی از آب و غذای آلوده هزینه زیادی بر مردم و دولت تحمیل می کند که معمولا گزارش نمی شود و مورد توجه قرار نمی گیرد.</p>
      <p>وی گفت: بهبود ایمنی غذا باید در کل زنجیره غذا، از تولید اولیه تا انبارداری، نقل و انتقال و فرآوری و مصرف در نظر گرفته شود. همچنین سیستم های پایش و اطلاع رسانی به جامعه در خصوص نحوه صحیح خرید و مصرف غذای سالم و ایمن باید تقویت شوند.</p>
      <p>عزیزی افزود: با توجه به شعار «رفتار ما آینده ما را می سازد، رژیم غذایی سالم برای دنیای بدون گرسنگی» برنامه های ما با عنوان ملی «اصلاح الگوی تغذیه برای حفظ و ارتقاء سلامت»، از طریق استانداردسازی و بهینه سازی فرمولاسیون طرح ریزی گردیده است.</p>
      <p>مدیرکل فرآورده های غذایی و آشامیدنی سازمان غذا و دارو گفت: توصیه ما به مردم، کاهش مصرف چربی ها، نمک و قندها و توجه به نشانگرهای تغذیه ای است که بر روی محصولات غذایی حک و درج شده اند.</p>
    </article>
  </body>
</html>