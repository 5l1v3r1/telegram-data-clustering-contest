<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/liverpool-zdolal-po-obratu-aston-villu-2-1-a-dal-vede-o-sest-bodu/1816362?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-02T20:46:00+00:00"/>
    <meta property="og:title" content="Liverpool zdolal po obratu Aston Villu 2:1 a dál vede o šest bodů"/>
    <meta property="og:description" content="Londýn - Fotbalisté Liverpoolu vyhráli v 11. kole anglické ligy díky obratu v závěrečných minutách na hřišti Aston Villy 2:1 a dál vedou tabulku o šest bodů před Manchesterem City. Taktéž obhájce titulu musel duel proti Southamptonu otáčet skóre a stejně jako &quot;Reds&quot; se radoval z výhry 2:1. O dva body za &quot;Citizens&quot; je Chelsea, která zdolala Watford 2:1. Arsenal remizoval před vlastními diváky s Wolverhamptonem 1:1, Manchester United prohrál v Bournemouthu 0:1 a nezvítězil v pátém z posledních šesti kol."/>
  </head>
  <body>
    <article>
      <h1>Liverpool zdolal po obratu Aston Villu 2:1 a dál vede o šest bodů</h1>
      <address><time datetime="2019-11-02T20:46:00+00:00">02 Nov 2019, 20:46</time> by <a rel="author" href="http://www.ctk.cz/" target="_blank">ČTK</a></address>
      <p>Londýn - Fotbalisté Liverpoolu vyhráli v 11. kole anglické ligy díky obratu v závěrečných minutách na hřišti Aston Villy 2:1 a dál vedou tabulku o šest bodů před Manchesterem City. Taktéž obhájce titulu musel duel proti Southamptonu otáčet skóre a stejně jako "Reds" se radoval z výhry 2:1. O dva body za "Citizens" je Chelsea, která zdolala Watford 2:1. Arsenal remizoval před vlastními diváky s Wolverhamptonem 1:1, Manchester United prohrál v Bournemouthu 0:1 a nezvítězil v pátém z posledních šesti kol.</p>
      <p>Liverpool prohrával od 21. minuty poté, co se prosadil Egypťan Trézéguet. Poslední vítězové Ligy mistrů směřovali k první ligové porážce v ročníku, jenže v 87. minutě srovnal hlavou Andrew Robertson a stejně se ve čtvrté minutě nastavení trefil Sadio Mané.</p>
      <p>Manchester City inkasoval ve 13. minutě, oč se postaral James Ward-Prowse. Vedení Southamptonu, který v minulém kole podlehl doma Leicesteru 0:9, vydrželo do 70. minuty, kdy vyrovnal Sergio Agüero. Triumf "Citizens" vystřelil v 86. minutě Kyle Walker.</p>
      <p>Chelsea vedla od páté minuty po gólu Tammyho Abrahama. Dvaadvacetiletý anglický útočník vsítil devátou ligovou branku v sezoně, čímž se vyrovnal v čele tabulky střelců Agüerovi a Jamiemu Vardymu z Leicesteru. Abraham se podílel i na druhé trefě "Blues", když v 55. minutě našel před brankou Christiana Pulisice. Domácí snížili v 80. minutě z penalty, kterou proměnil Gerard Deulofeu.</p>
      <p>Chelsea vyhrála v lize popáté za sebou. Frank Lampard se stal teprve druhým trenérem londýnského celku v historii, který v součtu všech soutěží vyhrál venku sedm utkání za sebou. Tím prvním byl v roce 1989 Bobby Campbell.</p>
      <p>Arsenal otevřel skóre v 21. minutě. Pierre-Emerick Aubameyang zaznamenal v 78. soutěžním utkání za "Kanonýry" jubilejní 50. trefu. Pouze šesti hráčům v historii londýnského týmu se povedlo tuto metu překonat dříve. Bod z Emirates Stadium zařídil hostům v 76. minutě Raúl Jiménez.</p>
      <figure>
        <img src="https://i3.cn.cz/3/1572705857_P201911020383501.jpg"/>
      </figure>
      <p>Bournemouth se radoval z první ligové výhry po čtyřech duelech. Díky trefě Joshuy Kinga z 45. minuty United v tabulce přeskočil a posunul se na sedmou příčku. Bournemouth porazil manchesterské mužstvo v lize poprvé od prosince 2015. V předchozích sedmi utkáních mu šestkrát podlehl. Jednadvacetiletý brankář Aaron Ramsdale vychytal ve třetím kole po sobě nulu a celkově neinkasoval 351 minut.</p>
      <p>Desátí "Rudí ďáblové" v jedenáctém venkovním souboji v Premier League za sebou neudrželi čisté konto, čímž vyrovnali svůj dosud nejdelší počin z období mezi srpnem 2002 a lednem 2003. Po 11 kolech mají na kontě pouze 13 bodů. Méně jich naposledy měli v ročníku 1986/87.</p>
      <p>Sheffield United porazil Burnley 3:0 a posunul se na šestou příčku. Všechny tři branky zaznamenali domácí v prvním poločase, což se jim v Premier League povedlo poprvé od května 1993. Český útočník poraženého celku Matěj Vydra naskočil do hry v 79. minutě.</p>
      <p>Brighton si poradil s předposledním Norwichem 2:0 a je osmý. Newcastle porazil na Olympijském stadionu v Londýně domácí West Ham 3:2, už po 51 minutách přitom vedl o tři branky.</p>
      <p>
        <b>Anglická fotbalová liga - 11. kolo:</b>
      </p>
      <p>Bournemouth - Manchester United 1:0 (45. King), Aston Villa - Liverpool 1:2 (21. Trézéguet - 87. Robertson, 90.+4 Mané), West Ham United - Newcastle 2:3 (73. Balbuena, 90. Snodgrass - 16. Clark, 22. Fernández, 51. Shelvey), Manchester City - Southampton 2:1 (70. Agüero, 86. Walker - 13. Ward-Prowse), Sheffield United - Burnley 3:0 (17. a 43. Lundstram, 44. Fleck), Arsenal - Wolverhampton 1:1 (21. Aubameyang - 76. Jiménez), Brighton - Norwich 2:0 (68. Trossard, 84. Duffy), Watford - Chelsea 1:2 (79. Deulofeu z pen. - 5. Abraham, 55. Pulisic).</p>
      <p>
        <b>Tabulka:</b>
      </p>
      <ul>
        <li>1. | Liverpool | 11 | 10 | 1 | 0 | 25:9 | 31</li>
        <li>2. | Manchester City | 11 | 8 | 1 | 2 | 34:10 | 25</li>
        <li>3. | Chelsea | 11 | 7 | 2 | 2 | 25:17 | 23</li>
        <li>4. | Leicester | 10 | 6 | 2 | 2 | 25:8 | 20</li>
        <li>5. | Arsenal | 11 | 4 | 5 | 2 | 16:15 | 17</li>
        <li>6. | Sheffield United | 11 | 4 | 4 | 3 | 12:8 | 16</li>
        <li>7. | Bournemouth | 11 | 4 | 4 | 3 | 14:13 | 16</li>
        <li>8. | Brighton | 11 | 4 | 3 | 4 | 14:14 | 15</li>
        <li>9. | Crystal Palace | 10 | 4 | 3 | 3 | 10:12 | 15</li>
        <li>10. | Manchester United | 11 | 3 | 4 | 4 | 13:11 | 13</li>
        <li>11. | Wolverhampton | 11 | 2 | 7 | 2 | 14:14 | 13</li>
        <li>12. | West Ham United | 11 | 3 | 4 | 4 | 14:17 | 13</li>
        <li>13. | Tottenham | 10 | 3 | 3 | 4 | 16:15 | 12</li>
        <li>14. | Burnley | 11 | 3 | 3 | 5 | 14:18 | 12</li>
        <li>15. | Newcastle | 11 | 3 | 3 | 5 | 9:17 | 12</li>
        <li>16. | Aston Villa | 11 | 3 | 2 | 6 | 16:18 | 11</li>
        <li>17. | Everton | 10 | 3 | 1 | 6 | 10:16 | 10</li>
        <li>18. | Southampton | 11 | 2 | 2 | 7 | 10:27 | 8</li>
        <li>19. | Norwich | 11 | 2 | 1 | 8 | 11:26 | 7</li>
        <li>20. | Watford | 11 | 0 | 5 | 6 | 6:23 | 5</li>
      </ul>
    </article>
  </body>
</html>