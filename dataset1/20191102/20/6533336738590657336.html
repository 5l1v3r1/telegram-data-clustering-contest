<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-29/cronache/memorie-incompiute-prince-ndash-primo-bacio-follia-217932.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-02T20:03:00+00:00"/>
    <meta property="og:title" content="Memorie incompiute di un prince – dal primo bacio alla follia e l' inizio di una storia..."/>
    <meta property="og:description" content="MEMORIE INCOMPIUTE DI UN PRINCE – IL PRIMO BACIO, LA FOLLIA E L'INIZIO DI UNA STORIA (QUELLA FAMILIARE) CHE L'ARTISTA AVEVA SOLO SUBLIMATO IN CANZONI: A NOVEMBRE ESCE “THE BEAUTIFUL ONES”, L'AUTOBIOGRAFIA DI PRINCE CHE CONTIENE MATERIALE FOTOGRAFICO MAI VISTO – A SCRIVERLA DAN PIEPENBRING, QUEL RAGAZZO DI 27 ANNI CHE IL CANTANTE AVEVA SCELTO SCARTANDO PEZZI DA NOVANTA: “QUANDO ASCOLTO PRINCE, HO LA SENSAZIONE DI VIOLARE LA LEGGE…” - VIDEO"/>
  </head>
  <body>
    <article>
      <h1>Memorie incompiute di un prince – dal primo bacio alla follia e l' inizio di una storia...</h1>
      <address>
        <time datetime="2019-11-02T20:03:00+00:00">02 Nov 2019, 20:03</time>
      </address>
      <p>
        <b>MEMORIE INCOMPIUTE DI UN PRINCE – IL PRIMO BACIO, LA FOLLIA E L'INIZIO DI UNA STORIA (QUELLA FAMILIARE) CHE L'ARTISTA AVEVA SOLO SUBLIMATO IN CANZONI: A NOVEMBRE ESCE “THE BEAUTIFUL ONES”, L'AUTOBIOGRAFIA DI PRINCE CHE CONTIENE MATERIALE FOTOGRAFICO MAI VISTO – A SCRIVERLA DAN PIEPENBRING, QUEL RAGAZZO DI 27 ANNI CHE IL CANTANTE AVEVA SCELTO SCARTANDO PEZZI DA NOVANTA: “QUANDO ASCOLTO PRINCE, HO LA SENSAZIONE DI VIOLARE LA LEGGE…” - VIDEO</b>
      </p>
      <hr/>
      <figure>
        <iframe src="https://www.youtube.com/embed/H9tEvfIsDyo" width="560" height="315" data-service="Youtube" scrolling="no"/>
      </figure>
      <p><b>Giuseppe Videtti per</b> <a href="http://www.repubblica.it/">"la Repubblica"</a></p>
      <figure>
        <a href="https://www.dagospia.com/mediagallery/Dago_fotogallery-254357/1230281.htm">
          <img src="https://cdn-static.dagospia.com/img/foto/10-2019/prince-3-1230281.jpg"/>
        </a>
        <figcaption>prince 3</figcaption>
      </figure>
      <p>L' avrebbe mai terminata la sua autobiografia? E, soprattutto, l' avrebbe mai data alle stampe, senza mille ripensamenti, correzioni, prefazioni e postfazioni, aggiustamenti e aggiunte dell' ultim' ora? Avrebbe onorato quel contratto con la Random House che con tipico distacco aveva fatto firmare da un fiduciario?</p>
      <figure>
        <a href="https://www.dagospia.com/mediagallery/Dago_fotogallery-254357/1230279.htm">
          <img src="https://cdn-static.dagospia.com/img/foto/10-2019/prince-1-1230279.jpg"/>
        </a>
        <figcaption>prince 1</figcaption>
      </figure>
      <p>Prince (Prince Rogers Nelson, 1958-2016) non era un artista dalle decisioni univoche; poteva completare un intero album e nasconderlo in fondo al cassetto; annunciare un tour e poi rivoluzionarne le date; consegnare i master per la stampa del disco e bloccarne l' uscita. Era un genio controcorrente che né sette Grammy né un Oscar (per Purple Rain ) né gli oltre 100 milioni di dischi venduti hanno piegato alle logiche del mercato.</p>
      <p>La compilazione di The Beautiful Ones - L' autobiografia incompiuta , il libro curato dal trentatreenne Dan Piepenbring, che HarperCollins pubblica in Italia il 14 novembre (verrà ufficialmente presentato il 12 nel corso di un #Purpleparty all' Arizona 2000 di Milano), a metà tra scrapbook, biografia e autobiografia, non è stata facile neanche dopo la morte dell' artista per quell' overdose di Fentanyl - l' assenza di un testamento ha scatenato una tale ridda di pretendenti da disorientare anche i giudici.</p>
      <figure>
        <a href="https://www.dagospia.com/mediagallery/Dago_fotogallery-254357/1230280.htm">
          <img src="https://cdn-static.dagospia.com/img/foto/10-2019/prince-2-1230280.jpg"/>
        </a>
        <figcaption>prince 2</figcaption>
      </figure>
      <p>Morte misteriosa, come la sua vita, come la scelta bizzarra di quel Piepenbring, bianco e di ventisette anni più giovane, che lui chiamava «fratello Dan» e aveva preferito a più accreditati biografi. Forse era rimasto intrigato da quella breve relazione che il giovanotto era riuscito a fargli arrivare. «Quando ascolto Prince, ho la sensazione di violare la legge La prima volta che mi trovai a guidare da solo a Baltimora, accesi la radio e sentii un uomo che cantava di voler essere una donna, rivelando una specie di primitivo desiderio psicosessuale senza filtri e quell' esperienza scardinò la porta del mio cervello» , recitava tra l' altro.</p>
      <figure>
        <a href="https://www.dagospia.com/mediagallery/Dago_fotogallery-254357/1211978.htm">
          <img src="https://cdn-static.dagospia.com/img/foto/09-2019/prince-8-1211978.jpg"/>
        </a>
        <figcaption>prince 8</figcaption>
      </figure>
      <p>«Devi scrivere come se volessi vincere il premio Pulitzer» , disse Prince consegnandogli, durante un tour in Australia, una ventina di pagine scritte a mano. Piepenbring le divorò: «Aveva scritto sulla propria infanzia e sulla propria adolescenza a Minneapolis. Sfogliai velocemente, trovando una messe di aneddoti giovanili, tutti sensoriali, quasi tattili. Rievocava il primo bacio mentre giocava a moglie e marito con una bambina del quartiere.</p>
      <figure>
        <a href="https://www.dagospia.com/mediagallery/Dago_fotogallery-254357/1211977.htm">
          <img src="https://cdn-static.dagospia.com/img/foto/09-2019/prince-7-1211977.jpg"/>
        </a>
        <figcaption>prince 7</figcaption>
      </figure>
      <p>Descriveva anche l' epilessia di cui aveva sofferto durante l' infanzia». Piepenbring non pensò di aver fatto gol, ma sicuramente si sentì a pochi passi dalla porta, anche se non aveva dimenticato gli strani incontri con cui Prince lo aveva messo alla prova: «Volevo chiederti una cosa: tu credi nella memoria cellulare? Mi è venuta in mente leggendo la Bibbia, la faccenda dei peccati del padre. Come sarebbe possibile senza la memoria cellulare?».</p>
      <figure>
        <a href="https://www.dagospia.com/mediagallery/Dago_fotogallery-254357/1211976.htm">
          <img src="https://cdn-static.dagospia.com/img/foto/09-2019/prince-6-1211976.jpg"/>
        </a>
        <figcaption>prince 6</figcaption>
      </figure>
      <p>La star puntava in alto: «Possiamo scrivere un libro che contribuisca a risolvere il problema del razzismo?», chiese a Dan. E aggiunse: «Miles Davis credeva esistessero solo due categorie di pensiero: la verità e le stronzate dei bianchi» . Gli promise anche aneddoti esplosivi su Michael Jackson («Parlando di lui puoi usare la parola "magia", ma non farlo MAI quando parli di me, con me solo FUNK» , intimò al giovane autore) che avrebbe fatto leccare i baffi ai pubblicisti della casa editrice.</p>
      <figure>
        <a href="https://www.dagospia.com/mediagallery/Dago_fotogallery-254357/1211974.htm">
          <img src="https://cdn-static.dagospia.com/img/foto/09-2019/prince-4-1211974.jpg"/>
        </a>
        <figcaption>prince 4</figcaption>
      </figure>
      <p>Purtroppo, l' ultima volta che "fratello Dan" sentì Prince fu domenica 17 aprile 2016, quattro giorni prima che morisse, dopo un concerto del "Piano &amp; A Microphone Tour", e in quei pochissimi mesi non aveva neanche scritto il primo capitolo, anzi non aveva scritto un bel niente.</p>
      <p>Ma l' Estate incaricata di far fronte alle beghe ereditarie e di aprire lo "scrigno" di Minneapolis che il genio di Purple Rain aveva gelosamente tenuto segretissimo, non sarebbe riuscita a far ordine tra le carte (delle musiche inedite stanno già facendo generosamente "scempio"; il 29 novembre uscirà una ristampa del leggendario 1999 con 35 tracce inedite) senza il contributo di fratello Dan. «C' erano meraviglie ad attenderci a ogni passo » , racconta l' autore. «Appunti e testi erano scarabocchiati su buste, retro di scontrini, carta da lettere di alberghi di nazioni remote ».</p>
      <figure>
        <a href="https://www.dagospia.com/mediagallery/Dago_fotogallery-254357/1211971.htm">
          <img src="https://cdn-static.dagospia.com/img/foto/09-2019/prince-1-1211971.jpg"/>
        </a>
        <figcaption>prince 1</figcaption>
      </figure>
      <p>Così l' idea della biografia si è rimessa in moto; The Beautiful Ones non è certo il volume definitivo e omnicomprensivo vagheggiato da Prince (e nulla è svelato della vita segreta - eccessi compresi - che il divo conduceva all' interno del suo maniero e che noi morbosamente avremmo voluto conoscere), ma a parte le già strombazzate provocazioni contro la "corporate music" di Ed Sheeran e Katy Perry, contiene materiale fotografico mai visto prima e l' inizio di una storia (quella familiare) che fino ad allora l' artista aveva solo sublimato in canzoni (e nel film Purple Rain ).</p>
      <figure>
        <a href="https://www.dagospia.com/mediagallery/Dago_fotogallery-254357/1211972.htm">
          <img src="https://cdn-static.dagospia.com/img/foto/09-2019/prince-2-1211972.jpg"/>
        </a>
        <figcaption>prince 2</figcaption>
      </figure>
      <p>«Lo strepito di un litigio tra genitori è agghiacciante per un bambino. Se capita che si trasformi in uno scontro fisico, può diventare devastante» , scrive. E ancora: «Quando ero ragazzo, nel Northside di Minneapolis c' era troppo testosterone per i miei gusti Violente risse, gravidanze indesiderate, a volte persino sparatorie. Inoltre, la pubertà si abbatté su di me con la violenza di un uragano, &amp; non facevo che pensare all' altro sesso» .</p>
      <figure>
        <a href="https://www.dagospia.com/mediagallery/Dago_fotogallery-254357/1184633.htm">
          <img src="https://cdn-static.dagospia.com/img/foto/07-2019/prince-2-1184633.jpg"/>
        </a>
        <figcaption>prince 2</figcaption>
      </figure>
      <p>«I genitori vengono descritti in modo così approfondito perché sono il motivo per cui tre dottori diagnosticarono a Prince un "disturbo mentale" definendolo un giovane con "una personalità dissociata" », commenta l' autore.</p>
      <p>«Prince ha diciannove anni e ha passato metà della propria vita a suonare musica e l' altra metà a tentare di capire chi è veramente ». Non sarà stato quel "disturbo mentale" ad aver partorito il genio?</p>
      <figure>
        <a href="https://www.dagospia.com/mediagallery/Dago_fotogallery-254357/890379.htm">
          <img src="https://cdn-static.dagospia.com/img/foto/04-2017/prince-mayte-garcia-890379.jpg"/>
        </a>
        <figcaption>PRINCE MAYTE GARCIA</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254357/890380.htm">
          <img src="https://cdn-static.dagospia.com/img/foto/04-2017/prince-mayte-garcia-890380.jpg"/>
        </a>
        <figcaption>PRINCE MAYTE GARCIA</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254357/819929.htm">
          <img src="https://cdn-static.dagospia.com/img/foto/07-2016/prince-819929.jpg"/>
        </a>
        <figcaption>PRINCE</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254357/815621.htm">
          <img src="https://cdn-static.dagospia.com/img/foto/07-2016/prince-815621.jpg"/>
        </a>
        <figcaption>prince</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254357/882053.htm">
          <img src="https://cdn-static.dagospia.com/img/foto/03-2017/mayte-garcia-e-prince-882053.jpg"/>
        </a>
        <figcaption>mayte garcia e prince</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254357/882056.htm">
          <img src="https://cdn-static.dagospia.com/img/foto/03-2017/prince-e-garcia-1993-882056.jpg"/>
        </a>
        <figcaption>prince e garcia 1993</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254357/1184632.htm">
          <img src="https://cdn-static.dagospia.com/img/foto/07-2019/prince-1-1184632.jpg"/>
        </a>
        <figcaption>prince 1</figcaption>
      </figure>
    </article>
  </body>
</html>