<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/02/kontrastyt-mejdu-iztochna-i-zapadna-germaniia-ima-go-i-30-g-po-kysno.428207"/>
    <meta property="og:site_name" content="Dnes.bg"/>
    <meta property="article:published_time" content="2019-11-02T20:45:00+00:00"/>
    <meta property="og:title" content="Контрастът между Източна и Западна Германия – има го и 30 г. по-късно"/>
    <meta property="og:description" content="Източногерманците имат усещането, че са &quot;граждани втора ръка&quot; | Dnes.bg"/>
  </head>
  <body>
    <article>
      <h1>Контрастът между Източна и Западна Германия – има го и 30 г. по-късно</h1>
      <h2>Източногерманците имат усещането, че са "граждани втора ръка"</h2>
      <address><time datetime="2019-11-02T20:45:00+00:00">02 Nov 2019, 20:45</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Тридесет години след падането на Берлинската стена контрастът между Източна и Западна Германия е намалял, но остава напълно реален във всички области.</p>
      <p>
        <b>Икономика: Изтокът все още изостава</b>
      </p>
      <p>"Ситуацията в Изтока е далеч по-добра, отколкото репутацията му", заяви със задоволство в края на септември правителството на Ангела Меркел при представянето на годишния доклад за германското единство.</p>
      <p>Въпреки това: през 2018 г. в петте региона на бившата ГДР БВП на глава от населението е достигнал едва 74,7 на сто от нивото в Западна Германия. От 2010 г. тази разлика е намалявала с 3,1 на сто, благодарение на мрежа от около 3000 малки и средни предприятия и динамизма на Берлин, Лайпциг или Дрезден. През 1990 г. бившата ГДР изоставаше далеч назад, с обезкървяване на промишления си сектор, наследен от комунистическия колективизъм, пише Франс прес.</p>
      <p>Подобрението не компенсира липсата на големи компании като Фолксваген, Сименс или Байер, чиито централи без изключение са в западната част на страната и които дават работа на десетки хиляди хора.</p>
      <p>Нито една от големите компании, включени в Дакс, водещия индекс на Франкфуртската фондова борса, няма централа в Изтока.</p>
      <p>Провинциите в бившата ГДР освен това изостават от западните региони и по средна работна заплата. През 2018 г. работещите в Запада са получавали средно 3 339 евро брутна месечна заплата, срещу около 2 600 евро в Изтока, според Федералната агенция по труда.</p>
      <p>Продуктивността в Изтока също е по-малка, достигайки 82 на сто от тази на Запада.<br/><b><br/>Работни места: пропаст, която е на път да бъде преодоляна</b></p>
      <p>Свикнали с гарантираната от държавата пълна заетост в бившата ГДР, германците от Изтока преживяха през 90-те години на миналия век и следващото десетилетие шока от безработицата, която достигна в някои градове 30 на сто.</p>
      <p>Но след като достигна върхови равнища през 2005 г., безработицата намаля рязко, отчасти поради демографския спад и поради увеличаването на броя на работните места на непълно работно време (30,5 на сто в Изтока срещу 27,6 на сто в Запада).</p>
      <p>През август 2019 г. нивото на безработицата е достигало 4,8 на сто в Западна Германия, срещу 6,4 на сто в източната част на страната. Градовете с най-високи равнища на безработица обаче се намират в Западна Германия - Гелзенкирхен (13,8 на сто през април), Бремерхафен и Дуисбург (12 на сто).</p>
      <p>За бившата ГДР е характерно впрочем и малко по-високо равнище на заетост на жените, отколкото в Западна Германия (73,9 на сто срещу 71,6 на сто).</p>
      <p>
        <b>Обезпокоителен демографски спад</b>
      </p>
      <p>В като цяло застаряващата Германия, където средната възраст се повиши от 40 години през 1990 г. до 45 години през 2018 г., демографската ситуация в бившата ГДР остава проблематична.</p>
      <p>От 1991 г. населението на новите региони спадна от 14,6 на 12,6 милиона души, докато в Запада (включително Берлин) то се повиши от 65,3 милиона до 69,6 милиона.</p>
      <p>Динамизмът на градове като Дрезден, Йена или Лайпциг не успява да прикрие масовото изселване и застаряването на населението, които засягат тези региони. Центровете на градовете предлагат тъжната гледка на магазини и блокове за продан.</p>
      <p>В някои градове, като Зул (провинция Тюрингия) или Франкфурт на Одер (провинция Бранденбург) населението е намаляло с над 30 на сто за 30 години, което има последствия за обществените услуги и инфраструктурата.</p>
      <p>Масовата емиграция на младежи към Запада или към чужбина в началото на 90-те доведе до спад в раждаемостта в Изтока - феномен, последиците от който ще се усещат няколко десетилетия, според демографите.</p>
      <p>Приемането на стотици хиляди бежанци в Германия от 2015 г. не беше достатъчно за промяна на тенденцията, още повече че по-голямата част от тях избраха Западна Германия.</p>
      <p>
        <b>Изтокът, бастион на крайната десница</b>
      </p>
      <p>Създадена през 2013 г., крайнодясната партия "Алтернатива за Германия" постигна най-високите си резултати в Изтока, където сега получава между 20 и 30 на сто от гласовете, в сравнение със средно 10 на сто в Запада.</p>
      <p>През юни се наложи създаването на обединен фронт на всички политически формации, за да й бъде попречено да спечели първия си голям град - Гьорлиц.<br/>Изтокът, където традиционните партии и бившата комунистическа левица са в упадък, е и люлката на ислямофобското движение Пегида, което през последните години събираше всеки понеделник хиляди протестиращи в Дрезден.</p>
      <p>Тази ситуация според политолозите е свързано с факта, че много източногерманци имат усещането, че са "граждани втора ръка". 74 на сто според последните проучвания смятат, че между двете части на страната се запазват "много големи различия".<br/> </p>
      <p>/БТА/<br/> </p>
    </article>
  </body>
</html>