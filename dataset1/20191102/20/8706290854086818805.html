<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/681897/skourletis-theloun-na-dosoun-se-idioti-ena-dimosio-energeiako-mon"/>
    <meta property="og:site_name" content="enikos.gr"/>
    <meta property="article:published_time" content="2019-11-02T20:39:00+00:00"/>
    <meta property="og:title" content="Σκουρλέτης: Θέλουν να δώσουν σε ιδιώτη ένα δημόσιο ενεργειακό μονοπώλιο, τον ΔΕΔΔΗΕ"/>
    <meta property="og:description" content="Με τις ρυθμίσεις για τη ΔΕΗ η κυβέρνηση προσπαθεί να κοροϊδέψει την κοινωνία..."/>
  </head>
  <body>
    <article>
      <h1>Σκουρλέτης: Θέλουν να δώσουν σε ιδιώτη ένα δημόσιο ενεργειακό μονοπώλιο, τον ΔΕΔΔΗΕ</h1>
      <address>
        <time datetime="2019-11-02T20:39:00+00:00">02 Nov 2019, 20:39</time>
      </address>
      <p>Με τις ρυθμίσεις για τη ΔΕΗ η κυβέρνηση προσπαθεί να κοροϊδέψει την κοινωνία, υποστήριξε σε συνέντευξή του στην πρωινή εκπομπή του Ant1 ο γραμματέας της Κεντρικής Επιτροπής του ΣΥΡΙΖΑ, Πάνος Σκουρλέτης, προσθέτοντας ότι «θέλουν να δώσουν σε ιδιώτη ένα δημόσιο ενεργειακό μονοπώλιο, τον ΔΕΔΔΗΕ».</p>
      <p>Για τις αυξήσεις στη ΔΕΗ ειδικότερα, ο κ. Σκουρλέτης τόνισε: «Οι αυξήσεις στη ΔΕΗ είναι συνώνυμο της περιόδου που κυβέρνησε η Νέα Δημοκρατία. Καμία αύξηση δεν έγινε μετά το '15. Αντίθετα, είχαμε έμμεσες μειώσεις», ενώ «από το '10 έως το '15 είχαμε 60% αύξηση στο ηλεκτρικό ρεύμα. Είχαμε το ακριβότερο ρεύμα στην Ευρώπη. Οικιακό και βιομηχανικό... Παραλάβαμε μία ΔΕΗ με τεράστια προβλήματα...», υποστήριξε ο κ. Σκουρλέτης για να προσθέσει, «τακτοποιήσαμε πολλά πράγματα. Πρώτα απ' όλα, τα πέντε δισεκατομμύρια ευρώ χρέη τα κάναμε τέσσερα. Ξέρετε τι είναι να μειωθεί το χρέος κατά ένα δισεκατομμύριο ευρώ; Και έρχεται ο κ. Χατζηδάκης πριν από τις εκλογές και μας λέει ότι σε λίγο θα είμαστε με κεριά και θα υπάρξει blackout και μέσα σε ένα μήνα, μόλις γίνονται οι αυξήσεις, ω του θαύματος βγαίνει ο ορκωτός λογιστής και λέει "δεν έχει κίνδυνο η ΔΕΗ να πάει στα βράχια"».</p>
      <p>Συνεχίζοντας υποστήριξε ότι «ετοιμάζουν ένα νέο ιδιωτικό μονοπώλιο. Πού; Στον ΔΕΔΔΗΕ... Τι είναι ο ΔΕΔΔΗΕ; Είναι τα δίκτυα Μέσης και Χαμηλής Τάσης, αυτά που μας φέρνουν το ηλεκτρικό ρεύμα στο σπίτι. Αυτά δεν είναι σε ανταγωνιστικό περιβάλλον. Το δίκτυο το έχει ένας. 'Αρα τι κάνουμε τώρα; Ένα δημόσιο μονοπώλιο, μια βασική υποδομή, πάμε να το δώσουμε σε έναν ιδιώτη... Είναι πραγματικά ολέθριο αυτό και καταστροφικό... «Ποια λογική, πέρα από έναν ακραίο νεοφιλελεύθερο δογματισμό, επιβάλει ένα φυσικό μονοπώλιο, όπως είναι ένα δίκτυο υποδομής, να ανήκει στους ιδιώτες και να μην ανήκει στο Δημόσιο, όπως κάναμε εμείς με τον ΑΔΜΗΕ;», διερωτήθηκε επίσης."</p>
      <p>Εν συνεχεία, ο Π. Σκουρλέτης υποστήριξε ότι η κυβέρνηση θα κάνει απολύσεις στην ΔΕΗ: «Όταν θέλεις να δώσεις την επιχείρηση σε ιδιώτες, καθαρίζεις πριν το σπίτι, το απαλλάσσεις από τα "βαρίδια". Όταν μια εταιρία ελέγχεται από το Δημόσιο προφανώς πρέπει να έχει κανόνες... 'Αρα, η επιλογή δεν μπορεί να γίνεται με τους όρους της αγοράς. Δεν μπορούν τα "golden boys" της Νέας Δημοκρατίας, τα νέα διευθυντικά στελέχη, να βρουν καλύτερα αμειβόμενες θέσεις εις βάρος των λογαριασμών μας... Πρόκειται για ένα πραγματικά δογματικό, ξεπερασμένο μοντέλο».</p>
      <p>Ο γραμματέας του ΣΥΡΙΖΑ αναφέρθηκε στο θέμα της προανακριτικής επικαλούμενος τις δύο επιστολές του προέδρου της Βουλής, Κώστα Τασούλα:«Στην πρώτη επιστολή λέει ότι "εγώ κύριοι δεν είμαι αρμόδιος να καθορίσω τη σύνθεση", άρα μιλάει θεσμικά και στη δεύτερη επιστολή παίζει το ρόλο του, όχι τελικά ως τρίτος πολιτειακός θεσμός της χώρας... Εκεί, λοιπόν, υιοθετεί τα επιχειρήματα της συγκεκριμένης κυβερνητικής πλειοψηφίας και ξεφεύγει από τα όρια της αρμοδιότητάς του».</p>
      <p>Ενώ για την θέση του ΣΥΡΙΖΑ εξήγησε: «Εγώ να ακούσω την επιχειρηματολογία που λέει "κύριοι, από τη στιγμή που είστε μάρτυρες στην υπόθεση δεν μπορείτε να είστε και μέλη της Επιτροπής που λειτουργεί ως ο συλλογικός εισαγγελέας. Είναι μια επιχειρηματολογία, αλλά έχει τα όριά της. Πιο ισχυρό είναι το επιχείρημα που λέει ότι κάθε κοινοβουλευτική ομάδα έχει το δικαίωμα να αυτοπροσδιορίζει ποιοι τη εκπροσωπούν... Δεν είπα χουντοεπιτροπή. Σας είπα ότι τη χαρακτηρίζω ως μια αυταρχική επιλογή. Μια αντιδημοκρατική λογική η οποία υπονομεύει το ίδιο το έργο της Επιτροπής».</p>
      <p>
        <b>Θα εκτιμήσουμε αν θα παραμείνουμε ή θα αποχωρήσουμε από την προανακριτική</b>
      </p>
      <p>«Η ίδια η υπόθεση αυτής της προανακριτικής, που ουσιαστικά πάει να ελέγξει την υποτιθέμενη σκευωρία, είναι ένα σχέδιο υποτίμησης και δημιουργίας εμποδίων όσον αφορά στη διερεύνηση του βασικού, πραγματικού σκανδάλου που όλοι το παραδέχονται, που είναι το σκάνδαλο της "Νovartis" αυτό που απασχολεί τον ελληνικό λαό, τις τσέπες μας... Πρόκειται περί πολιτικού τσαμπουκά μιας πλειοψηφίας Νέας Δημοκρατίας και ΚΙΝΑΛ», είπε ο κ. Σκουρλέτης.</p>
      <p>Όσο για το τι θα πράξει ο ΣΥΡΙΖΑ είπε: «Θα εξαντλήσουμε όλες τις δυνατότητες που έχουμε έτσι ώστε να μην ευτελιστεί αυτή η διαδικασία... Τη στάση μας θα την εκτιμήσουμε στην πρώτη συνεδρίαση που πρόκειται να γίνει την επόμενη εβδομάδα... Δεν θα τους κάνουμε την χάρη να αφήσουμε ελεύθερο τοπίο και να στήσουν μιαν ολόκληρη παράσταση εις βάρος τη αλήθειας, εις βάρος της δύναμης εκείνης που προσπάθησε να διαλευκάνει το πραγματικό σκάνδαλο "Novartis". Θα εκτιμήσουμε λοιπόν εάν θα παραμείνουμε ή θα αποχωρήσουμε», κατέληξε ο γραμματέας του ΣΥΡΙΖΑ.</p>
      <p>Πηγή: ΑΠΕ- ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/politics/681651/chatzidakis-i-dei-tha-prepei-na-kineitai-me-poly-grigores-tachyti%0A%20%20%20%20%0A"/>
        <a href="http://www.enikos.gr/politics/681593/o-chatzidakis-gia-tin-exygiansi-tis-dei-meiosi-ergazomenon-kleine%0A%20%20%20%20%0A"/>
        <a href="http://www.enikos.gr/politics/681536/chatzidakis-ston-ant1-me-montelo-ote-tha-ginei-o-eksynchronismos-%0A%20%20%20%20%0A"/>
        <a href="http://www.enikos.gr/politics/681434/ypourgiko-symvoulio-ti-eipe-o-prothypourgos-gia-tin-psifo-ton-apo%0A%20%20%20%20%0A"/>
        <a href="http://www.enikos.gr/politics/678683/skourletis-i-kyvernisi-echei-ginei-komanetsi-pyra-kata-tou-gianni%0A%20%20%20%20%0A"/>
        <a href="http://www.enikos.gr/politics/677175/skourletis-ston-realfm-978-gia-papangelopoulo-den-borei-na-eisai-%0A%20%20%20%20%0A"/>
        <a href="http://www.enikos.gr/politics/676723/chatzidakis-diakopi-revmatos-se-30000-kakoplirotes-tis-dei%0A%20%20%20%20%0A"/>
        <a href="http://www.enikos.gr/politics/681794/vroutsis-ochi-mono-den-katargeitai-to-efapax-alla-tha-dinetai-maz%0A%20%20%20%20%0A"/>
        <a href="http://www.enikos.gr/politics/681819/pyra-syriza-sti-nd-gia-tis-allages-ston-poiniko-kodika-doro-tis-k%0A%20%20%20%20%0A"/>
      </related>
    </article>
  </body>
</html>