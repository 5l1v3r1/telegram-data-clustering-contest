<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/la-protesta-de-la-placa-universitat-es-consolida-i-els-acampats-ja-son-un-miler/noticia/2960415/"/>
    <meta property="og:site_name" content="CCMA"/>
    <meta property="article:published_time" content="2019-11-02T20:33:00+00:00"/>
    <meta property="og:title" content="La protesta de la plaça Universitat &quot;es consolida&quot; i els acampats ja són un miler"/>
    <meta property="og:description" content="Destaquen en un comunicat que ja són més de 500 tendes"/>
  </head>
  <body>
    <article>
      <h1>La protesta de la plaça Universitat "es consolida" i els acampats ja són un miler</h1>
      <h2>Destaquen en un comunicat que ja són més de 500 tendes</h2>
      <address><time datetime="2019-11-02T20:33:00+00:00">02 Nov 2019, 20:33</time> by <a rel="author">Redacció</a></address>
      <p>Ja són més de 1.000 les persones que estan acampades a la plaça Universitat de Barcelona. La majoria són estudiants universitaris -la <b>"generació del 14-O"</b>- i ja fa quatre dies que van decidir plantar-hi les seves tendes. </p>
      <p>Els participants consideren que la mobilització "es consolida" i, segons destaquen en un comunicat, són <b>més de 500 tendes</b>. </p>
      <p>Protesten per la sentència del procés, però les seves reivindicacions van més enllà de la independència.</p>
      <p>La quarta jornada de l'acampada s'ha centrat en la "lluita internacionalista", amb xerrades sobre la situació de pobles com el sahrauí, el kurd i diversos de l'Amèrica Llatina. La tarda dels joves acampats a plaça Universitat ha començat amb Ira, un grup de rap amb lletres feministes i reivindicatives. </p>
      <figure>
        <img src="https://www.ccma.cat/multimedia/jpg/5/2/1572726516125.jpg"/>
      </figure>
      <p> </p>
      <p>Tot i que n'hi ha que no volen parlar davant les càmeres, sí que n'hi ha que expliquen qui són i per què estan acampats, com, per exemple, l'Ernest:</p>
      <blockquote>"Tots els que som aquí compartim el fer d'haver viscut, haver crescut i haver-nos polititzat al voltant d'uns anys de crisi, on hem vist que a poc a poc els nostres drets i llibertats acabaven sent substituïts per prioritats econòmiques."</blockquote>
      <p>
        <b>Alerten d'un possible desallotjament imminent</b>
      </p>
      <p> </p>
      <figure>
        <img src="https://www.ccma.cat/multimedia/jpg/1/1/1572726518411.jpg"/>
      </figure>
      <p> </p>
      <p>Els acampats alerten d'un "possible imminent desallotjament, després de les<b> últimes mediacions amb Mossos </b>i institucions públiques", segons diuen en un comunicat, i fan una crida a acampar per poder mantenir la protesta.</p>
      <p> </p>
      <figure>
        <iframe data-src="https://twitter.com/AcampadaUni/status/1190686400724832257?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p><b>Manifestació dels CDR</b><br/> </p>
      <figure>
        <img src="https://www.ccma.cat/multimedia/jpg/6/7/1572726589676.jpg"/>
      </figure>
      <p> </p>
      <p>Els CDRs han convocat una acció de<b> protesta contra el govern de la Generalitat </b>aprofitant l'acampada a la plaça Universitat.  Han denunciat la "repressió exercida en les darreres setmanes per part dels governs" i han demanat la dimissió del conseller d'Interior, Miquel Buch.</p>
      <p>Amb el lema "Mori el mal govern", també han criticat que l'executiu de Quim Torra no hagi ofert una resposta institucional a la sentència del procés.</p>
      <p>La manifestació ha sortit de la plaça Universitat i ha anat fins a la plaça de Sant Jaume.</p>
    </article>
  </body>
</html>