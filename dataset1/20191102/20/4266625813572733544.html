<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/02/pyatero_lyudey_zagynuly_v_ssha_pid_chas_strilyanyny_na_hellovinskiy_1682377"/>
    <meta property="og:site_name" content="ZIK.UA"/>
    <meta property="article:published_time" content="2019-11-02T20:15:00+00:00"/>
    <meta property="og:title" content="П’ятеро людей загинули в США під час стрілянини на хелловінській вечірці"/>
    <meta property="og:description" content="Щонайменше п’ятеро осіб загинули внаслідок стрілянини, яка сталася під час хелловінської вечірки в окрузі Контра-Коста на півночі американського штату Каліфорнія."/>
  </head>
  <body>
    <article>
      <h1>П’ятеро людей загинули в США під час стрілянини на хелловінській вечірці</h1>
      <address>
        <time datetime="2019-11-02T20:15:00+00:00">02 Nov 2019, 20:15</time>
      </address>
      <p>
        <b>Щонайменше п’ятеро осіб загинули внаслідок стрілянини, яка сталася під час хелловінської вечірки в окрузі Контра-Коста на півночі американського штату Каліфорнія.</b>
      </p>
      <p>Невідомий відкрив вогонь у ніч на п’ятницю, 1 листопада, під час вечірки, на якій зібралося близько ста осіб, – повідомляє <a href="https://www.dw.com/uk/%D1%83-%D1%81%D1%88%D0%B0-%D0%BF%D1%8F%D1%82%D1%8C%D0%BE%D1%85-%D0%BB%D1%8E%D0%B4%D0%B5%D0%B9-%D0%B7%D0%B0%D1%81%D1%82%D1%80%D0%B5%D0%BB%D0%B8%D0%BB%D0%B8-%D0%BD%D0%B0-%D1%85%D0%B5%D0%BB%D0%BB%D0%BE%D0%B2%D1%96%D0%BD%D1%81%D1%8C%D0%BA%D1%96%D0%B9-%D0%B2%D0%B5%D1%87%D1%96%D1%80%D1%86%D1%96/a-51089312">DW.</a></p>
      <p>Спочатку повідомлялося про трьох загиблих на місці подій і одного – у лікарні від отриманих ран. Втім, пізніше стало відомо про ще одну жертву, яка також померла у лікарні. Також є інформація про поранених від пострілів та внаслідок паніки, яка виникла після початку стрілянини, однак їхня кількість поки залишається невідомою.</p>
      <p>Свідки розповідають про те, як почули постріли під час святкування, після чого близько сотні гостей, що перебували у будинку, у хаосі почали тікати з будинку.</p>
      <p>Згідно з даними місцевої влади, досі не було заарештовано жодного підозрюваного у вбивстві. Також немає інформації про причини, через які могла статися стрілянина. Відомо лише, що на місці злочину було знайдено дві одиниці вогнепальної зброї.</p>
      <p>Святкування Хелловіна відбувалося у будинку, який був орендований жінкою через онлайн-сервіс Airbnb. Вона розповіла власнику приміщення, що потребує зняти тимчасове житло через те, що їй та її сім’ї довелося покинути власний будинок у зв’язку з лісовими пожежами на півночі Каліфорнії. Натомість, у будинку попри заборону власника відбулася вечірка, яка, за повідомленням агентства AP, була розрекламована у соціальних мережах.</p>
      <p>Коли господарі дізналися про вечірку від сусідів, вони викликали поліцію, аби припинити її, однак стрілянина розпочалася до того, як вони прибули на місце.</p>
      <p>Район, в якому сталася трагедія, має репутацію тихого і заможного – з початку століття у ньому зафіксовано лише два вбивства.</p>
      <p><a href="https://zik.ua/news/2019/10/13/u_ssha_na_vesilli_u_tserkvi_vidbulasya_strilyanyna_dvoie_poraneni_1666913">Нагадаємо,</a> 13 жовтня у церкві в Нью-Гемпширі, США, під час весільної церемонії чоловік здійснив стрілялину, в результаті чого двоє отримали поранення.</p>
      <related>
        <h4>читайте також</h4>
        <a href="https://zik.ua/news/2019/10/31/u_ssha_kozy_vryatuvaly_prezydentsku_biblioteku_reygana_1681127"/>
        <a href="https://zik.ua/news/2019/10/31/svyatkuvannya_hellovinu_u_kalifornii_stalasya_strilyanyna_zagynulo_ne_menshe_3_1680375"/>
        <a href="https://zik.ua/news/2018/11/08/u_kalifornii_v_bari_zchynyly_strilyanynu_desyatky_poranenyh__zmi_1443855"/>
        <a href="https://zik.ua/news/2018/09/03/strilyanyna_u_kalifornii_desyatero_lyudey_poraneno_1398879"/>
      </related>
    </article>
  </body>
</html>