<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88523"/>
    <meta property="og:site_name" content="Denník politika"/>
    <meta property="article:published_time" content="2019-11-02T20:35:04+00:00"/>
    <meta property="og:title" content="Mestskí poslanci v Drážďanoch vyhlásili stav nacistickej núdze, reagujú na útoky extrémistov"/>
    <meta property="og:description" content="2.11.2019 (Webnoviny.sk) – Inšpirovaní slovným spojením „stav klimatickej núdze“, mestskí poslanci vo východonemeckých Drážďanoch schválili tento týždeň „stav nacistickej núdze“. Radnica tak reaguje na narastajúci počet útokov v meste zo strany stúpencov krajnej pravice voči ľuďom inej farby pleti či iného svetonázoru."/>
  </head>
  <body>
    <article>
      <h1>Mestskí poslanci v Drážďanoch vyhlásili stav nacistickej núdze, reagujú na útoky extrémistov</h1>
      <address><time datetime="2019-11-02T20:35:04+00:00">02 Nov 2019, 20:35</time> by <a rel="author">Webnoviny</a></address>
      <p>2.11.2019 (Webnoviny.sk) – Inšpirovaní slovným spojením „stav klimatickej núdze“, mestskí poslanci vo východonemeckých Drážďanoch schválili tento týždeň „stav nacistickej núdze“. Radnica tak reaguje na narastajúci počet útokov v meste zo strany stúpencov krajnej pravice voči ľuďom inej farby pleti či iného svetonázoru.</p>
      <p>Vyhlásenie „stavu nacistickej núdze“ navrhol Max Aschenbach, poslanec drážďanskej mestskej rady za satirickú stranu Strana (Die Partei). Podporili ho aj poslanci Zelených, Sociálnodemokratickej strany Nemecka (SPD), strany Ľavica a aj Slobodných demokratov (FDP).</p>
      <p>Mestský poslanec za FDP Holger Hase však zároveň slovné spojenie „stav nacistickej núdze“ kritizoval s tým, že mestu urobí veľmi zlú reklamu. Z rovnakého dôvodu rezolúciu nepodporili poslanci z radov Kresťanskodemokratickej únie Nemecka (CDU) kancelárky Angely Merkelovej.</p>
      <p>Celkovo hlasovalo v drážďanskej mestskej rade za túto rezolúciu 39 poslancov, proti ich bolo 29.</p>
      <p>Podľa policajných záznamov sa v roku 2017 odohralo v Drážďanoch 52 útokov zo strany stúpencov krajnej pravice, v roku 2018 ich bolo už 60. Ide samozrejme len o prípady, ktoré boli nahlásené, pričom podľa odborníkov ide len o špičku ľadovca a veľkú väčšinu takýchto prípadov ľudia nehlásia.</p>
      <p>Viac k témam: <a href="https://www.webnoviny.sk/tag/extremizmus/"><u>extrémizmus</u></a>, <a href="https://www.webnoviny.sk/tag/krajna-pravica/"><u>krajná pravica</u></a>, <a href="https://www.webnoviny.sk/tag/nacizmus/"><u>nacizmus</u></a><br/>Zdroj: Webnoviny.sk – <a href="https://www.webnoviny.sk/mestski-poslanci-v-drazdanoch-vyhlasili-stav-nacistickej-nudze-reaguju-na-utoky-extremistov/"><u>Mestskí poslanci v Drážďanoch vyhlásili stav nacistickej núdze, reagujú na útoky extrémistov</u></a> © SITA Všetky práva vyhradené.</p>
    </article>
  </body>
</html>