<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/lifestyle-lyubopitno/biznesmen-trsi-zheni-na-rabotnitsite-si-ergeni-405684.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-02T20:21:54+00:00"/>
    <meta property="og:title" content="Бизнесмен търси жени на работниците си ергени"/>
    <meta property="og:description" content="Стотици необвързани дами планират да отидат на соарето"/>
  </head>
  <body>
    <article>
      <h1>Бизнесмен търси жени на работниците си ергени</h1>
      <address><time datetime="2019-11-02T20:21:54+00:00">02 Nov 2019, 20:21</time> by <a rel="author">"Стандарт"</a></address>
      <p> Новината Веббинк съобщи във фейсбук страницата на фирмата си Webbink Bouwgroep и предизвика фурор в цяла Холандия. Той е собственик на холандска строителна фирма и търси булки на своите 13 неженени работници.</p>
      <p>"Установихме, че имаме 13 работници без съпруги и гаджета. Затова организираме среща, на която искаме да ги запознаем с прекрасни жени. Тези, които се интересуват, моля да заповядат в офиса на фирмата ни в град Фризенфейн на 8 ноември от 19 часа, за да се видят с нашите готини професионални строители", пише собственикът във фейсбук страницата на компанията Bouwbedrijf Webbink.</p>
      <p>Страницата на фирмата във Фейсбук има 1100 последователи, а под съобщението от 23 октомври има почти 2600 коментара и над 550 споделяния. Обявата е забелязана веднага от холандските медии, които популяризират историята. От коментарите под нея става ясно, че стотици необвързани дами планират да отидат на соарето, привлечени от снимките на красивите момчета.</p>
      <p>Дванадесет от тях са на възраст между 17 и 30 години, тринадесетият е на 53 години.</p>
      <p>Поради изключително големия интерес три дни след публикуване на обявата собственикът Веббинк уточнява в специално съобщение във Фейсбук, че на срещата ще бъдат допускани само дамите, които са получили лична покана от фирмата му. Това може да стане, след като изпратят лично съобщение до фейсбук страницата на Bouwbedrijf Webbink.</p>
      <p>Веббинк озаглавил съобщението на шега "Строител търси жена", по примера на известното в Холандия шоу "Фермер търси жена". Остава обаче супер изненадан и вдъхновен от огромния интерес на дамите.</p>
      <p>Веббинк организира често партита, игри и други забавления за работниците си и техните семейства след работа. "Нашата компания е семейна и съм убеден, че момчетата ще се чувстват по-комфортно, ако имат до себе си жена - категоричен е той. - Останах изненадан, когато установих, че 13 от 35-те ми служители са необвързани. Това е голяма цифра - почти една трета. Затова реших да направя нещо по въпроса!"</p>
      <p>Най-вероятната причина толкова много от момчетата му да са сами е, че строителите са сред мъжете с най-неодобрявани професии от холандските жени.</p>
    </article>
  </body>
</html>