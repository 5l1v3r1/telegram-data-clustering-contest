<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Durzhavata-s-finansov-stimul-za-bulgarite-v-chuzhbina-koito-iskat-da-se-vurnat-u-nas-910607"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-02T20:01:00+00:00"/>
    <meta property="og:title" content="Държавата с финансов стимул за българите в чужбина, които искат да се върнат у нас"/>
    <meta property="og:description" content="Държавата ще дава пари на млади и добре образовани българи, за да се върнат да работят у нас.“Това, ..."/>
  </head>
  <body>
    <article>
      <h1>Държавата с финансов стимул за българите в чужбина, които искат да се върнат у нас</h1>
      <address>
        <time datetime="2019-11-02T20:01:00+00:00">02 Nov 2019, 20:01</time>
      </address>
      <p>Държавата ще дава пари на млади и добре образовани българи, за да се върнат да работят у нас.</p>
      <p>“Това, което обмисляме и се надяваме през декември да договорим с Европейската комисия, са допълнителни финансови стимули, които да им помогнат през първите няколко месеца от завръщането им", съобщи пред <a href="https://www.24chasa.bg/">“24 часа"</a> зам.- социалният министър Зорница Русинова. Идеята била държавата да поеме наема на жилище, таксата за детска градина или други разходи по установяването им в България, така че да се облекчат младите, които искат да се завърнат и да работят у нас, обясни Русинова.</p>
      <p>Някои общини имат инициативи за строителство на общински жилища за млади хора, което ние също бихме стимулирали в следващия програмен период, каза още Русинова.</p>
      <p>За да се улеснят максимално завръщащите се българи, ще се направи и онлайн платформа към Агенцията по заетостта. Там освен конкретно работно място ще се получава и информация за цените на недвижимите имоти, наема, детските градини, училищата и болниците около избраното място за завръщане. Ще се дава иформация и как да запишат детето си в ясла или училище. Идеята е, когато един млад човек реши да се завърне, да му бъде оказана подкрепа, за да се установи тук, обясни още Русинова.</p>
      <p>Ако пък завръщащите се българи имат чужденец за съпруг, за него ще има облекчен режим на достъп.</p>
      <p>Друга идея е да се направят онлайн трудови борси като част от европейския портал за трудова мибилност - EURES.</p>
      <p>“Това е добра възможност българските работодатели да предлагат работни места не само на българи в чужбина, но и на чужди граждани, защото има сектори, в които заплащането е конкурентно на това на ЕС", каза още Русинова.</p>
      <p>Сега 16 хил. млади българи са се върнали да работят у нас, а през 2016 г. те са били малко над 9000. През миналата година в България са дошли да живеят 29 559 души, докато през 2017 г. са били 25 597. Основната причина е ръстът на заплатите у нас.</p>
      <p>За да привлича все повече българи, социалното министерство направи кариерни форуми във Виена, Лондон, Кьолн, Мюнхен и Хага. На тях фирмите предлагат работа в областите информационни и комуникационни технологии, електроника и електротехника, медицина, образование, финанси, застраховане, маркетинг и търговия, производство, мениджмънт и консултантски услуги, електроенергия и др.</p>
      <p>За да могат хората да придобият реална представа не само за доходите, но и за покупателната способност в България, правим съпоставка между нашата страна и държавата, в която се провежда конкретният форум, по основни пера на домакинствата като наем на жилище, пазарна цена на имоти, такси за детски градини, разходи за градски транспорт, информационни и комуникационни услуги (интернет, телевизия, телефон), разказа Русинова, която участва в тях.</p>
      <p>Средната заплата в IT сектора у нас е 3999 лв., а в Нидерландия е 2700 евро. След приспадане на основни разходи като осигуровки, данък общ доход, наем на едностайно жилище и карта за градския транспорт от техните заплати бруто излиза, че в България IT специалистът ще разполага с 67% от брутната си заплата, а в Нидерландия с 53%, дала за пример в Хага Русинова. И обясни, че се прави и съпоставка със заетите във финансовия сектор. При приспадане на горепосочените разходи, данните показват оставащ на разположение доход от 52% от средната брутна заплата за финансист и застраховател за България и 47% за Нидерландия.</p>
      <p>“Един младеж, който е завършил информационни технологии във Великобритания и получава 3000 паунда в Лондон, в края на месеца ще бъде с около 1500 -1800 паунда. Докато в България, ако стартовата заплата е около 3000 лв., в края на месеца ще е с 2000 лв., даде друг пример Русинова.</p>
      <p>За младежите е интересно и поддържането на плоската данъчна ставка от 10%, трудовото законодателство, бързото кариерно израстване и възможностите за стаж.</p>
      <p>“Освен това виждаме, че стимулите, които българските работодатели предлагат като допълнителни социални придобивки - допълнително здравно осигуряване, карти за спорт и почивки, също са много атрактивни за младите хора. А и все повече компании предлагат в петък да се работи до обяд", обясни още Русинова.</p>
    </article>
  </body>
</html>