<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/zahranicne/1981174_jeden-z-najkrvavejsich-utokov-v-mali-teroristi-zautocili-na-vojensku-zakladnu"/>
    <meta property="og:site_name" content="tvnoviny.sk"/>
    <meta property="article:published_time" content="2019-11-02T11:03:00+00:00"/>
    <meta property="og:title" content="Jeden z najkrvavejších útokov v Mali. Teroristi zaútočili na vojenskú základňu"/>
    <meta property="og:description" content="K zodpovednosti za tento čin sa bezprostredne neprihlásila žiadna skupina."/>
  </head>
  <body>
    <article>
      <h1>Jeden z najkrvavejších útokov v Mali. Teroristi zaútočili na vojenskú základňu</h1>
      <h2>K zodpovednosti za tento čin sa bezprostredne neprihlásila žiadna skupina.</h2>
      <address><time datetime="2019-11-02T11:03:00+00:00">02 Nov 2019, 11:03</time> by <a rel="author">BAMAKO/TASR</a></address>
      <p>Celkovo 53 vojakov prišlo v piatok o život pri "teroristickom útoku" na vojenskú základňu na severovýchode Mali. S odvolaním sa na tamojšiu vládu o tom informovala agentúra AFP. Agentúra uvádza, že išlo o dosiaľ jeden z najkrvavejších útokov voči armáde v tejto vnútrozemskej africkej krajine.</p>
      <p>Minister pre komunikáciu Yaya Sangare na Twitteri napísal, že pri útoku na základňu v lokalite Indelimane v regióne Menaka neďaleko hraníc s Nigerom zahynul aj jeden civilista. Dodal, že situácia je pod kontrolou a momentálne prebieha pátranie po telách a ich identifikácia. Podľa jeho slov útok na základňu prežilo desať osôb.</p>
      <p>Ďalšie podrobnosti k útoku nezverejnili.</p>
      <p>Malijská vláda vo svojej prvotnej správe "teroristický útok" odsúdila a oznámila, že si vyžiadal niekoľko mŕtvych či zranených, ale presné číslo obetí nezverejnila.</p>
      <p>K zodpovednosti za tento čin sa bezprostredne neprihlásila žiadna skupina.</p>
      <p>Pred mesiacom neďaleko hraníc s Burkinou Faso pri dvoch útokoch džihádistov zahynulo 40 vojakov. Niektoré zdroje uviedli, že počet mŕtvych sa znížil.</p>
      <p>Extrémisti prepojení na teroristickú sieť al-Káida ovládli sever Mali ešte v roku 2012. O rok neskôr tam vyslala svoj armádny kontingent niekdajšia koloniálna mocnosť Francúzsko. Aktivity džihádistov sú na vzostupe aj v strednej a južnej oblasti Mali.</p>
    </article>
  </body>
</html>