<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/ukrayini-za-5-rokiv-viyni-vse-sche-ne-vdayetsya-zaglushiti-signal-rf-u-prikordonni-328201_.html"/>
    <meta property="og:site_name" content="DT.ua"/>
    <meta property="article:published_time" content="2019-11-02T11:41:00+00:00"/>
    <meta property="og:title" content="Україні за 5 років війни все ще не вдається заглушити сигнал РФ у прикордонні – оглядачі"/>
    <meta property="og:description" content="Україна ризикує інформаційно втратити ще й жителів прикордоння на контрольованій території."/>
  </head>
  <body>
    <article>
      <h1>Україні за 5 років війни все ще не вдається заглушити сигнал РФ у прикордонні – оглядачі</h1>
      <h2>Україна ризикує інформаційно втратити ще й жителів прикордоння на контрольованій території.</h2>
      <address>
        <time datetime="2019-11-02T11:41:00+00:00">02 Nov 2019, 11:41</time>
      </address>
      <p>За п'ять з половиною років війни Україна не тільки все ще не змогла забезпечити можливість для всіх жителів Донбасу і Криму приймати український сигнал, їй також не вдається повністю заглушити "голоси" країни-агресора у своєму прикордонні. Про це в статті для <a href="https://dt.ua/"><b>DT.UA</b></a> пишуть оглядачі відділу міжнародної політики Володимир Кравченко і Тетяна Силіна.</p>
      <p>Автори відзначають, що хоча Україна зберегла аналогове мовлення — в Донецькій, Луганській областях і у шістьох, що межують з Кримом, районах Херсонської, проблема повного і якісного покриття цих територій українським сигналом як і раніше зберігається.</p>
      <p>Експерти ще під час будівництва телевежі на Карачуні публічно попереджали про те, що істотного поліпшення ситуації чекати не варто. Побудована в радянські часи вишка на Карачуні до руйнування у 2014 р. мала висоту 222 м, нову ж звели висотою всього 186 м, тобто на 36 м нижче. Це значно (за деякими оцінками, приблизно вдвічі) зменшило зону покриття, оскільки через складний місцевий рельєф сигнал з укороченої вишки може прийматися лише в радіусі приблизно 60 км, відзначають автори статті.</p>
      <p>За час відсутності телевежі на Карачуні майже всі мешканці тамтешнього прикордоння обзавелися супутниковими антенами і тепер споживають переважно продукцію російських телеканалів. За оцінками фахівців вітчизняних спецслужб, "Україна інформаційно вже втратила і Крим, і "ДНР" з "ЛНР", що дивляться і слухають Росію і живуть її порядком денним". Оглядачі наголошують, що сьогодні Україна серйозно ризикує інформаційно втратити ще й жителів прикордоння на контрольованій території, якщо терміново і серйозно не займеться вирішенням проблеми недостатнього покриття українським сигналом цих територій.</p>
      <p>Детальніше про проблеми інформаційної безпеки України читайте у матеріалі Володимира Кравченка і Тетяни Силіної <a href="https://dt.ua/internal/zamist-rozmov-iz-televizorom-328212_.html"><b>"Замість розмов із телевізором"</b></a> у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>