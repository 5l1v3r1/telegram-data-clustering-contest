<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619395/%D8%A2%D8%BA%D8%A7%D8%B2-%D8%A8%DB%8C%D9%85%D9%87-%D8%A7%D8%AC%D8%A8%D8%A7%D8%B1%DB%8C-%D8%AF%D8%B1%D9%85%D8%A7%D9%86-%D8%A8%DB%8C%D9%85%D9%87-%D8%B1%D9%88%DB%8C-%D8%AA%D8%AE%D8%AA-%D8%A8%DB%8C%D9%85%D8%A7%D8%B1%D8%B3%D8%AA%D8%A7%D9%86-%D8%AD%D8%B0%D9%81-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-02T11:07:00+00:00"/>
    <meta property="og:title" content="آغاز بیمه اجباری درمان / بیمه &quot;روی تخت بیمارستان&quot; حذف شد"/>
    <meta property="og:description" content="مدیرکل بیمه سلامت استان تهران با اشاره به طرح دولت برای بیمه اجباری درمان و آغاز این طرح از ۱۳ آبان ماه، گفت: در همین راستا نیز، تاکنون امکان بیمه شدن و یا تمدید بیمه روی تخت بیمارستان وجود داشت، اما از این پس دیگر این مورد حذف شده و پس از بیمه شدن فرد و در صورت نیاز به تمدید بیمه، مدت انتظار ۱۰ روزه قائل شده‌ایم."/>
  </head>
  <body>
    <article>
      <h1>آغاز بیمه اجباری درمان / بیمه "روی تخت بیمارستان" حذف شد</h1>
      <address>
        <time datetime="2019-11-02T11:07:00+00:00">02 Nov 2019, 11:07</time>
      </address>
      <p>
        <i>مدیرکل بیمه سلامت استان تهران با اشاره به طرح دولت برای بیمه اجباری درمان و آغاز این طرح از ۱۳ آبان ماه، گفت: در همین راستا نیز، تاکنون امکان بیمه شدن و یا تمدید بیمه روی تخت بیمارستان وجود داشت، اما از این پس دیگر این مورد حذف شده و پس از بیمه شدن فرد و در صورت نیاز به تمدید بیمه، مدت انتظار ۱۰ روزه قائل شده‌ایم.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>دکتر محمد حسینی در نشست خبری به مناسبت هفته بیمه سلامت ضمن گرامی داشت این هفته گفت: امروزه دیگر نمی‌توان بیمه درمان را از اولویت خارج کرد. درمان و سلامت به گونه‌ای است که به عنوان مثال برای درمان سرطان ریه مردم باید یک میلیارد و ۲۰۰میلیون تومان هزینه کنند که اگر پوشش بیمه‌ای نباشد مردم در تنگنا قرار خواهند گرفت.</p>
      <p>وی افزود: یکی از کار‌های ما به عنوان بیمه‌گر تبدیل نیاز مردم به تقاضایشان است. در حال حاضر بیماری‌های قلبی_عروقی یکی از عوامل بیماری‌زا و هزینه بر حوزه درمان است که می‌توان با افزایش آگاهی و سواد سلامت جلوی روند افزایشی آن را گرفت.</p>
      <p>حسینی با اشاره به اینکه بیمه سلامت ابزاری در اختیار مردم است برای کنترل هزینه‌ها، اظهار کرد: در شرایط کنونی اقتصادی کشور ضرورت در دسترس قرار گرفتن بیمه سلامت بیش از همیشه است؛ بنابراین نیاز به پوشش بیمه اجباری همگانی بیش از همیشه احساس می‌شود. در همین راستا با همکاری وزارت تعاون، کار و رفاه اجتماعی فرآیند ارزیابی وسع افراد انجام می‌شود و پس از کسب اطلاعات لازم، در صورتی که فردی در دهک یک، دو و سه قرار گیرد تحت پوشش بیمه رایگان قرار می‌گیرد؛ یعنی دولت حق بیمه این افراد را پرداخت می‌کند. همچنین افراد در دهک درآمدی چهار تنها ۵۰ درصد حق بیمه و سایر دهک‌های درآمدی، خودشان حق بیمه خود را پرداخت می‌کنند. حق بیمه در بیمه سلامت سالانه برای هر نفر ۵۸۰ هزار و ۸۰۰ تومان است.</p>
      <p>وی با اشاره به اینکه تخمین زده می‌شود در استان تهران ۱۰ درصد افراد فاقد هرگونه پوشش بیمه‌ای باشند، تصریح کرد: کسانی که تا کنون بیمه‌رایگان بوده‌اند تا تاریخ ۳۱ فروردین سال آینده همچنان بیمه رایگان خواهند بود و در شش ماه آتی تا تاریخ مذکور این افراد دفترچه بیمه شش ماهه با ۱۲ برگ دریافت می‌کنند، پس از موعد مقرر اگر در ارزیابی وسع مشخص شود می‌توانند حق بیمه خود را به شکل کامل و یا بخشی از آن را پرداخت کنند از ۳۱ فروردین ۹۹ به بعد حق بیمه پرداخت خواهند کرد.</p>
      <p>مدیر کل بیمه سلامت استان تهران ادامه داد: باید در بحث پوشش بیمه‌ای به جایی برسیم که هر شهروند یک کد بیمه داشته باشد و دفترچه به شکل کلی حذف شود. اکنون نسخه الکترونیک در ۶ شهرستان استان تهران آغاز شده و تا پایان آبان ماه بستر نسخه‌پیچی الکترونیک در داروخانه‌ها نیز فراهم خواهد شد. البته ممکن است در ابتدا به پوشش صد درصدی نرسیم؛ زیرا مقاومت اجتماعی در آن وجود دارد. همچنین تبادل الکترونیک اسناد با بیمارستان‌های دانشگاهی را آغاز کرده‌ایم.</p>
      <p>وی در خصوص پرداخت بدهی‌های سازمان بیمه سلامت به مراکز طرف قرارداد خود در استان‌تهران، گفت: بدهی ما به داروخانه‌ها از سال ۹۷ حدود سه ماه باقی‌مانده‌است؛ البته بدهی خود در سال ۹۸ را تا مرداد ماه پرداخت کرده‌ایم. همچنین بدهی خود در دانشگاه‌های علوم‌پزشکی در سال گذشته تا پایان آذرماه و در سال جاری تا تیر ماه ۹۸ پرداخت شده است. در بخش خصوصی و پاراکلینیک نیز تا دی ماه ۹۷ و امسال تا خرداد ۹۸ پرداخت شده‌است. وضعیت‌مان را در پرداخت بدهی چندان مطلوب نمی‌دانم اما، باید اقرار کرد نسبت به سال‌های گذشته اوضاع بهتری داریم.</p>
      <p>در پایان این نشست، اپلیکیشن بیمه‌سلامت استان تهران معرفی شد. این اپلیکیشن به بانک اطلاعاتی این سازمان وصل بوده و می‌تواند پاسخگوی نیاز بیمه‌شدگان بیمه‌سلامت باشد. اطلاعاتی نظیر نزدیک‌ترین محل طرف قرارداد به سکونت فرد، تغییر در فرانشیز و... در این اپلیکیشن موجود است. همچنین بیمه شدگان در استان تهران می‌توانند با مراجعه به سایت سازمان به نشانی th.ihio.gov.ir اطلاعات بیشتر را کسب کنند.</p>
    </article>
  </body>
</html>