<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/evropska-unie/britanie-se-pripravuje-na-volby-konzervativci-slibuji-rychle-dokonceni-brexitu-20191102.html"/>
    <meta property="og:site_name" content="Deník.cz"/>
    <meta property="article:published_time" content="2019-11-02T11:14:00+00:00"/>
    <meta property="og:title" content="Británie se připravuje na volby. Konzervativci slibují rychlé dokončení brexitu"/>
    <meta property="og:description" content="Britský premiér Boris Johnson už nebude při přesvědčování voličů dál používat hrozbu, že by země mohla opustit Evropskou unii bez dohody. Ve svém předvolebním programu už Konzervativní strana o takovém scénáři vůbec nehovoří, namísto toho chce Brity získat slibem, že brexit dokončí co nejdříve a na základě dohody vyjednané premiérem. Napsal o tom britský deník The Times."/>
  </head>
  <body>
    <article>
      <h1>Británie se připravuje na volby. Konzervativci slibují rychlé dokončení brexitu</h1>
      <address><time datetime="2019-11-02T11:14:00+00:00">02 Nov 2019, 11:14</time> by <a rel="author">ČTK</a></address>
      <p>Britští zákonodárci v úterý rozhodli, že lidé v zemi půjdou 12. prosince k předčasným volbám. Premiér o jejich vypsání požádal ve snaze vyřešit pat, který nastal kolem plánovaného brexitu. Ten se měl původně uskutečnit už letos na jaře, poslední odklad z 31. října na 31. leden příštího roku EU Londýnu definitivně odsouhlasila tento týden.</p>
      <figure>
        <img src="https://g.denik.cz/1/59/ctk-v-britanii-naplno-startuje-kampan-pruzkumy-vedou-konzervativci_denik-150-3x2.jpg"/>
      </figure>
      <aside>
        <a href="https://www.denik.cz/evropska-unie/v-britanii-startuje-volebni-kampan-pruzkumy-favorizuji-konzervativce-20191031.html">V Británii startuje volební kampaň. Průzkumy favorizují konzervativce Přečíst článek ›</a>
      </aside>
      <p>Podle The Times chtějí konzervativci vyloučením brexitu bez dohody získat ve volbách hlasy umírněných voličů Liberálních demokratů, kteří mají strach z důsledků případného druhého referenda.</p>
      <h3>Odchod bez dohody není na pořadu dne </h3>
      <p>"Pokud budete v těchto volbách hlasovat pro konzervativce, pak budete hlasovat pro odchod s dohodou, brexit bez dohody už není na pořadu dne," řekla v rozhovoru pro tento deník ministryně kultury Nicky Morganová.</p>
      <figure>
        <img src="https://g.denik.cz/1/9f/boris-johnson-d191001e0gke1_denik-150-3x2.jpg"/>
      </figure>
      <aside>
        <a href="https://www.denik.cz/evropska-unie/brexit-zatim-ne-volby-ano-premier-boris-johnson-ma-stale-sanci-20191029.html">Brexit zatím ne, volby ano. Premiér Boris Johnson má stále šanci Přečíst článek ›</a>
      </aside>
      <p>Johnson se letos v létě dostal do čela vlády se slibem, že zemi z EU vyvede v termínu 31. října, a to s dohodou, nebo i bez ní. Možnost vyvést zemi z unie bez dohody mu ale nakonec zapověděl parlament.</p>
    </article>
  </body>
</html>