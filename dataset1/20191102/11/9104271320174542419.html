<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://laprovinciadibiella.it/cronaca/idraulico-muore-a-casa-di-un-cliente-ma-e-mistero-sulla-sua-identita"/>
    <meta property="og:site_name" content="LaProvinciaDiBiella.it"/>
    <meta property="article:published_time" content="2019-11-02T11:17:43+00:00"/>
    <meta property="og:title" content="Idraulico muore a casa di un cliente, ma è mistero sulla sua identità"/>
    <meta property="og:description" content="Ricerche estese fra Piemonte e Liguria"/>
  </head>
  <body>
    <article>
      <h1>Idraulico muore a casa di un cliente, ma è mistero sulla sua identità</h1>
      <h2>Ricerche estese fra Piemonte e Liguria</h2>
      <address>
        <time datetime="2019-11-02T11:17:43+00:00">02 Nov 2019, 11:17</time>
      </address>
      <p>Idraulico muore a casa di un cliente a causa di un malore. E’ successo ieri a Torino. La tragedia è avvolta da un mistero. Da più di 24 ore, infatti, la polizia municipale di Torino sta cercando i parenti della vittima e la ricerca è quasi diventata una caccia all’uomo.</p>
      <p>L’artigiano, infatti, 61 anni, risulta domiciliato a Torino in strada Druento ma gli agenti che ieri sono andati a cercare qualcuno che lo conoscesse nel palazzo dove abita non hanno trovato l’abitazione dell’idraulico e nemmeno nessuno che in zona lo conoscesse o potesse avere un contatto con i familiari.</p>
      <p>La municipale ha trovato la sua macchina, una Ford Focus parcheggiata in via Troya dove si è consumata la tragedia. Dai documenti l’artigiano risulta ancora residente in Liguria, a Borghetto Santo Spirito ma nemmeno lì, con la collaborazione della stazione locale dei carabinieri, è stato possibile rintracciare nessuno. Ora gli agenti della municipale sperano che i famigliari si facciano vivi non avendo più notizie del loro caro e hanno lanciato un appello perché chiunque possa conoscere un uomo di quest’età e che possa avere legami con i luoghi descritti chiami la centrale di via Bologna al numero 0110111.</p>
      <related>
        <h4>Ti potrebbe interessare:</h4>
        <a href="https://laprovinciadibiella.it/cronaca/insegnante-trovata-morta-fianco-alla-sua-auto"/>
        <a href="https://laprovinciadibiella.it/cronaca/restera-un-mistero-il-caso-della-donna-trovata-nella-valigia"/>
      </related>
    </article>
  </body>
</html>