<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/02/regolamento-del-consiglio-il-tar-rigetta-il-ricorso-dellopposizione/1320414/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-02T11:28:27+00:00"/>
    <meta property="og:title" content="Regolamento del Consiglio, il Tar rigetta il ricorso dell’opposizione"/>
    <meta property="og:description" content="CORRIDONIA - La sentenza ha giudicato inammissibile l'impugnazione dell'atto da parte di Matteo Ceschini (Corridonia Domani) e Matteo Porfiri (Corridonia Futura). L'amministrazione: «Abbandonino “l’Aventino” e si impegnino e collaborino»"/>
  </head>
  <body>
    <article>
      <h1>Regolamento del Consiglio, il Tar rigetta il ricorso dell’opposizione</h1>
      <h2>CORRIDONIA - La sentenza ha giudicato inammissibile l'impugnazione dell'atto da parte di Matteo Ceschini (Corridonia Domani) e Matteo Porfiri (Corridonia Futura). L'amministrazione: «Abbandonino “l’Aventino” e si impegnino e collaborino»</h2>
      <address><time datetime="2019-11-02T11:28:27+00:00">02 Nov 2019, 11:28</time> by <a rel="author">Gabriele Censi</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F02%2Fregolamento-del-consiglio-il-tar-rigetta-il-ricorso-dellopposizione%2F1320414%2F">Condividi62</a><a href="https://twitter.com/intent/tweet?text=Regolamento+del+Consiglio%2C++il+Tar+rigetta+il+ricorso+dell%27opposizione&amp;url=https%3A%2F%2Fwww.cronachemaceratesi.it%2F2019%2F11%2F02%2Fregolamento-del-consiglio-il-tar-rigetta-il-ricorso-dellopposizione%2F1320414%2F">Tweet</a>Email62 Condivisioni</p>
      <p> </p>
      <p>
        <b>Il Tribunale amministrativo regionale per le Marche ha rigettato il ricorso dei capigruppo di opposizione del consiglio comunale di Corridonia, Matteo Ceschini (Corridonia Domani) e Matteo Porfiri (Corridonia Futura) contro l’approvazione del regolamento per il funzionamento del Consiglio Comunale e delle Commissioni Consiliari.  I consiglieri di minoranza lamentavano l’illegittimità dell’atto. Il collegio ha reputato fondata “l’eccezione di inammissibilità del gravame per carenza di legittimazione ad agire in capo ai ricorrenti”.</b>
      </p>
      <p><b>L’amministrazione ha commentato il risultato in modo ironico riferendosi alla data della sentenza: «</b>La notte di “Halloween” ha portato uno “scherzetto” ai gruppi di opposizione – si legge nella nota -. Il citato Regolamento, prima di essere approvato, è stato oggetto di ripetuti passaggi nella competente commissione Affari Istituzionali dove è stato ampiamente illustrato ed approfondito in tutti i suoi contenuti, è stato oggetto anche di un’ampia discussione consiliare e, nonostante ciò, i consiglieri Ceschini, Giampaoli, Serafini, Grassetti, Porfiri, Calia e persino il presidente del consiglio comunale Nelia Calvigioni, hanno votato contro. L’opposizione ha poi promosso il ricorso al Tar Marche con le accuse di “Violazione del D.Lgs. 267/2000-Testo Unico Enti Locali, eccesso di potere per travisamento dei presupposti, eccesso di potere per sviamento, eccesso di potere per motivazione insufficiente, apparente contraddittoria, irragionevolezza, istruttoria insufficiente”. <b>Il sindaco e l’amministrazione confidano nel buon senso dei consiglieri di opposizione perché abbandonino “l’Aventino” e si impegnino e collaborino per trovare le migliori idee e soluzioni per il bene della nostra Comunità». </b></p>
      <p> </p>
      <p> </p>
    </article>
  </body>
</html>