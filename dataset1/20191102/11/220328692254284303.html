<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/lifestyle-lyubopitno/kak-sportt-kompensira-vredata-ot-alkokhola-405634.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-02T11:15:17+00:00"/>
    <meta property="og:title" content="Как спортът компенсира вредата от алкохола"/>
    <meta property="og:description" content="Физическото натоварване има ефект върху общото ви здраве"/>
  </head>
  <body>
    <article>
      <h1>Как спортът компенсира вредата от алкохола</h1>
      <address><time datetime="2019-11-02T11:15:17+00:00">02 Nov 2019, 11:15</time> by <a rel="author">Пламен Вълков</a></address>
      <p>Употребата на алкохол се свързва с повишаване на риска от онкологични и сърдечносъдови заболявания. Нови изследвания обаче показват, че спортът и физическото натоварване може да компенсират вредното влияние на алкохола, съобщава British Journal of Sports Medicine.</p>
      <p>Екип от университети в Канада, Австралия, Великобритания и Норвегия разясняват възможното влияние на физическото натоварване и спорта за намаляване на смъртността от рак. Тяхното наблюдение се базира на изследване на здравето на жители в Англия (Health Survey for England - HSE) и Шотландия (Scottish Health Survey - SHS), което се прави всяка година. Анализирани са отговорите на 36 370 души след 40-годишна възраст, като специалистите са проследили съдбата на тези хора, което позволява връзката на HSE и SHS с Националната служба по здравеопазване на Великобритания.</p>
      <p>Учените отчитат 5735 смъртни случая от всички участници в експеримента, като състоянието на тези хора е следено около 10 години. По време на наблюдението участниците са питани за честотата на употребата на алкохол и нивото на спортно натоварване. 14 процента (5307 души) отговарят, че изобщо не пият алкохол, а 13,3 на сто (4845 души) са превишавали количеството алкохол за седмица. Физическото натоварване е отчетено на три нива – спорт, разходки и леко натоварване - например работа в градината.</p>
      <p>Какви са изводите на учените?</p>
      <p>Превишаването на количеството алкохол повишава риска за смърт от рак. Дори и при нормална употреба на алкохол се повишава рискът от онкологично заболяване. Когато тези резултати са анализирани във връзка и с физическото натоварване, се оказва, че тази връзка между алкохола и онкологичните заболявания се отнася за хората, които пренебрегват препоръките за минимално ниво на спорт и физическо натоварване. Защитният ефект на спорта за човешкия организъм се вижда дори и при най-ниското ниво на физическо натоварване.</p>
      <p>Въпреки, че учените не намират връзка между употребата на алкохол и смъртността от сърдечносъдови заболявания, статистиката показва ясно: във всички случаи спортът и физическото натоварване – дори и минимално, имат защитен ефект на организма, когато хората не употребяват често алкохол.</p>
    </article>
  </body>
</html>