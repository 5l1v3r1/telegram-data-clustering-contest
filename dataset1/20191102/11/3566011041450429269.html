<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544044.html/%D8%A7%D8%B9%D8%B2%D8%A7%D9%85-----%DA%A9%D8%A7%D8%B1%D9%88%D8%A7%D9%86-%D8%A7%D8%B2-%DA%A9%D8%B1%D9%85%D8%A7%D9%86%D8%B4%D8%A7%D9%87-%D8%A8%D9%87-%D8%B9%D8%AA%D8%A8%D8%A7%D8%AA--%DA%86%D8%A7%D9%84%D8%B4-%DA%A9%D8%A7%D8%B1%D9%88%D8%A7%D9%86-%D9%87%D8%A7%DB%8C-%D8%A2%D8%B2%D8%A7%D8%AF%D8%A8%D8%B1"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-02T11:20:00+00:00"/>
    <meta property="og:title" content="اعزام ۱۰۰ کاروان از کرمانشاه به عتبات/ چالش کاروان‌های آزادبر"/>
    <meta property="og:description" content="مدیرکل حج و زیارت استان کرمانشاه از اعزام ۱۰۰ کاروان از کرمانشاه به عتبات عالیات در نیمه نخست امسال خبر داد و کاروان‌های آزادبر را بزرگترین چالش پیش روی این سفر معنوی دانست."/>
  </head>
  <body>
    <article>
      <h1>اعزام ۱۰۰ کاروان از کرمانشاه به عتبات/ چالش کاروان‌های آزادبر</h1>
      <h2>مدیرکل حج و زیارت کرمانشاه مطرح کرد؛</h2>
      <address>
        <time datetime="2019-11-02T11:20:00+00:00">02 Nov 2019, 11:20</time>
      </address>
      <p>مدیرکل حج و زیارت استان کرمانشاه از اعزام ۱۰۰ کاروان از کرمانشاه به عتبات عالیات در نیمه نخست امسال خبر داد و کاروان‌های آزادبر را بزرگترین چالش پیش روی این سفر معنوی دانست.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ حامد دارابی در گفتگو با خبرنگار<a href="http://www.mersadnews.ir/news/386396/%D8%A7%D8%B9%D8%B2%D8%A7%D9%85-%DB%B1%DB%B0%DB%B0-%DA%A9%D8%A7%D8%B1%D9%88%D8%A7%D9%86-%D8%A7%D8%B2-%DA%A9%D8%B1%D9%85%D8%A7%D9%86%D8%B4%D8%A7%D9%87-%D8%A8%D9%87-%D8%B9%D8%AA%D8%A8%D8%A7%D8%AA-%DA%86%D8%A7%D9%84%D8%B4-%DA%A9%D8%A7%D8%B1%D9%88%D8%A7%D9%86%E2%80%8C%D9%87%D8%A7%DB%8C-%D8%A2%D8%B2%D8%A7%D8%AF%D8%A8%D8%B1"> مرصادنیوز </a> درباره آمار ۶ ماهه اعزام های زوار به عتبات عالیات اظهار داشت: ۱۰۰ کاروان شامل ۴ هزار نفر از استان کرمانشاه در نیمه نخست امسال به عتبات عالیات مشرف شدند.</p>
      <p>وی با اشاره به استقبال مردم کرمانشاه برای اعزام به عتبات عالیات افزود: مردم استان های مرزی نظیر کرمانشاه، ایلام و خوزستان به دلیل همجواری با مرز عمدتا به صورت انفرادی به عتبات عالیات می روند.</p>
      <p>مدیرکل حج و زیارت استان کرمانشاه با اشاره به وجود مشکلات اعزام های انفرادی بیان داشت: مشکلات امنیتی و عدم بیمه و هزینه های درمان کشور عراق این نوع سفر را توصیه نمی کنیم اما با توجه به اینکه در استانی مرزی زندگی می‌کنیم استقبال کافی از اعزام های کاروانی در مقایسه با دیگر استان‌ها به عمل نمی‌آید.</p>
      <p>
        <b>کاروان‌های آزاد بر بزرگترین چالش حج و زیارت است</b>
      </p>
      <p>این مسئول درباره مهمترین چالشها نیز افزود: بزرگترین چالش ما وجود کاروان های آزاد بر  است که افراد سودجو و سودطلب هستند و در میان مردم به ویژه مجالس خانم ها به جمع آوری زائران می پردازند.</p>
      <p>دارابی گفت: این کاروان  بر روی دوش زوار اقدام به حمل مواد غذایی نظیر بادمجان و نان و ...  می کنند و به اسکان مردم در حسینیه با وضعیتی اسفناک می پردازند.</p>
      <p>وی عنوان کرد: اگرچه تفاوت قیمتی بین ۲۰۰ تا ۳۰۰ هزار تومان میان کاروان های حج و زیارت و آزاد بر وجود دارد اما مردم بدانند این تفاوت قیمتی به دلیل برنامه ریزی های انجام شده برای هتل، وسیله نقلیه، اسکان و نیز تامین امنیت است.</p>
      <p>مدیرکل حج و زیارت استان کرمانشاه با تاکید بر اینکه هر اتفاقی برای زوار ایرانی در کشور بحران زده عراق رخ داده، برای کاروان های آزاد بر اتفاق افتاده است، گفت: در این حوادث هیچ مشکلی برای زوار اعزام شده از سوی سازمان حج و زیارت ایجاد نشده است.</p>
      <p>
        <b>درخواست راه‌اندازی شعبه اختصاصی رسیدگی به جرائم زیارتی</b>
      </p>
      <p>این مسئول تصریح کرد: زوار اعزام شده از طریق کاروان های آزاد بر هنگام بازگشت به قصد شکایت به حج و زیارت مراجعه می کنند و معمولا پس از پیگیری متوجه می شوند این کاروان ها زیر مجموعه سازمان حج و زیارت نبوده و آنها را برای رسیدگی به شکایت به دستگاه قضایی معرفی می کنیم.</p>
      <p>دارابی با بیان اینکه نقل و انتقال فیش های تمتع و عمره نیز یکی دیگر از چالشها است، خاطرنشان کرد: تنها مرجع رسمی که می تواند نسبت به نقل و انتقال فیش های حج اقدام کند سازمان حج و زیارت است.</p>
      <p>مدیرکل حج و زیارت استان کرمانشاه عنوان کرد: برخورد با کاروان های آزاد بر بازدارنده نبوده و امیدواریم دستگاه قضا قوانین و مجازاتهایی با قابلیت بازدارندگی برای این کاروان ها در نظر بگیرد.</p>
      <p>دارابی افزود: موارد زیادی از مراجعه دو نفر به دفترخانه های ثبت اسناد رسمی برای انتقال فیش حج مشاهده می شود در حالی که این انتقال از نظر سازمان حج و زیارت فاقد اعتبار است و ما همچنان فرد نخست را به عنوان صاحب فیش می شناسیم بنابراین مردم برای هرگونه نقل و انتقال  باید از طریق سازمان حج و زیارت اقدام کنند.</p>
      <p>وی تصریح کرد: از دادستان درخواست راه اندازی یک شعبه ویژه برای رسیدگی به جرائم زیارتی داشته ایم که ایشان تاکنون قول مساعدت داده امیدواریم ظرف یکی دو ماه آینده شاهد راه اندازی این شعبه اختصاصی باشیم.</p>
      <p>انتهای پیام/</p>
    </article>
  </body>
</html>