<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/politikh/article/2016665/o-prokopis-pavlopoulos-stis-ekdilosis-mnimis-ton-thimaton-tis-nazistikis-thiriodias-ston-katarrakti-tzoumerkon.html"/>
    <meta property="og:site_name" content="News.gr"/>
    <meta property="article:published_time" content="2019-11-02T11:33:11+00:00"/>
    <meta property="og:title" content="Προκόπης Παυλόπουλος: Είμαστε έτοιμοι να υπερασπισθούμε τα σύνορα και το έδαφος της πατρίδας μας"/>
    <meta property="og:description" content="Τι είπε στα Ιωάννινα ο Πρόεδρος της Δημοκρατίας"/>
  </head>
  <body>
    <article>
      <h1>Προκόπης Παυλόπουλος: Είμαστε έτοιμοι να υπερασπισθούμε τα σύνορα και το έδαφος της πατρίδας μας</h1>
      <address>
        <time datetime="2019-11-02T11:33:11+00:00">02 Nov 2019, 11:33</time>
      </address>
      <h3>Τι είπε στα Ιωάννινα ο Πρόεδρος της Δημοκρατίας</h3>
      <p>«Η Ελλάδα είναι η δύναμη που εργάζεται για την ειρήνη και την ανάπτυξη, τόσο στην εγγύς περιοχή των Βαλκανίων και της Νοτιοανατολικής Ευρώπης, όσο και στο ευρύτερο πλαίσιο της Ευρωπαϊκής Ένωσης», υπογράμμισε ο Πρόεδρος της Δημοκρατίας κατά την αντιφώνηση του στην τελετή αναγόρευσή του σε επίτιμο δημότη του Δήμου Κεντρικών Τζουμέρκων.</p>
      <p>Ο κ. <b><a href="https://www.news.gr/tag/prokophs-pavlopoylos">Προκόπιος Παυλόπουλος</a></b> αναφερόμενος στα ιστορικά γεγονότα χαρακτήρισε τη θυσία του Καταρράκτη εκκωφαντικά ηχηρή, τόνισε δε, πως «η διατήρηση της ιστορικής μνήμης αποτελεί, κυριολεκτικώς, όρο επιβίωσης του έθνους μας», ενώ εξέφρασε την διαπίστωση ότι «για εμάς, τους Έλληνες, η Ελευθερία αποτελεί υπαρξιακή αρχή και, άρα, τρόπο ζωής». Μάλιστα προσέθεσε πως, αυτή η αρχή, είναι μια αλήθεια που οφείλουν να την γνωρίζουν όλοι και ότι η πίστη σε αυτές τις αξίες, σε αυτά τα πανανθρώπινα ιδανικά, χαρακτηρίζει διαχρονικώς και τη διεθνή συμπεριφορά της πατρίδας μας.</p>
      <p>Η Ελλάδα, επισήμανε ο Πρόεδρος της Δημοκρατίας ανήκει, οριστικώς και αμετακλήτως, στην Ευρωπαϊκή Ένωση και μάλιστα στον σκληρό πυρήνα της, την Ευρωζώνη, συμπεριφέρεται στην Διεθνή Κοινότητα με απόλυτη προσήλωση στο Ευρωπαϊκό και στο Διεθνές Δίκαιο, είναι δηλαδή, δύναμη που εργάζεται για την Ειρήνη και την Ανάπτυξη, τόσο στην εγγύς περιοχή των Βαλκανίων και της Νοτιοανατολικής Ευρώπης, όσο και στο ευρύτερο πλαίσιο της Ευρωπαϊκής Ένωσης.</p>
      <p>Τόνισε πως «εάν χρειασθεί, εμείς, οι Έλληνες, είμαστε έτοιμοι να υπερασπισθούμε αποτελεσματικά τα σύνορα και το έδαφος της πατρίδας μας, που αποτελούν επίσης σύνορα και έδαφος της Ευρωπαϊκής Ένωσης, πάντοτε υπό όρους αρραγούς ενότητας», γιατί όπως είπε, «η Ιστορία, μας έχει διδάξει πως τα μεγάλα και σημαντικά και ιδίως τους εθνικούς μας στόχους τους επιτυγχάνουμε ενωμένοι». Και υπογράμμισε: «Η διχόνοια και ο διχασμός μάς στοίχισαν ακριβά, ακόμη δε και τμήματα του εθνικού μας κορμού. Τέτοια τραγικά λάθη δεν είναι νοητό να τα επαναλάβουμε. Και δεν θα τα επαναλάβουμε».</p>
      <p>Ο κ. Παυλοπουλος επανέλαβε πως, μακριά από κάθε λογική αντεκδίκησης, που είναι παντελώς ξένη σ΄ εμάς, τους Έλληνες, εντάσσουμε και τις έναντι της Γερμανίας νόμιμες αξιώσεις μας για το κατοχικό δάνειο και τις εν γένει αποζημιώσεις της ναζιστικής κατοχής και συνέχισε:</p>
      <p>«Όπως έχω επανειλημμένως τονίσει, οι ως άνω αξιώσεις μας, από τις οποίες ουδέποτε και καθ' οιονδήποτε τρόπο έχουμε παραιτηθεί, είναι πάντα νομικώς ενεργές -πράγμα που σημαίνει ότι δεν τίθεται κανένα θέμα παραγραφής- και δικαστικώς επιδιώξιμες. Και ο κοινός μας Ευρωπαϊκός Νομικός Πολιτισμός, ως μέρος του εν γένει κοινού μας Ευρωπαϊκού Πολιτισμού που συντίθεται από τις διατάξεις αλλά και από τις θεμελιώδεις αρχές και τις αξίες της Ευρωπαϊκής και της Διεθνούς Νομιμότητας, επιβάλλει την σχετική απόφαση να την λάβει αρμόδιο Δικαστικό Forum, με βάση το σύνολο του εφαρμοζόμενου εν προκειμένω Διεθνούς Δικαίου. Η θέση αυτή είναι κυριολεκτικώς εθνική και, κατά συνέπεια, αδιαπραγμάτευτη. Πολλώ μάλλον όταν την θέση αυτή ενισχύει, πλέον, καταλυτικώς η πρόσφατη γνωμοδότηση (2019) της Ομοσπονδιακής Υπηρεσίας Εμπειρογνωμόνων του Γερμανικού Κοινοβουλίου (Bundestag), η οποία αφενός αναγνωρίζει ότι δεν τίθεται ζήτημα παραίτησης ή παραγραφής των αξιώσεων αυτών και, αφετέρου, προτρέπει, "expressis verbis", την γερμανική πλευρά ν΄ αποδεχθεί την προσφυγή Ελλάδας και Γερμανίας στο αρμόδιο Διεθνές Δικαστήριο της Χάγης.</p>
      <p>Και κατά τούτο, μόνο προβληματισμό προκαλεί η από 18.10.2019 απόρριψη της από τον Ιούνιο του ίδιου έτους πλήρως τεκμηριωμένης ρηματικής διακοίνωσης της Ελλάδας, αναφορικά με την προοπτική προσφυγής σε αρμόδιο δικαιοδοτικό Forum, για την οριστική επίλυση της σχετικής διαφοράς ως προς τις αξιώσεις της Ελλάδας για το κατοχικό δάνειο και τις γερμανικές αποζημιώσεις. Έχω χρέος να τονίσω ότι η προαναφερόμενη άρνηση της γερμανικής κυβέρνησης, αγνοώντας όλα τα κατά τ΄ ανωτέρω, πλήρως τεκμηριωμένα, νομικά επιχειρήματα, εμφανίζεται παντελώς αναιτιολόγητη, δοθέντος ότι έρχεται σε αντίθεση και προς την Ευρωπαϊκή και την Διεθνή Νομιμότητα. Διευκρινίζω, ότι η Ελλάδα δεν αποδέχεται την άρνηση αυτή, πράγμα που σημαίνει ότι θα επανέλθει εν προκειμένω, δίνοντας ακόμη μεγαλύτερη έκταση και έμφαση στα νομικά και -τεκμηριωμένα επιχειρήματά της».</p>
      <p>Ο Πρόεδρος της Δημοκρατίας κατά την αντιφώνηση του έκανε, επίσης, αναφορές στην ιστορική πορεία των Τζουμέρκων από την περίοδο της προετοιμασίας για την Εθνεγερσία του 1821 έως στα δραματικά γεγονότα της 26ης και 27ης Οκτωβρίου 1943.</p>
      <p>Να σημειωθεί πως ο κ. Παυλοπουλος ήταν εκείνος που τον Ιούνιο του 2017 υπέγραψε το Προεδρικό Διάταγμα για την αναγνώριση του Καταρράκτη ως Μαρτυρικό Χωριό.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/politikh/article/2011211/pavlopoulos-se-tourkia-den-tha-anechtoume-paraviasis-tis-kipriakis-aoz.html"/>
        <a href="https://www.news.gr/politikh/article/2008303/pavlopoulos-i-aftheresia-tis-tourkias-den-tha-perasi.html"/>
        <a href="https://www.news.gr/politikh/article/2007326/pavlopoulos-i-enoples-dinamis-ine-afosiomenes-sti-dimokratia-iperaspizonte-ti-dimokratia.html"/>
      </related>
    </article>
  </body>
</html>