<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/kjent-hoyreekstrem-amerikaner-pagrepet-i-oslo/71775918"/>
    <meta property="og:site_name" content="Dagbladet.no"/>
    <meta property="article:published_time" content="2019-11-02T11:32:16+00:00"/>
    <meta property="og:title" content="Kjent høyreekstrem amerikaner pågrepet i Oslo"/>
    <meta property="og:description" content="Utvises fra landet etter å ha hatt radikaliseringsrolle på høyreekstremt arrangement."/>
  </head>
  <body>
    <article>
      <h1>Kjent høyreekstrem amerikaner pågrepet i Oslo</h1>
      <h2>Utvises fra landet etter å ha hatt radikaliseringsrolle på høyreekstremt arrangement.</h2>
      <address><time datetime="2019-11-02T11:32:16+00:00">02 Nov 2019, 11:32</time> by <a rel="author">Sofie Braseth</a></address>
      <p>I forbindelse med konferansen til kontroversielle Scandza Forum har politiet bistått PST i en pågripelse på stedet.</p>
      <p>Seniorrådgiver Martin Bernsen i PST sier til Dagbladet at det er en amerikansk borger som er pågrepet i dag klokka 10.50.</p>
      <p><b>Etter det Dagbladet kjenner til er det Greg Johnson, en av foredragsholderne under konferansen, som er pågrepet.</b> <b>Det var <a href="https://filternyheter.no/skal-tale-i-oslo-kalte-breivik-serios-politisk-tenker-med-veldig-mange-innsikter/">Filter Nyheter</a> som først omtalte tidligere denne uka at Johnson ville komme til Oslo.</b></p>
      <p>Konferansen til Scandza Forum finner sted på Sinsen i Oslo. Lokasjonen var hemmelig i forkant av arrangementet.</p>
      <p>- Det er en organisasjon med radikale og høyreekstreme holdninger. De har et arrangement der oppe, og motstandere fra venstresiden har møtt opp for å vise sin misnøye, sier operasjonsleder Tore Solberg i Oslo politidistrikt.</p>
      <figure>
        <img src="https://dbstatic.no/71775977.jpg?imageId=71775977&amp;width=1024&amp;height=615"/>
        <figcaption><b>BIDRO:</b> Politiet bisto PST under pågripelsen av en amerikansk høyreekstrem tilknyttet arrangementet. Foto: Christian Roth Christensen / Dagbladet Vis mer</figcaption>
      </figure>
      <h3>Radikaliseringsrolle</h3>
      <p>Bernsen opplyser at pågripelsen skjedde med hjemmel i utlendingsloven paragraf 106.</p>
      <ul>
        <li>Les paragrafen nederst i saken.</li>
      </ul>
      <p>
        <b>- Han sitter nå i politiets varetekt i påvente av effektuering av bortvisningsvedtak, sier Bernsen.</b>
      </p>
      <p>
        <i>- Hva er bakgrunnen for vedtaket?</i>
      </p>
      <p>
        <b>- Han skulle være en del av et høyreekstremt arrangement her i Oslo, hvor det kan beskrives at han har hatt en radikaliseringsrolle.</b>
      </p>
      <p><a href="https://filternyheter.no/skal-tale-i-oslo-kalte-breivik-serios-politisk-tenker-med-veldig-mange-innsikter/">Filter Nyheter</a> har tidligere omtalt hvordan Greg Johnson, under rettssaken mot Anders Behring Breivik i 2012, skrev en artikkel hvor han hyllet terroristens begrunnelser for massedrapet i regjeringskvartalet og på Utøya.</p>
      <h3>På radaren</h3>
      <p>Bernsen kan ikke kommentere hvor lenge PST har fulgt med på den pågrepne amerikaneren.</p>
      <p>
        <b>- Her er det personer som vi følger med på i vårt forebyggende arbeid. Det som skjer i dag er et samarbeid mellom Oslo politidistrikt og oss.</b>
      </p>
      <p>Han opplyser om at det nå jobbes med et bortvisningsvedtak for den høyreekstreme amerikaneren:</p>
      <p>- Hvis bortvisningsvedtaket går gjennom, sendes han ut av landet så fort som praktisk mulig. Det kan skje i morgen eller i løpet av helgen, sier Bernsen.</p>
      <h3>Ikke første besøk</h3>
      <p>Ifølge Filter er biologi det uttalte temaet for dagens arrangement i regi av Scandza Forum.</p>
      <p>Johnson <a href="https://www.dagbladet.no/nyheter/konferanse-pa-hemmelig-sted-i-oslo-i-helga-hvite-er-i-ferd-med-a-bli-i-mindretall/68209976">var i Oslo også for to år siden</a>, da Scandza Forum arrangerte konferanse med temaet «Globalism vs. The Ethnostate».</p>
      <p>
        <b>Den gang siterte Dagbladet det britiske nettidsskriftet <a href="http://www.searchlightmagazine.com/2017/05/the-growing-nazi-axis/">Searchlight</a>, som omtalte Johnson som en ledende ideolog innenfor «hvit nasjonalisme».</b>
      </p>
      <p>Johnson står bak nettstedet «Counter-Currents». I en artikkel omtaler han jødene som «mektige og ondsinnede fiender som bærer en stor del av skylden for den hvite rasens tilbakegang», og skriver at de bør flytte til sin egen «etnostat» dvs. Israel.</p>
      <figure>
        <img src="https://dbstatic.no/71775941.jpg?imageId=71775941&amp;width=1024&amp;height=615"/>
        <figcaption><b>PASSER PÅ:</b> Politiet er til stede under arrangementet på Sinsen i Oslo lørdag. Foto: Christian Roth Christensen / Dagbladet Vis mer</figcaption>
      </figure>
      <h3>Skrik og skrål</h3>
      <p>Operasjonsleder Tore Solberg i Oslo politidistrikt beskriver stemningen på adressen på Sinsen som veldig høylytt verbalt, i forbindelse med demonstrasjonene knyttet til arrangementet.</p>
      <p>- Det er mye skrik, skrål og leven der oppe, sier Solberg, som understreker at det ikke har vært noen voldshendelser.</p>
      <p>
        <b>- Vi er på stedet for å ivareta ytringsfriheten og sikkerheten til alle der oppe, og se til at arrangementet går sin gang - at det ikke oppstår konfrontasjoner mellom gruppene.</b>
      </p>
      <p>Politihelikopteret bidrar som observasjonsplattform i forbindelse med dette arrangementet, opplyser politiet på Twitter.</p>
      <h4>Utlendingsloven § 106. Vilkår for pågripelse og internering</h4>
      <p>En utlending kan pågripes og interneres når</p>
      <ul>
        <li>a) utlendingen ikke samarbeider om å klarlegge sin identitet i henhold til lovens § 21 eller § 83, eller det er konkrete holdepunkter for å anta at utlendingen oppgir uriktig identitet,</li>
        <li>b) det er konkrete holdepunkter for å anta at utlendingen vil unndra seg iverksettingen av et vedtak som innebærer at utlendingen plikter å forlate riket. Pågripelse og internering kan også skje dersom det er vesentlig fare for at utlendingen vil unndra seg iverksettingen av et vedtak som innebærer at utlendingen skal overføres til et annet europeisk land i medhold av Dublin-samarbeidet, jf. § 32 fjerde ledd. Pågripelse og internering kan også skje under behandlingen av en sak som kan føre til vedtak som nevnt i første og annet punktum,</li>
        <li>c) utlendingen ikke overholder meldeplikt eller pålegg om bestemt oppholdssted etter § 105 første ledd bokstav c, og utlendingen har en sak til behandling som ikke er endelig avgjort eller tidspunktet for utreisefristen ennå ikke er inntrådt,</li>
        <li>d) det er truffet vedtak om utvisning og vedtaket er endelig eller det er ikke gitt utsatt iverksettelse i forbindelse med klage, jf. § 90. Det er et vilkår at utlendingen er utvist på grunn av ilagt straff og at det ut fra utlendingens personlige forhold er fare for at utlendingen vil begå nye straffbare handlinger,</li>
        <li>e) utlendingen ikke gjør det som er nødvendig for å oppfylle plikten til å skaffe seg gyldig reisedokument, og formålet er å fremstille utlendingen for det aktuelle lands utenriksstasjon for å få utstedt reisedokument. Pågripelse og internering etter første punktum kan også skje under behandlingen av en sak,</li>
        <li>f) utlendingen er i transitt i norsk lufthavn, med sikte på utsendelse, eller</li>
        <li>g) utlendingens søknad om beskyttelse mest sannsynlig vil bli nektet realitetsbehandlet i medhold av § 32 første ledd bokstav a eller d eller femte ledd. Dette gjelder ikke hvis utlendingen er mindreårig eller har mindreårige barn som også har søkt beskyttelse,</li>
        <li>h) utlendingens søknad om beskyttelse antas å være åpenbart grunnløs og skal behandles i løpet av 48 timer. Dette gjelder ikke hvis utlendingen er mindreårig eller har mindreårige barn som også har søkt beskyttelse, eller</li>
        <li>i) utlendingen har blitt eller mest sannsynlig vil bli nektet innreise og bortvist eller utvist. Dette gjelder ikke hvis utlendingen har søkt beskyttelse, er mindreårig eller har med seg mindreårige barn som ikke fyller vilkårene for innreise.</li>
      </ul>
      <p>Det skal ikke besluttes pågripelse eller internering dersom det vil være tilstrekkelig med meldeplikt eller pålegg om bestemt oppholdssted, jf. § 105.</p>
      <p>Pågripelse og internering etter første ledd bokstav a kan bare besluttes når det treffes tiltak med sikte på å avklare identitet. Pågripelse og internering etter første ledd bokstav b, c og d, kan bare besluttes når det treffes tiltak med sikte på utsendelse.</p>
      <p>Kilde: <a href="https://www.udiregelverk.no/no/rettskilder/sentrale/utlendingsloven/kap12/106/">UDI</a></p>
      <p>
        <a href="https://www.dagbladet.no/nyheter/kjent-hoyreekstrem-amerikaner-pagrepet-i-oslo/71775918#">Vis resten</a>
      </p>
    </article>
  </body>
</html>