<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.apparata.nl/nieuws/lego-gaat-met-nieuwe-uitgave-terug-naar-haar-roots-video-32997"/>
    <meta property="og:site_name" content="Apparata"/>
    <meta property="article:published_time" content="2019-11-02T11:21:00+00:00"/>
    <meta property="og:title" content="LEGO met nieuwe uitgave terug naar roots [video]"/>
    <meta property="og:description" content="Het plastic is dan ook bijna verdwenen."/>
  </head>
  <body>
    <article>
      <h1>LEGO met nieuwe uitgave terug naar roots [video]</h1>
      <h2>Het plastic is dan ook bijna verdwenen.</h2>
      <address><time datetime="2019-11-02T11:21:00+00:00">02 Nov 2019, 11:21</time> by <a rel="author" href="https://www.apparata.nl/nieuws/author/robertkroes" target="_blank">robertkroes</a></address>
      <p>Bij de meeste LEGO fans is het roepen van het woord ‘LEGO’ een synoniem voor de bekende, kleurige plastic bouwblokken. Wat wellicht minder bekend is, is dat LEGO niet zo begonnen is. De eerste LEGO-sets, die rond 1932 de markt veroverden waren van hout. LEGO is dan ook van origine bedacht door de eigenaren van een <a href="https://www.apparata.nl/nieuws/neem-een-kijkje-in-het-hoofdkantoor-van-lego-8536">Deens houtbewerkingsbedrijf(je)</a>. Klaarblijkelijk is LEGO in voor wat retro-sentiment, want zij heeft haar nieuwe collectie onthuld. De naam LEGO Originals doet al iets vermoeden.</p>
      <p>Inderdaad, het hout is terug. De eerste uitgave is een grote LEGO-pop, die zijn kenmerkende ontwerp behouden heeft. Het formaat is even schrikken, want dit LEGO-figuur is 7 inch (± 17,8 centimeter) hoog en daarmee vergroot tot schaal 5:1. Bovenop zijn hoofd is het kenmerkende LEGO-logo in het eikenhout gebrand. Ook de rest van de LEGO-pop is nagenoeg helemaal van hout. Alleen de handen zijn nog van het kenmerkend gele LEGO-plastic. Het betreft volgens de box een ‘limited edition’, maar hoe limited is nog even de vraag.</p>
      <p>De pop is helemaal ingespeeld op de huidige discussies over geslacht, want je kunt met diverse sets de pop zelf als jongen of meisje (of iets genderneutraals) verder ontwerpen. Ter inspiratie tref je in de exclusieve gift box een boekje van 28 pagina’s aan. Hierin lees je niet alleen leuke weetjes over de geschiedenis van LEGO, maar zie je ook hoe de LEGO-ontwerpers hun exemplaar van deze original hebben aangekleed. Als je genoeg inspiratie hebt opgedaan kun je, dankzij de bijgeleverde legostenen (die wel van plastic zijn), direct zelf aan de slag om jouw exemplaar verder aan te kleden.</p>
      <p>Wie bij deze leuke retro-vinding een retro prijs verwacht komt echter van een koude kermis thuis. De pop is namelijk, voorlopig alleen nog in een Engelse pop-up store, maar vanaf 3 november voor LEGO VIPS en vanaf 8 november 2019 voor iedereen <a href="https://www.lego.com/nl-nl/product/lego-wooden-minifigure-853967">online</a> en in meer winkels, verkrijgbaar voor € 129,95.</p>
      <p>Om alvast een idee te geven heeft LEGO onderstaande promotievideo vrijgegeven.</p>
      <p>Als je liever op zoek gaat naar een bijzondere LEGO-variant met actueel thema kun je natuurlijk ook tussen het Netflixen door aan de slag met deze <a href="https://www.apparata.nl/nieuws/lego-in-de-ban-van-netflix-serie-stranger-things-video-31109">opvallende set</a>.</p>
    </article>
  </body>
</html>