<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544025.html/%D9%85%D8%B1%D8%A7%D9%82%D8%A8%D8%AA-%D9%87%D8%A7%DB%8C-%D8%A8%D9%87%D8%AF%D8%A7%D8%B4%D8%AA%DB%8C-%D9%88-%D8%AF%D8%B1%D9%85%D8%A7%D9%86%DB%8C-%D8%AF%D8%B1-%D8%A8%DB%8C%D8%B4-%D8%A7%D8%B2-800-%D9%85%D8%AF%D8%B1%D8%B3%D9%87-%D8%B4%D9%87%D8%B1-%DA%A9%D8%B1%D9%85%D8%A7%D9%86--%D9%BE%DB%8C%D8%B4%DA%AF%DB%8C%D8%B1%DB%8C-%D8%A7%D8%B2-%D8%B3%D8%B1%D8%B7%D8%A7%D9%86-%D9%88-%D9%BE%D9%88%D8%B3%DB%8C%D8%AF%DA%AF%DB%8C-%D8%A7%D8%B3%D8%AA%D8%AE%D9%88%D8%A7%D9%86-%D8%A8%D8%A7-%D8%B7%D8%B1%D8%AD-%D9%85%DA%A9%D9%85%D9%84-%DB%8C%D8%A7%D8%B1%DB%8C-%D8%AF%D8%B1-%D9%85%D8%AF%D8%A7%D8%B1%D8%B3"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-02T11:13:00+00:00"/>
    <meta property="og:title" content="مراقبت‌های بهداشتی و درمانی در بیش از 800 مدرسه شهر کرمان/ پیشگیری از سرطان و پوسیدگی استخوان با طرح مکمل یاری در مدارس"/>
    <meta property="og:description" content="کارشناسان واحد سلامت نوجوانان و مدارس مکمل یاری را یکی از اقدامات مراکز بهداشت در مدارس برشمردند و این اقدام را گامی پیشگیرانه در جهت جلوگیری از انواع بیماری ها از جمله سرطان ها، پوسیدگی استخوان و آلزایمر و ... عنوان کردند."/>
  </head>
  <body>
    <article>
      <h1>مراقبت‌های بهداشتی و درمانی در بیش از 800 مدرسه شهر کرمان/ پیشگیری از سرطان و پوسیدگی استخوان با طرح مکمل یاری در مدارس</h1>
      <h2>در گفت‌وگو با کارشناسان واحد سلامت نوجوانان و مدارس مطرح شد؛</h2>
      <address>
        <time datetime="2019-11-02T11:13:00+00:00">02 Nov 2019, 11:13</time>
      </address>
      <p>کارشناسان واحد سلامت نوجوانان و مدارس مکمل یاری را یکی از اقدامات مراکز بهداشت در مدارس برشمردند و این اقدام را گامی پیشگیرانه در جهت جلوگیری از انواع بیماری ها از جمله سرطان ها، پوسیدگی استخوان و آلزایمر و ... عنوان کردند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ مهدیه شمسی، در گفت‌وگو با خبرنگار <a href="http://www.armanekerman.ir/">راه آرمان</a> در خصوص سلامت نوجوانان اظهار کرد: مرکز بهداشت شهرستان کرمان برنامه های آموزشی خود را در همین راستا در سه گروه هدف مربیان، دانش آموزان و والدین اجرا می کند.</p>
      <p>مسئول واحد سلامت نوجوانان و مدارس مرکز بهداشت شهرستان کرمان با بیان اینکه بیش از 800 مدرسه تحت پوشش مرکز بهداشت شهرستان هستند، ادامه داد: برنامه های آموزشی در زمینه های مختلف از جمله پیشگیری از سوانح و حوادث، عوامل مخاطره آمیز، تغذیه سالم و ... از سوی نیروهای بهداشتی ما به صورت رایگان در مدارس انجام می شود.</p>
      <p>شمسی تصریح کرد: مراقبت ها در سنین بین 5 تا 18 سال صورت می گیرد و دانش آموزان در پایه اول، چهارم، هفتم و دهم به همراه والدین به مراکز بهداشتی درمانی مراجعه می کنند و پس از ثبت اطلاعات آن ها در سامانه سیب به صورت رایگان مراقبت می شوند.</p>
      <p>وی خاطر نشان کرد: فرم معاینه دانش آموزان جهت ارائه به مدرسه تکمیل و به آنجا ارسال می شود تا مدرسه هم در جریان بیماری دانش آموز قرار گیرد.</p>
      <p>مسئول واحد سلامت نوجوانان و مدارس مرکز بهداشت شهرستان کرمان بیان کرد: خدمات دندانپزشکی رایگان نیز در مدارس حاشیه شهر انجام شده است و طرح عاری از پوسیدگی ویژه دانش اموزان پایه ششم است که در تمام مدارس شهر کرمان انجام می شود و دانش آموزان از نظر دندانپزشکی معاینه و افراد مشکل دار به پایگاه های سلامت و دهان و دندان ارجاع داده می شوند.</p>
      <p>شمسی با بیان اینکه در زمینه بهداشت محیط مدرسه نیز اقدامات خوبی انجام شده است، عنوان کرد: کارشناسان بهداشت محیط در مدارس نظارت خوبی روی بوفه ها و بهداشت مدرسه دارند و هم چنین حدود 18 درصد دانش آموزان هر مدرسه با آموزش هایی که به ان ها داده می شود به عنوان سفیر سلامت با ما همکاری می کنند چرا که آموزش گروه همسالان پذیرش بهتری در بین دانش آموزان دارد.</p>
      <p>وی افزود: طرح وارنیش فلوراید نیز از دیگر اقدامات دندانپزشکی است که هر سال در دو نوبت در مقاطع اول تا ششم با هدف جلوگیری از پوسیدگی انجام می‌شود.</p>
      <p>
        <b>پیشگیری از سرطان و پوسیدگی استخوان با طرح مکمل یاری در مدارس</b>
      </p>
      <p>نرگس ساعدی نیز در ادامه در گفت و گو با خبرنگار ما مکمل یاری را یکی دیگر از اقدامات مراکز بهداشت در مدارس برشمرد و گفت: طرح مکمل یاری در دانش آموزان دوره های متوسطه اول و دوم انجام می شود که برای دانش آموزان دختر از کلاس هفتم تا پایان دوران دبیرستان این کار انجام می شود  و حدود 16 عدد قرص آهن در طول سال به صورت هفته ای یک قرص توزیع می شود.</p>
      <p>مسئول مرکز خدمات جامع سلامت 22 بهمن شهر کرمان اضافه کرد: یک عدد  مکمل ویتامین D3، پنجاه هزار واحدی نیز بین دانش آموزان دختر و پسر از همان دوران اول متوسطه به صورت ماهیانه یک عدد توزیع می شود که در جهت جلوگیری از سرطان ها، پوسیدگی استخوان و آلزایمر تاثیر بسزایی دارد.</p>
      <p>وی خاطر نشان کرد: آموزش‌های لازم در خصوص مصرف مکمل ها توسط مراقبین سلامت کارشناسان تغذیه با همکاری مدیران کارشناس تغذیه و مدیر مدرسه به دانش آموزان آموزش داده می شود چرا که در گذشته، برخی دانش آموزان قرص ها را دور می انداختند و مصرف نمی کردند که خوشبختانه با آموزش هایی که صورت گرفته است دانش آموز در حضور مربی بهداشت مدرسه باید قرص را مصرف کنند.</p>
      <p>انتهای پیام/</p>
    </article>
  </body>
</html>