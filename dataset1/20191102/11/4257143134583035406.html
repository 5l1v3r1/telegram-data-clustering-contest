<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudositoink/2019/11/02/elelmiszerhiany-fenyeget-az-orosz-elnok-egyik-rendelete-miatt"/>
    <meta property="og:site_name" content="infostart"/>
    <meta property="article:published_time" content="2019-11-02T11:15:00+00:00"/>
    <meta property="og:title" content="Élelmiszerhiány fenyeget az orosz elnök egyik rendelete miatt?"/>
    <meta property="og:description" content="Részletes élelmiszerhiányt okozhat Vlagyimir Putyin orosz elnök egyik tavalyi rendelete a mezőgazdasági exportról. Ez áll egy orosz politikai intézet elemzésében. Az anyag arra mutat rá, hogy lassan nő a hazai termelés, de sokat kell külföldre eladni."/>
  </head>
  <body>
    <article>
      <h1>Élelmiszerhiány fenyeget az orosz elnök egyik rendelete miatt?</h1>
      <address><time datetime="2019-11-02T11:15:00+00:00">02 Nov 2019, 11:15</time> by <a rel="author">Infostart / InfoRádió - Szvetnik Endre (London)</a></address>
      <h3>Részletes élelmiszerhiányt okozhat Vlagyimir Putyin orosz elnök egyik tavalyi rendelete a mezőgazdasági exportról. Ez áll egy orosz politikai intézet elemzésében. Az anyag arra mutat rá, hogy lassan nő a hazai termelés, de sokat kell külföldre eladni.</h3>
      <p>Vlagyimir Putyin elnök tavaly májusi rendelete értelmében 2024-re évi 45 milliárd dollárra kell felpörgetni az orosz agrárexportot. Ez azonban ellátási gondokhoz vezethet az Orosz Föderációban – állítja a két orosz elemzőműhely, a Gazdaságpolitikai Intézet és a RANHiGSZ. Tanulmányuk szerint problémák merülhetnek fel a belső ellátásban, ami azt jelenti, hogy 10 százalékkal csökken a hazai boltokba kerülő élelmiszerek és mezőgazdasági termékek mennyisége.</p>
      <blockquote>Az ok: nincs egyensúlyban a termelés alacsony növekedési és a mezőgazdasági export magas növekedési üteme.</blockquote>
      <p>Fennáll a veszélye, hogy nem tudják majd tartani az állami tervet, hogy egyszerre exportáljanak több mezőgazdasági terméket, miközben hazai forrásból váltsák ki a külföldi importot. Ha végre tudják hajtani az exportnövelési tervet, akkor viszont gondok merülhetnek fel a belső, orosz kereslet kielégítésével. Az erre vonatkozó számítások jósolják azt , hogy 10 százalékkal eshet a haza fogyasztás.</p>
      <p>A szakértők megjegyzik: a radikális exportnövelés és az külföldi mezőgazdasági termékek importjának kiváltása lett az utóbbi évek agrárpolitikájának fő célja.</p>
      <p>"Egyértelműen világos, hogy a kijelölt célokat csak a mezőgazdasági termelés ezeknek megfelelő magas növekedési ütemével lehet elérni. Az állami terv viszont elég szerény, 2025-ig összesen 15 százalékos növekedéssel számol. A jelenlegi ütem ezt egy körülbelül 1 százalékkal haladja meg, miközben minimum 20 százalékkal kéne felpörgetni a mezőgazdasági termelést, de az ezt elősegítő finanszírozást nem hagyták jóvá" – írják a szakértők.</p>
      <p>Az orosz kormányprogram nyomán el is kezdett emelkedni az agrárexport és az idén meghaladta a 24 és félmilliárd dollárt. A prognózis az, hogy 2021-re már 31 és félmilliárdnál tartanak majd és mindössze három évük marad, hogy ezt feltornásszák a Putyin elnök által előírt 45 milliárdra.</p>
      <p>Putyin 2018-ban kiadott, úgynevezett "Új májusi rendelete" 12 nemzeti fejlesztési projektet nevezett meg: az export növelése mellett szerepelt benne a demográfia, az egészségügy, oktatás, lakásügyek, környezetvédelem, a digitális gazdaság a közlekedésbiztonság és mások.</p>
      <p>Az elnök külön értésre adta: magas termelékenységű, exportorientált és a legmodernebb technológiákat felhasználva fejlődő mezőgazdaságot akar látni.</p>
      <p>Jevgenyij Gontmaher, az orosz Világgazdasági és Nemzetközi Kapcsolatok kutatóintézet igazgatóhelyettese már akkor</p>
      <blockquote>részben megvalósíthatatlannak nevezte az elnök tervét</blockquote>
      <p>és azt "inkább politikainak, mint gazdaságinak" nevezte, mert ennek feltétele a globális átlagnövekedésnél magasabb bővülés lehet csak. A mostani tanulmányra válaszolva az orosz Agrárminisztérium közölte: Oroszország az alapvető élelmiszerek terén teljesen önellátó és a mezőgazdaság kielégíti a belső keresletet. A szankciók pedig lökést adtak a mezőgazdaság fejlődésének, mert az négy év alatt 14 százalékkal bővült, miközben az import közel harmadával esett vissza.</p>
      <p>
        <i>Nyitókép: Szergej Ilnyickij</i>
      </p>
    </article>
  </body>
</html>