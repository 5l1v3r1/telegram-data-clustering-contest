<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/basket/2019/11/02/news/basket_nba_gli_spurs_dominano_golden_state_bene_brooklyn_e_lakers-240068716/"/>
    <meta property="og:site_name" content="Repubblica.it"/>
    <meta property="article:published_time" content="2019-11-02T11:35:00+00:00"/>
    <meta property="og:title" content="Basket, Nba: gli Spurs dominano Golden State, bene Brooklyn e Lakers"/>
    <meta property="og:description" content="San Antonio batte nettamente i Warriors, decimati dagli infortuni, e sale in vetta a Ovest insieme ai gialloviola, vittoriosi al supplementare a Dallas. I Nets"/>
  </head>
  <body>
    <article>
      <h1>Basket, Nba: gli Spurs dominano Golden State, bene Brooklyn e Lakers</h1>
      <h2>San Antonio batte nettamente i Warriors, decimati dagli infortuni, e sale in vetta a Ovest insieme ai gialloviola, vittoriosi al supplementare a Dallas. I Nets piegano Houston, quarto successo di fila per Boston</h2>
      <address><time datetime="2019-11-02T11:35:00+00:00">02 Nov 2019, 11:35</time> by <a rel="author">GIACOMO LUCHINI</a></address>
      <p><b>NEW YORK</b> - San Antonio riparte subito. Gli Spurs di Marco Belinelli battono Golden State e riscattano il ko incassato contro i Clippers. Fra le altre gare della notte spiccano il successo di Brooklyn su Houston e la vittoria all'overtime dei Lakers a Dallas.</p>
      <h3>Notte fonda per Golden State</h3>
      <p>San Antonio (4-1) passa al Chase Center contro una Golden State (1-4) sempre più in emergenza. Nel 127-110 a favore degli Spurs il migliore è Patty Mills, entrato dalla panchina e a referto con 31 punti. 22 ne mette a segno Aldridge, mentre per Marco Belinelli, in campo per 22 minuti, il bilancio finale è di 9 punti (2/6 dal campo con 1/3 da tre e 4/4 ai liberi), un assist e due palle recuperate. Senza Thompson (fuori almeno fino a metà stagione), la stella Curry (ne avrà per circa tre mesi) e Green, per i Warriors è notte fonda nonostante i 30 punti di Russell.</p>
      <h3>Lakers in vetta a Ovest</h3>
      <p>A condividere il primato con San Antonio nella Western Conference sono i Lakers (4-1), che passano al supplementare a Dallas (3-2), al termine di una sfida altamente spettacolare (119-110). Acciuffato il pari a fil di sirena con la tripla di Danny Green, i gialloviola vengono trascinati poi da LeBron James (39 punti, 10 rimbalzi e 16 assist) ed Anthony Davis (31 punti), mentre ai Mavs non basta la tripla doppia di Luka Doncic (31+13+15).</p>
      <h3>Brooklyn stende Houston, Boston cala il poker</h3>
      <p>Importante successo di Brooklyn (2-3) ai danni di Houston (3-2) per 123-116: Prince (27 punti e 12 rimbalzi), LeVert (25 punti) e Irving (22 punti e 10 assist) guidano i Nets, approfittando anche della luna storta di Harden, che chiude sì con 36 punti, ma con una deficitaria percentuale dall'arco (2/16). Il canestro di Tatum (24 punti) a un secondo dalla sirena consegna a Boston (4-1) il successo su New York (1-5), sempre più fanalino di coda a Est. Quarta vittoria di fila per i Celtics, trascinati da Kemba Walker (33 punti, di cui 23 nel secondo tempo) e Gordon Hayward (13 punti e 9 rimbalzi).</p>
      <h3>Rose torna da ex a Chicago, prima vittoria per Sacramento</h3>
      <p>Restando nella Eastern Conference, Milwaukee (3-2) supera Orlando (2-3) 123-91: in cattedra sale il solito Giannis Antetokounmpo con 29 punti e 14 rimbalzi. Chicago (2-4), invece, si impone su Detroit (2-4) in una gara caratterizzata dall'emozionante ritorno da avversario di Derrick Rose, salutato dalla standing ovation del pubblico di casa. Protagonisti tra i Bulls sono LaVine (26) e Porter Jr (22), mentre l'ex Rose chiude con 23 punti. Nelle altre sfide vittorie per Indiana (2-3) su Cleveland (2-3) e per Sacramento (1-5), al primo successo stagionale ottenuto in volata ai danni di Utah (4-2), grazie al tap-in su rimbalzo di Barnes.</p>
      <h3>I risultati</h3>
      <p>Questi i risultati delle gare della regular-season dell'Nba che si sono disputate nella notte italiana: Brooklyn Nets - Houston Rockets 123-116; Indiana Pacers - Cleveland Cavaliers 102-95; Orlando Magic - Milwaukee Bucks 91-123; Boston Celtics - New York Knicks 104-102; Chicago Bulls - Detroit Pistons 112-106; Dallas Mavericks - Los Angeles Lakers 110-119 dOt; Sacramento Kings - Utah Jazz 102-101; Golden State Warriors - San Antonio Spurs 110-127.</p>
    </article>
  </body>
</html>