<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/ikonomika/skitsite-za-imoti-veche-sa-bezsrochni_news706855.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-02T11:59:00+00:00"/>
    <meta property="og:title" content="Скиците за имоти вече са безсрочни"/>
    <meta property="og:description" content="Електронните услуги на кадастъра са с 30% по-евтини"/>
  </head>
  <body>
    <article>
      <h1>Скиците за имоти вече са безсрочни</h1>
      <h2>Електронните услуги на кадастъра са с 30% по-евтини</h2>
      <address>
        <time datetime="2019-11-02T11:59:00+00:00">02 Nov 2019, 11:59</time>
      </address>
      <p>https://blitz.bg/ikonomika/skitsite-za-imoti-veche-sa-bezsrochni_news706855.html Blitz.bg</p>
      <figure>
        <img src="https://static.blitz.bg/documents/thumbnails/730/201807/1530645245-pari1.jpg"/>
      </figure>
      <p><b>Предоставяните от Агенцията по геодезия, картография и кадастър (АГКК) услуги, които гражданите заявяват и получават електронно, са с 30% по-евтини от документите на хартиен носител, предава "Дарик".</b><br/><br/>Скиците и схемите вече са безсрочни, освен ако няма промяна в обстоятелствата за имота, съобщиха от Министерство на регионалното развитие и благоустройството (МРРБ).<br/><br/>Предоставяните от АГКК електронни услуги са същите, като тези, които гражданите и бизнесът могат да получат на гише.<b> Изготвянето на заявените на място или онлайн документи отнема едно и също време в зависимост от срока на услугата</b> - обикновена, за която са необходими 7 дни, или бърза, чийто срок е тридневен.<br/><br/>Най-бързият и удобен начин за тяхното заявяване и получаване е по електронен път, чрез Кадастрално-административната информационна система на кадастъра - kais.cadastre.bg. За да може да бъде използвана, е необходимо да се направи регистрация, която отнема няколко минути, обясняват от МРРБ.<br/><br/>Заявяването на услуга също не отнема много време. За някои от тях, с цел удостоверяване на данни, е необходимо заявителят да се идентифицира с електронен подпис.<br/><br/>Ако гражданите не разполагат с такъв, могат да получат заявения от тях документ в офис, където ще трябва да покажат необходимите документи - за собственост на имот или други, необходими за съответната услуга, допълват от МРРБ.<br/><br/>С промени в Закона за кадастъра и имотния регистър и наредби към него<b> инженери по геодезия вече също могат да издават скица на имот или схема на самостоятелен обект.</b> <br/><br/>Така се разширява още кръгът от възможните начини, по които гражданите и бизнесът могат получават кадастрални услуги, съобщават още от МРРБ.</p>
    </article>
  </body>
</html>