<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/02/o-kiriakos-mitsotakis-sti-sagai-me-to-vlema-stis-ependisis"/>
    <meta property="og:site_name" content="euronews"/>
    <meta property="article:published_time" content="2019-11-02T11:21:39+00:00"/>
    <meta property="og:title" content="Ο Κυριάκος Μητσοτάκης στη Σαγκάη με το βλέμμα στις επενδύσεις"/>
    <meta property="og:description" content="Το πρόγραμμα του πρωθυπουργού στην Κίνα"/>
  </head>
  <body>
    <article>
      <h1>Ο Κυριάκος Μητσοτάκης στη Σαγκάη με το βλέμμα στις επενδύσεις</h1>
      <address><time datetime="2019-11-02T11:21:39+00:00">02 Nov 2019, 11:21</time> by <a rel="author">euronews </a></address>
      <p>Συναντήσεις με τον Πρόεδρο της Λαϊκής Δημοκρατίας της Κίνας Xi Jinping και με κορυφαίους επιχειρηματικούς παράγοντες θα έχει ο πρωθυπουργός Κυριάκος Μητσοτάκης κατά την επίσκεψή του στη Σαγκάη, όπου έφτασε τις πρώτες πρωινές ώρες για να παρακολουθήσει εργασίες της διεθνούς έκθεσης China International Import Expo 2019 (2- 5 Νοεμβρίου), στην οποία η Ελλάδα είναι μία από τις τιμώμενες χώρες.</p>
      <p>Σε συνέντευξη που παραχώρησε στο πρακτορείο ειδήσεων Xinhua ο Κυριάκος Μητσοτάκης επισημαίνει μεταξύ άλλων ότι οι σχέσεις ανάμεσα στην Ελλάδα και την Κίνα έχουν εισέλθει σε μία νέα εποχή, που χαρακτηρίζεται από ακόμα πιο δυναμική πολιτιστική και οικονομική συνεργασία.</p>
      <p>«Ο ακρογωνιαίος λίθος της σχέσης των δύο χωρών συνοψίζεται σε δύο λέξεις: αμοιβαίος σεβασμός», ο οποίος πηγάζει από τη μεγάλη ιστορική κληρονομιά τους και την ισχυρή εμπορική συνεργασία, σημειώνει ο Πρωθυπουργός, προσθέτοντας πως οι δύο πλευρές έχουν σφυρηλατήσει αρμονική και φιλική σχέση από τότε που συνήψαν επίσημες διπλωματικές σχέσεις.</p>
      <h3>Η Ελλάδα ξαναμπαίνει στο χάρτη των επενδύσεων</h3>
      <p>Ο κ. Μητσοτάκης τονίζει πως η 2η έκθεση China International Import Expo συνιστά μία εξαιρετική ευκαιρία ώστε να αναδειχθεί η ισχυρή σινο-ελληνική συνεργασία. Επισημαίνει πως το ανοιχτό Ελληνικό πνεύμα αποτυπώνει τη βούληση της χώρας μας να λειτουργήσει ως «γέφυρα» ανάμεσα σε τρεις ηπείρους, ειδικά τη στιγμή που η Ελλάδα «ανακτά τη θέση της στον παγκόσμιο χάρτη ως μία εξωστρεφής οικονομία, που είναι ανοιχτή στο εμπόριο και στις επενδύσεις».</p>
      <p>Ο Πρωθυπουργός σημειώνει πως Ελλάδα και Κίνα ήδη αποτελούν κόμβους μέσω των οποίων διέρχονται παγκόσμιες αλυσίδες εφοδιασμού κι ότι οι σχέσεις τους βρίσκονται στο ζενίθ, συμπληρώνοντας όμως πως υπάρχει μεγάλο περιθώριο εμβάθυνσης της διμερούς οικονομικής συνεργασίας και τόνωσης των επενδυτικών ροών.</p>
      <p>«Οι κλάδοι στους οποίους θα θέλαμε να δούμε μεγαλύτερη πρόοδο στη συνεργασία μας με την Κίνα συμπεριλαμβάνουν τον αγροτικό τομέα, τις μεταφορές και τις υποδομές, τον τομέα της ναυτιλίας, την ενέργεια, τις τηλεπικοινωνίες, την καινοτομία, την έρευνα και την τεχνολογία και βεβαίως τον τουρισμό», αναφέρει.</p>
      <p>Ο κ. Μητσοτάκης ξεκαθαρίζει ότι η κυβέρνηση έχει δεσμευτεί για την καλλιέργεια ενός φιλόξενου περιβάλλοντος για το επιχειρείν και διαβεβαιώνει πως η Ελλάδα είναι χώρα ίσων ευκαιριών για όλους τους επενδυτές.</p>
      <p>Δηλώνει πως η Αθήνα προσβλέπει σε περαιτέρω βελτίωση των διμερών σχέσεων μέσω ποικίλων ευκαιριών, όπως το Forum των Αρχαίων Πολιτισμών, και επιδιώκει να εντείνει τις πολιτικές σχέσεις σε ανώτατο επίπεδο.</p>
      <p>Ενδεικτικό παράδειγμα της αμοιβαία επωφελούς συνεργασίας ανάμεσα σε Ελλάδα και Κίνα είναι η επένδυση της COSCO στο λιμάνι του Πειραιά. Τόσο η εταιρεία όσο και η Ελληνική κυβέρνηση επιθυμούν την περαιτέρω αναβάθμιση του λιμανιού και της ευρύτερης περιοχής και για αυτόν το λόγο έχει δρομολογηθεί νέος κύκλος επενδύσεων.</p>
      <p>Ο κ. Μητσοτάκης τονίζει πως πρόκειται για κατάσταση «win-win», που αποτελεί «παράδειγμα αποδοτικής συνεργασίας διεθνώς» και μία από τις πλέον επιτυχημένες συνεργασίες στο πλαίσιο της Κινεζικής πρωτοβουλίας Belt and Road Initiative (BRI).</p>
      <p>Η Ελλάδα άλλωστε, αναφέρει ο Πρωθυπουργός, ασχολείται ενεργά με το BRI. Ο κ. Μητσοτάκης εξηγεί πως η εν λόγω πρωτοβουλία θα οδηγήσει στη δημιουργία σημαντικών υποδομών για την ανάπτυξη του διεθνούς εμπορίου κι ότι η ίδια έχει «πολλά να προσφέρει», λόγω της γεωστρατηγικής της θέσης στο σημείο όπου «συνδέονται» η Ευρώπη, η Ασία και η Αφρική.</p>
      <h3>Ένα ακόμα μέτωπο συνεργασίας ανάμεσα στην Ελλάδα και την Κίνα είναι ο μηχανισμός «17+1», όπου συμμετέχουν πολλά κράτη της ανατολικής και κεντρικής Ευρώπης. Ο κ. Μητσοτάκης εκφράζει την πεποίθηση πως η συμμετοχή της χώρας μας θα δώσει πρόσθετη αξία στο σχήμα, ευνοώντας όλους τους συμμετέχοντες, ενώ ανοίγονται ευκαιρίες για νέες πολιτιστικές ανταλλαγές και συμπράξεις στο εμπόριο και στις υποδομές.</h3>
      <p>«Πυλώνας σταθερότητας η Ελλάδα»</p>
      <p>Άλλωστε, προσθέτει ο Πρωθυπουργός, η Ελλάδα παραδοσιακά αποτελεί πυλώνα σταθερότητας και συνεργασίας στη γειτονιά της, και αναγνωρίζει την αυξανόμενη σημασία της Κίνας στα παγκόσμια δρώμενα.</p>
      <p>Στο πλαίσιο αυτό, ο κ. Μητσοτάκης αναφέρει πως η Ελλάδα θεωρεί απαραίτητη τη συνεισφορά της Κίνας στην αντιμετώπιση των μεγάλων προκλήσεων της εποχής μας, όπως η κλιματική αλλαγή και η προάσπιση του παγκόσμιου συστήματος εμπορίου, με «πυρήνα» τον Παγκόσμιο Οργανισμό Εμπορίου.</p>
      <p>Η Λαϊκή Δημοκρατία της Κίνας, που φέτος γιόρτασε τη συμπλήρωση 70 ετών από την ίδρυσή της, έχει κατορθώσει σε αυτό το διάστημα να αλλάξει πολλά στο εσωτερικό της, αλλάζοντας παράλληλα και τον κόσμο γύρω της, σημειώνει ο Πρωθυπουργός. Πλέον αποτελεί «κρίσιμο παράγοντα για τη σταθερότητα εντός και πέραν της περιοχής της».</p>
      <h3>Το πρόγραμμα του πρωθυπουργού διαμορφώνεται ως εξής:</h3>
      <p>Την Κυριακή, στις 06:00 ώρα Ελλάδος, θα συναντηθεί με τον Γραμματέα της Επιτροπής του Κομμουνιστικού Κόμματος στη Σαγκάη, κ. Li Qiang και θα ακολουθήσει γεύμα.</p>
      <p>Τη Δευτέρα, στις 03:40 ώρα Ελλάδος, ο κ. Μητσοτάκης θα συναντηθεί με τον πρόεδρο του Κινεζικού Συμβουλίου Προώθησης του Διεθνούς Εμπορίου, κ. Yang Jianrong.</p>
      <p>Αμέσως μετά, στις 04:00 ώρα Ελλάδος, ο πρωθυπουργός θα απευθύνει ομιλία στα εγκαίνια του ελληνο-κινεζικού Επιχειρηματικού Φόρουμ. Η ελληνική επιχειρηματική αποστολή θα έχει την ευκαιρία να εξερευνήσει ευκαιρίες συνεργασίας με στελέχη δεκάδων Κινεζικών εταιρειών σε κατ΄ ιδίαν επαφές.</p>
      <p>Στις 05:30 ώρα Ελλάδος, ο κ. Μητσοτάκης θα γίνει δεκτός στο Μέγαρο της COSCO από τον πρόεδρο της εταιρείας, κ. Xu Lirong. Θα ακολουθήσει γεύμα εργασίας.</p>
      <p>Στις 09:00 ο πρωθυπουργός θα έχει συνάντηση με τον πρόεδρο της Τράπεζας της Κίνας.</p>
      <p>Στις 10:30 ώρα Ελλάδος, ο πρωθυπουργός θα συναντηθεί με τον Πρόεδρο της Λαϊκής Δημοκρατίας της Κίνας κ. Xi Jinping στον προεδρικό ξενώνα της Σαγκάης, όπου θα γίνουν επίσημες διμερείς επαφές.</p>
      <p>Στις 13:00, ο κ. Μητσοτάκης θα παρακαθίσει στο δείπνο - γκαλά που θα παραθέσει ο κ. Xi προς τιμήν των ηγετών των τιμώμενων χωρών.</p>
      <p>Την Τρίτη, στις 03:30 ώρα Ελλάδος, ο πρωθυπουργός θα λάβει μέρος στην τελετή έναρξης της έκθεσης China International Import Expo 2019, στο Εθνικό Κέντρο Εκθέσεων και Συνεδρίων.</p>
      <p>Στις 05:00 ώρα Ελλάδος, ο κ. Μητσοτάκης θα ξεναγηθεί από κοινού με τον Πρόεδρο κ. Xi στους χώρους της έκθεσης και στο Ελληνικό περίπτερο.</p>
      <p>Στις 10:30 ώρα Ελλάδος, ο κ. Πρωθυπουργός θα συναντηθεί με τον Πρόεδρο της εταιρείας τηλεπικοινωνιών και τεχνολογίας ZTE, κ. Li Zixue.</p>
      <p>Στη συνέχεια, στις 11:00 ώρα Ελλάδος, θα συναντηθεί με τον Πρόεδρο της Βιομηχανικής και Εμπορικής Τράπεζας της Κίνας, κ. Chen Siqing.</p>
      <p>Τον πρωθυπουργό συνοδεύει επιχειρηματική αποστολή που αριθμεί εκπροσώπους 60 και πλέον εταιρειών και φορέων, ενώ από πλευράς κυβέρνησης συμμετέχουν η υπουργός Πολιτισμού και Αθλητισμού Λίνα Μενδώνη, ο υπουργός Ναυτιλίας και Νησιωτικής Πολιτικής Γιάννης Πλακιωτάκης, ο υφυπουργός Εξωτερικών για Οικονομική Διπλωματία και την Εξωστρέφεια Κώστας Φραγκογιάννης, η διευθύντρια του Διπλωματικού Γραφείου του Πρωθυπουργού Αλεξάνδρα Παπαδοπούλου, ο προϊστάμενος του Οικονομικού Γραφείου του Πρωθυπουργού Αλέξης Πατέλης, ο Σύμβουλος του πρωθυπουργού επί Στρατηγικής και Ευρωπαϊκών Θεμάτων Δημήτρης Μητρόπουλος και άλλοι αξιωματούχοι.</p>
    </article>
  </body>
</html>