<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/02/babosek-ujra-vb-dontoben"/>
    <meta property="og:site_name" content="infostart"/>
    <meta property="article:published_time" content="2019-11-02T11:01:00+00:00"/>
    <meta property="og:title" content="Babosék újra vb-döntőben"/>
    <meta property="og:description" content="Babos Tímea és Kristina Mladenovic kettőse legyőzte a Samantha Stosur, Csang Suaj ausztrál, kínai duót a sencseni teniszvilágbajnokság párosversenyének elődöntőjében, ezzel bejutott a fináléba."/>
  </head>
  <body>
    <article>
      <h1>Babosék újra vb-döntőben</h1>
      <address><time datetime="2019-11-02T11:01:00+00:00">02 Nov 2019, 11:01</time> by <a rel="author">Infostart</a></address>
      <h3>Babos Tímea és Kristina Mladenovic kettőse legyőzte (1:6, 6:4, 10-8) a Samantha Stosur, Csang Suaj ausztrál, kínai duót a sencseni teniszvilágbajnokság párosversenyének elődöntőjében, ezzel bejutott a fináléba.</h3>
      <p>A magyar, francia duóra - amely veretlenül nyerte meg csoportját - a szombati elődöntőben a Samantha Stosur, Csang Suaj ausztrál, kínai páros várt. Az ellenfél 6:1, 2:0-ra elhúzott, ám Babosék összeszedték magukat, és remek játékkal egyenlítettek. A tíz nyert pontig tartó döntő rövidítésben Stosur és Csang 8-6-ra vezetett, de a címvédő duó fordított, és 1 óra 29 perc alatt győzött.</p>
      <p>A 26 éves Babos sorozatban harmadszor jutott be a világbajnokság páros fináléjába, ez legutóbb a dél-afrikai/amerikai Liezel Hubernek sikerült 2007 és 2009 között.</p>
      <p>A soproni teniszező 2017-ben a cseh Andrea Hlavackova, tavaly pedig Mladenovic oldalán diadalmaskodott az akkor még Szingapúrban rendezett vb-n. Idén a döntőben az Anna-Lena Grönefeld, Demi Schuurs német, holland vagy a Hszie Szu-vej, Barbora Strycova tajvani, cseh duó áll a háló túloldalán. Előbbieket a csoportkörben 7:5, 6:2-re verték, utóbbi duó a wimbledoni Grand Slam-torna címvédője.</p>
      <p>
        <i>Nyitókép: MTI/EPA/John G. Mabanglo</i>
      </p>
    </article>
  </body>
</html>