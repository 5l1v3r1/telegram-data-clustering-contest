<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/02/society/epixeirisi-tis-elas-se-ypo-katalipsi-ktirio-dipla-stin-asoee/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-02T11:13:33+00:00"/>
    <meta property="og:title" content="Επιχείρηση της ΕΛΑΣ σε υπό κατάληψη κτίριο δίπλα στην ΑΣΟΕΕ"/>
    <meta property="og:description" content="Η συγκεκριμένη κατάληψη θεωρείται μία από τις πιο παλιές στην Αθήνα, ενώ έχει χαρακτηριστεί «προπύργιο» αντιεξουσιαστικών οργανώσεων"/>
  </head>
  <body>
    <article>
      <h1>Επιχείρηση της ΕΛΑΣ σε υπό κατάληψη κτίριο δίπλα στην ΑΣΟΕΕ</h1>
      <h2>Η συγκεκριμένη κατάληψη θεωρείται μία από τις πιο παλιές στην Αθήνα, ενώ έχει χαρακτηριστεί «προπύργιο» αντιεξουσιαστικών οργανώσεων</h2>
      <address><time datetime="2019-11-02T11:13:33+00:00">02 Nov 2019, 11:13</time> by <a rel="author">ΤοΒΗΜΑ Team</a></address>
      <p>Τέσσερα άτομα που είχαν αναλάβει την περιφρούρησης της κατάληψης στην οποία έγινε έφοδος τα ξημερώματα από την ΕΛ.ΑΣ, βρίσκονται και εξετάζονται στο Τμήμα Κρατικής Ασφάλειας της Γενικής Αστυνομικής Διεύθυνσης.</p>
      <p>Η αστυνομική επιχείρηση βρίσκεται σε πλήρη εξέλιξη για την εκκένωση κτιρίου που τελεί υπό κατάληψη, από το 2006 και είναι δίπλα στο Οικονομικό Πανεπιστήμιο Αθηνών (πρώην ΑΣΟΕΕ), στη συμβολή των οδών Μαυροματαίων και Δεριγνύ, στην Αθήνα.</p>
      <p>
        <a href="https://www.in.gr/2019/11/02/greece/megara-sokaroun-oi-apokalypseis-o-drastis-filise-paidi-tou-prin-skotosei-ton-kouniado-tou/">Διαβάστε ακόμη : Μέγαρα - Ο δράστης φίλησε το παιδί του πριν σκοτώσει τον κουνιάδο του</a>
      </p>
      <p>Στο σημείο βρίσκονται αυτή την ώρα ισχυρές αστυνομικές δυνάμεις, ενώ είναι αποκλεισμένοι οι δρόμοι γύρω από το κτίριο.</p>
      <p>Ο έλεγχος στο κτίριο συνεχίζεται και μέχρι στιγμής οι αστυνομικοί έχουν εντοπίσει κοντάρια και ξύλα.</p>
      <p>Όπως όλα δείχνουν, η ΕΛ.ΑΣ. μπαίνει στη δεύτερη φάση επιχειρήσεων σε καταλήψεις, αρχίζοντας να εκκενώνει κτήρια τα οποία έχουν καταληφθεί από αντιεξουσιαστές και χρησιμοποιούνται ακόμη και ως ορμητήρια.</p>
      <p>Η συγκεκριμένη κατάληψη θεωρείται μία από τις πιο παλιές στην Αθήνα, ενώ έχει χαρακτηριστεί «προπύργιο» αντιεξουσιαστικών οργανώσεων που έχουν καταλάβει κτήρια.</p>
      <p>Η κατάληψη, μάλιστα, είχε παίξει πρωταγωνιστικό ρόλο σε αντιδράσεις μεμονωμένων ομάδων για τις επιχειρήσεις που έκανε η αστυνομία για την πάταξη του εμπορίου ναρκωτικών στο Πεδίον του Άρεως.</p>
      <p>Το «παρών» στο κτίριο, όπως αναφέρει το CNN έδιναν καθημερινά άτομα του αντιεξουσιαστικού χώρου, τα οποία πολλές φορές έδιναν «άσυλο» σε άτομα μετά από επεισόδια στην περιοχή της Πατησίων.</p>
      <p>Το γεγονός, μάλιστα, ότι βρίσκεται ακριβώς δίπλα στην ΑΣΟΕΕ έδινε πολλές φορές τη δυνατότητα σε άτομα που ασχολούνταν με το παρεμπόριο να βρίσκουν καταφύγιο στο συγκεκριμένο κτήριο.</p>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
    </article>
  </body>
</html>