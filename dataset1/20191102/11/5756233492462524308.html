<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619396/%DB%8C%DA%A9-%DA%A9%D8%A7%D8%B1%D8%B4%D9%86%D8%A7%D8%B3%D8%A8%D8%AF%D9%88%D9%86-%D8%B9%D8%B6%D9%88%DB%8C%D8%AA-%D8%AF%D8%B1-fatf%D8%A7%D9%85%DA%A9%D8%A7%D9%86-%D9%85%D8%A8%D8%A7%D8%AF%D9%84%D8%A7%D8%AA-%D9%BE%D9%88%D9%84%DB%8C-%D8%A8%D8%B1%D8%A7%DB%8C-%D8%B3%D9%81%D8%B1%D9%87%D8%A7%DB%8C-%D8%B2%DB%8C%D8%A7%D8%B1%D8%AA%DB%8C-%D8%B1%D8%A7-%D9%87%D9%85-%D9%86%D8%AF%D8%A7%D8%B1%DB%8C%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-02T11:09:00+00:00"/>
    <meta property="og:title" content="یک کارشناس:بدون عضویت در FATF،امکان مبادلات پولی برای سفرهای زیارتی را هم نداریم"/>
    <meta property="og:description" content="اگر به کارگروه ویژه اقدام مالی یا همان FATF نپیوندیم تحریم‌های این کارگروه هم بر ما اعمال می‌شود که در این صورت طرف‌های خارجی که عضو FATF هستند برای معاملات و مبادلات اقتصادی با ایران دچار مشکل می‌شوند."/>
  </head>
  <body>
    <article>
      <h1>یک کارشناس:بدون عضویت در FATF،امکان مبادلات پولی برای سفرهای زیارتی را هم نداریم</h1>
      <address>
        <time datetime="2019-11-02T11:09:00+00:00">02 Nov 2019, 11:09</time>
      </address>
      <p>
        <i>اگر به کارگروه ویژه اقدام مالی یا همان FATF نپیوندیم تحریم‌های این کارگروه هم بر ما اعمال می‌شود که در این صورت طرف‌های خارجی که عضو FATF هستند برای معاملات و مبادلات اقتصادی با ایران دچار مشکل می‌شوند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مرتضی عزتی درباره پیامدهای عدم عضویت ایران در FATF اظهار داشت: در حال حاضر ایران عضو FATF نیست اما مشمول تحریم‌های FATF هم نشده است. اگر به کارگروه ویژه اقدام مالی یا همان FATF نپیوندیم تحریم‌های این کارگروه هم بر ما اعمال می‌شود که در این صورت طرف‌های خارجی که عضو FATF هستند برای معاملات و مبادلات اقتصادی با ایران دچار مشکل می‌شوند.</p>
      <p>این کارشناس اقتصادی تاکید کرد: در همین شرایط با وجود اینکه فرصت پیوستن به این کارگروه برای ایران تمدید شده است به دلیل تحریم‌های آمریکا فشار زیادی بر روی اقتصاد ایران وارد آمده و انجام مراودات و مبادلات اقتصادی با مشکلات متعددی مواجه است. اما بخشی از تحریم‌ها شامل حال ایران نشد چراکه هنوز تحریم‌های FATF درباره ایران اعمال نشده است و از این طریق می‌توان بخشی از مبادلات اقتصادی را انجام داد.</p>
      <p>عزتی با بیان اینکه برخی از مبادلات تحت تحریم آمریکا نیستند، گفت: این معاملات از جمله مبادلات پولی که برای حج و سفرهای زیارتی، خرید موادغذایی و دارویی وجود دارد، در حال انجام است اما اگر مشمول تحریم‌های FATF قرار بگیریم هر گونه مبادله پولی با ایران مورد تحریم قرار می‌گیرد.</p>
      <p>وی افزود: FATF به شدت تمایل دارد که مبادلات در ایران تحت پوشش این کارگروه قرار بگیرد به همین دلیل شاهد تمدید دوباره فرصت عضویت در FATF هستیم.</p>
      <p>این کارشناس اقتصادی تاکید کرد: تقریبا اطلاعات تمام آن معاملاتی که از طریق کانال‌های رسمی مانند بانک‌های سایر کشورها از جمله چین، ترکیه، هند و... انجام می‌دهیم از این طریق که این کشورها عضو FATF هستند، ثبت و منتقل می‌شود. بنابراین قریب به اتفاق مبادلات خارجی ایران در FATF ثبت می‌شود.</p>
      <p>عزتی گفت: بنابراین در این بین تنها رصد اطلاعات معاملات و مبادلات داخلی باقی می‌ماند که بخشی از آن ثبت نمی‌شود. این معاملات و مبادلات داخلی موضوعی است که شاید برای پیوستن به FATF شفافیت بیشتری را ایجاد می‌کند. تصور بنده این است که در داخل ایران معامله یا مبادله خلاف مقررات این کارگروه انجام ‌نمی‌دهیم و این اطلاعات نمی‌بایست از آگاهی افکار عمومی کتمان شود و وقتی مردم در جریان این اطلاعات قرار دارند برای سایر کشورها هم قابل انتشار است.</p>
      <p>وی ادامه داد: در این مرحله شفافیت اطلاعات مبادلات انفرادی است که مورد توجه قرار می‌گیرد و برداشت من این است که این اطلاعات انفرادی هم نیازی به کتمان ندارد و نباید چنین حساسیتی برای آن وجود داشته باشد.</p>
      <p>عزتی تاکید کرد: هر معامله‌ای بخواهیم انجام دهیم حتی مبادلاتی که در برخی از کشورها جزو معاملات غیرمجاز باشد برای مثال حتی اگر بخواهیم به برخی از نهضت‌های آزادی بخش کمک کنیم، برای انجام این اقدامات راه‌های بسیار آسانی وجود دارد که در سطح بین‌المللی بتوانیم پول جابه‌جا کنیم بدون اینکه در FATF ثبت شود بنابراین درباره انجام این اقدامات نباید نگرانی داشته باشیم.</p>
      <p>وی افزود: برای انجام این اقدامات به قدر کافی منابع وجود دارد که نیازی نیست از داخل کشور نسبت به انجام آن اقدام کنیم.</p>
      <p>این کارشناس اقتصادی درباره مزیت‌های FATF برای اعضای این کارگروه اظهار داشت: ایران در حال حاضر مشمول تحریم‌های FATF نیست اما از آنجایی هم که عضو این کارگروه نیستیم محدودیت‌هایی برای انجام مبادلات و معاملات وجود دارد که با عضویت در FATF این محدودیت‌ها برطرف می‌شود.</p>
      <p>عزتی با اشاره به تعداد کشورهایی که عضو کارگروه ویژه اقدام مالی نیستند، گفت: تنها ۴ الی ۵ کشور عضو FATF نیستند و مابقی کشورها به این کارگروه پیوسته‌اند.</p>
    </article>
  </body>
</html>