<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/meninger/ordetfritt/2019/11/02/Jeg-irriterer-meg-over-dette-snobbete-spr%C3%A5ket-20282685.ece"/>
    <meta property="og:site_name" content="adressa.no"/>
    <meta property="article:published_time" content="2019-11-02T11:12:08+00:00"/>
    <meta property="og:title" content="Jeg irriterer meg over dette snobbete språket"/>
    <meta property="og:description" content="Hvert spørsmål fra journalister begynner med «hva tenker du» og besvares med «jeg tenker at."/>
  </head>
  <body>
    <article>
      <h1>Jeg irriterer meg over dette snobbete språket</h1>
      <h2>Debatt</h2>
      <address><time datetime="2019-11-02T11:12:08+00:00">02 Nov 2019, 11:12</time> by <a rel="author">Tryggve Raaen Nilsen</a></address>
      <p>Hvert spørsmål fra journalister begynner med «hva tenker du» og besvares med «jeg tenker at.</p>
      <aside><a href="https://www.adressa.no/meninger/ordetfritt/2019/11/02/javascript:void(0);">Del denne artikkelen på Facebook</a> <a href="https://www.adressa.no/meninger/ordetfritt/2019/11/02/javascript:void(0);">Del denne artikkelen på Twitter</a> <a href="https://www.adressa.no/meninger/ordetfritt/2019/11/02/javascript:void(0);">Del denne artikkelen på e-post</a></aside>
      <p><b>- Æ tænke ingenting</b> om første omgang, æ mene noe, sa en irritert Nils Arne Eggen til Eurosports reporter søndag.</p>
      <p>I løpet av få år er det i Oslo-miljøet utviklet en underlig språkskikk. De har helt sluttet å mene og tro – de tenker. Alltid og konsekvent Hvert spørsmål fra journalister begynner med «hva tenker du» og besvares med «jeg tenker at osv…». Akkurat som filolog Eggen har jeg undret og irritert meg over denne snobbete språklige varianten av å mene noe i Oslo-miljøet.</p>
      <p>
        <a href="https://www.adressa.no/pluss/magasin/2019/08/23/Gnags%C3%A5r-i-%C3%B8rene-19761216.ece">
          <b>LES OGSÅ: Gnagesår i ørene</b>
        </a>
      </p>
      <p><b>En etteraping av </b>engelske «I think», som kan bety både å tro, mene, dessuten bedrive dypsindig analyse og tankevirksomhet. Det gjør du aldri i et uhøytidelig pauseintervju i en fotballkamp, frysende og godt innpakket i vinterklær. Jeg oppfatter Eggen som at han egentlig ikke hadde nok kunnskap om spillerne og kampstrategi til å kunne uttale seg konkret og med basis i dypsindig tankevirksomhet. Som han kan gjøre når han har forberedt en forelesning for skoleelever eller holder foredrag.</p>
      <p><b>Da Eggen for andre</b> gang i intervjuet ble spurt om «hva han tenker», ble han så brysk og belærende som bare han kan bli. Jeg støtter Eggen og mener det er på høy tid at noen sier bestemt ifra. Journalisten stammet noe beklemt at dette uttrykket har blitt en skikk. Som det dessverre har blitt – i Oslo.</p>
      <p>
        <a href="https://www.adressa.no/pluss/magasin/2019/05/25/Nymotens-j%C3%A5leri-19086843.ece">
          <b>LES OGSÅ: Nymotens jåleri</b>
        </a>
      </p>
      <p>Jeg håper i likhet med Eggen at den skikken stopper der og at resten av landet fortsetter å tro eller mene noe når vi skal besvare på et spørsmål om hva de tenker.</p>
    </article>
  </body>
</html>