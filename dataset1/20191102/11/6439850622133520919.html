<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/458126/%E0%A6%B8%E0%A6%82%E0%A6%98%E0%A6%B0%E0%A7%8D%E0%A6%B7%E0%A7%87%E0%A6%B0-%E0%A6%AA%E0%A6%B0-%E0%A6%85%E0%A6%A8%E0%A6%BF%E0%A6%B0%E0%A7%8D%E0%A6%A6%E0%A6%BF%E0%A6%B7%E0%A7%8D%E0%A6%9F%E0%A6%95%E0%A6%BE%E0%A6%B2%E0%A7%87%E0%A6%B0-%E0%A6%9C%E0%A6%A8%E0%A7%8D%E0%A6%AF-%E0%A6%95%E0%A7%81%E0%A7%9F%E0%A7%87%E0%A6%9F-%E0%A6%AC%E0%A6%A8%E0%A7%8D%E0%A6%A7"/>
    <meta property="og:site_name" content="Daily Janakantha"/>
    <meta property="article:published_time" content="2019-11-02T11:07:00+00:00"/>
    <meta property="og:title" content="সংঘর্ষের পর অনির্দিষ্টকালের জন্য কুয়েট বন্ধ"/>
    <meta property="og:description" content="অনলাইন রিপোর্টার ॥ দুই দল শিক্ষার্থীর সংঘর্ষের পর বন্ধ হয়ে গেছে খুলনা প্রকৌশল ও প্রযুক্তি বিশ্ববিদ্যালয় (কুয়েট)। শুক্রবার মধ্যরাতে কুয়েট কর্তৃপক্ষ একাডেমিক কার্যক্রম অনির্দিষ্টকালের জন্য বন্ধ ঘোষণা করে শিক্ষার্থীদের হল ছাড়ার নির্দেশ দেয়। তবে শনিবার খুলনা বিশ্ববিদ্যালয়ের যে ভর্তি পরীক্ষা কুয়েটে অনুষ্ঠিত হওয়ার কথা ছিল তা যথারীতি ..."/>
  </head>
  <body>
    <article>
      <h1>সংঘর্ষের পর অনির্দিষ্টকালের জন্য কুয়েট বন্ধ</h1>
      <address>
        <time datetime="2019-11-02T11:07:00+00:00">02 Nov 2019, 11:07</time>
      </address>
      <figure>
        <img src="http://www.dailyjanakantha.com/files/201911/1572696429_06.jpg"/>
      </figure>
      <p>অনলাইন রিপোর্টার ॥ দুই দল শিক্ষার্থীর সংঘর্ষের পর বন্ধ হয়ে গেছে খুলনা প্রকৌশল ও প্রযুক্তি বিশ্ববিদ্যালয় (কুয়েট)।</p>
      <p>শুক্রবার মধ্যরাতে কুয়েট কর্তৃপক্ষ একাডেমিক কার্যক্রম অনির্দিষ্টকালের জন্য বন্ধ ঘোষণা করে শিক্ষার্থীদের হল ছাড়ার নির্দেশ দেয়।</p>
      <p>তবে শনিবার খুলনা বিশ্ববিদ্যালয়ের যে ভর্তি পরীক্ষা কুয়েটে অনুষ্ঠিত হওয়ার কথা ছিল তা যথারীতি হবে বলে জানিয়েছেন কুয়েট উপাচার্য অধ্যাপক ড. কাজী সাজ্জাদ হোসেন।</p>
      <p>ফুটবল খেলাকে কেন্দ্র করে অমর একুশে হল ও ফজলুল হক হলের ছাত্রদের মধ্যে সংঘর্ষের জের ধরে বন্ধ হয়েছে কুয়েট।</p>
      <p>ওই সংঘর্ষে অন্তত পাঁচজন আহত হন বলে কুয়েটের রেজিস্ট্রার জি এম শহিদুল আলম জানিয়েছেন।</p>
      <p>তিনি সাংবাদিকদের বলেন, “রাতে বিষয়টি নিয়ে হলগুলোতে উত্তেজনা সৃষ্টি হলে কুয়েট বন্ধ ঘোষণা করে শনিবার বিকাল ৫টার মধ্যে ছাত্রদের ছয়টি ও রবিবার সকাল ১০টার মধ্যে ছাত্রীদের একটি হল খালি করার নির্দেশ দেওয়া হয়েছে।”</p>
      <p>শুক্রবার কুয়েটে আন্তঃহল ফুটবল খেলা ছিল। দুটি হলের খেলা নিয়ে উত্তেজনার একপর্যায়ে এক পক্ষ রেফারি ও লাইন্সম্যানদের ধাক্কা দেয়। বিষয়টি অন্য হলের শিক্ষার্থীরা মোবাইলে ভিডিও করে। এ নিয়ে উভয় হলের ছাত্ররা সংঘর্ষে জড়ায়।</p>
      <p>আহতদের মধ্যে শাহ আলম ও আকবরকে খুলনা মেডিকেল কলেজ হাসপাতালে ভর্তি করা হয়েছে। অন্যদের প্রাথমিক চিকিৎসা দেওয়া হয়েছে।</p>
      <p>“বিষয়টি বড় ধরনের উত্তেজনায় রূপ নিতে পারে, এমন আশঙ্কায় একাডেমিক কার্যক্রম বন্ধ ঘোষণা করা হয়েছে,” বলেন উপাচার্য কাজী সাজ্জাদ।</p>
      <p>খানজাহান আলী থানার ওসি শফিকুল ইসলাম জানান, রাতেই ক্যাম্পাসে পুলিশ মোতায়েন করা হয়েছে। এখন পরিস্থিতি স্বাভাবিক।</p>
    </article>
  </body>
</html>