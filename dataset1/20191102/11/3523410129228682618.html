<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637424/%D9%86%D9%82%D8%B4%D9%87-%D8%B1%D8%A7%D9%87-%D9%85%D8%B1%D8%AC%D8%B9%DB%8C%D8%AA-%D8%AF%DB%8C%D9%86%DB%8C-%D8%B9%D8%B1%D8%A7%D9%82-%D8%A8%D8%B1%D8%A7%DB%8C-%D8%A2%DB%8C%D9%86%D8%AF%D9%87-%D8%B3%DB%8C%D8%A7%D8%B3%DB%8C-%DA%A9%D8%B4%D9%88%D8%B1"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-02T11:17:00+00:00"/>
    <meta property="og:title" content="نقشه راه مرجعیت دینی عراق برای آینده سیاسی کشور"/>
    <meta property="og:description" content="نقشه راهی که روز گذشته از سوی مرجعیت دینی عراق از طریق یک بیانیه مشخص شد در واقع ترسیم کننده آینده سیاسی این کشور و راهکارهای اصلاح امور در ..."/>
  </head>
  <body>
    <article>
      <h1>
        <a href="https://www.bultannews.com/fa/news/637424/%D9%86%D9%82%D8%B4%D9%87-%D8%B1%D8%A7%D9%87-%D9%85%D8%B1%D8%AC%D8%B9%DB%8C%D8%AA-%D8%AF%DB%8C%D9%86%DB%8C-%D8%B9%D8%B1%D8%A7%D9%82-%D8%A8%D8%B1%D8%A7%DB%8C-%D8%A2%DB%8C%D9%86%D8%AF%D9%87-%D8%B3%DB%8C%D8%A7%D8%B3%DB%8C-%DA%A9%D8%B4%D9%88%D8%B1">نقشه راه مرجعیت دینی عراق برای آینده سیاسی کشور</a>
      </h1>
      <h2>نقشه راهی که روز گذشته از سوی مرجعیت دینی عراق از طریق یک بیانیه مشخص شد در واقع ترسیم کننده آینده سیاسی این کشور و راهکارهای اصلاح امور در ...</h2>
      <address><time datetime="2019-11-02T11:17:00+00:00">02 Nov 2019, 11:17</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، مرجعیت دینی عراق که از آغاز <b>اعتراضات و تظاهرات</b> مردمی در این کشور موضع خود را در قبال تحولات جاری، اعلام کرده بود مجددا با صدور بیانیه ای حمایت از درخواست های به حق مردم این کشور تاکید کرد.</p>
      <p>در بیانیه اخیر آیت الله سیستانی مرجع عالی قدر شیعیان عراق در خصوص تحولات اخیر این کشور چندین نکته قابل توجه است. در این بیانیه با ترسیم شرایط کنونی عراق نسبت به کشیده شدن کشور به سمت آشوب و هرج و مرج هشدار داده شده است.</p>
      <p>در این بیانیه آمده است: با توجه به استمرار تظاهرات عراق در این هفته، شاهد درگیری های خشونت بار بین معترضان و نیروهای امنیتی بودیم، که این امر منجر به ریخته شدن خون بی گناهان و زخمی شدگان از هر دو طرف بودیم. همچنین شاهد آتش زدن موسسات دولتی و غیر دولتی بودیم. این خون های ریخته شده برای ما ارزشمند است و نباید کشوربه سمت آشوب و ویرانی سوق داده شود.</p>
      <p>مرجعیت دینی عراق بار دیگر بر موضع شناخته شده خود در محکومیت تعدی به تظاهرات مسالمت جو و تمام انواع خشونت غیر قابل توجیه و ضرورت بازخواست کسانی که دست به چنین اقداماتی زدند، تاکید کرده و همچنین بر ضرورت اینکه طرف‌های ذیربط، نیروهای رزمی با هر عنوانی را وارد موضوع تعامل با اعتصابات و تظاهرات مسالمت آمیز از ترس کشانده نشدن به سمت خشونت بیشتر نکنند، تصریح می‌کند.</p>
      <p>احترام به اراده عراقی‌ها در مشخص کردن نظام سیاسی و اداری کشورشان از طریق برگزاری همه پرسی درباره قانون اساسی و انتخابات دوره‌ای مجلس نمایندگان اصلی است که مرجعیت دینی به آن پایبند بوده و از زمانی که نظام سابق تغییر کرد بر این مسئله تاکید کرده و امروز هم تاکید می‌کند که اصلاحات ضرورت حتمی است، همانطور که قبلا هم بارها در این زمینه صحبت شد، اما هر گونه اصلاحات ضروری که باید در این زمینه انجام شود، به انتخاب ملت عراق با تمام طیف‌ها و قشرهای آن در سرتاسر کشور است نه شخص یا گروه یا طرف مشخص یا طرف منطقه‌ای بین المللی که بخواهد اراده عراقی‌ها را در این زمینه مصادره کرده و نظرش را بر آنها تحمیل کند.</p>
      <p>نکته قابل توجه آنکه، بعد از صدور این بیانیه، گروه های سیاسی عراق از نکات اعلام شده در آن استقبال کرده و حمایت خود را از این بیانیه اعلام کردند به عنوان نمونه، محمد الحلبوسی رئیس پارلمان عراق تاکید کرد که پارلمان به راهکار مرجعیت دینی این کشور پایبند است. وی افزود که با همه توان برای اجرای تغییرات قانون اساسی عراق اقدام خواهد کرد.</p>
      <p>رئیس پارلمان عراق تصریح کرد که به صورت فشرده و مستمر برای تحقق مطالبات مردم بدون دیکته و فشار خارجی اقدام خواهیم کرد.</p>
      <p>مردم عراق نیز که به خوبی از اوضاع کشور و شرایط سیاسی آن آگاه هستند بعد از صدور این بیانیه و اعلام حمایت خود از مرجعیت دینی به میدان التحریر بغداد آمدند. عراقی ها شب گذشته در میدان التحریر در مرکز بغداد با سردادن شعارهایی علیه آمریکا، رژیم صهیونیستی، عربستان سعودی و حزب بعث و اعتراض به دخالت های بیگانگان در امور عراق با هدف ایجاد آشوب، هرج و مرج و به خشونت کشیدن تظاهرات، پرچم های آمریکا و اسرائیل را به آتش کشیدند.</p>
      <p>بررسی این تحولات حاوی ۲ نکته اساسی و مهم است: نکته اول در خصوص بیانیه آیت الله سیستانی و لزوم توجه گروه های سیاسی عراق به نکات مطرح شده در این بیانیه است.</p>
      <p>برخی گروه های سیاسی عراقی که این روزها به دنبال آن هستند تا انگشت اتهام را به سمت دولت کنونی و شخص عادل عبدالمهدی نخست وزیر کشور نشانه رفته و تمام مسئولیت اوضاع عراق و فسادهای موجود را متوجه دولت کنند تا بدین وسیله دست به تسویه حسابهای سیاسی بزنند باید به نکات مطرح شده در این بیانیه توجه کنند.</p>
      <p>گروه های سیاسی عراقی در شرایط کنونی بدور از هر گونه مداخلی خارجی باید به سمت تحقق اصلاحات سیاسی و اقتصادی در کشور در سایه کمک رسانی به دولت و آرام سازی تنش های موجود در کشور حرکت کنند.</p>
      <p>علاوه بر این، برخی طرفهای سیاسی در عراق تلاش دارند تا اعتراضات مردمی این کشور را به نفع خود مصادره کرده و آن را به نفع اهداف سیاسی خود تفسیر کنند. این گروه های سیاسی با خط گرفتن از کشورهایی مانند آمریکا و عربستان سعودی هدفی جز تحقق اصلاحات واقعی در کشور دارند. مرجعیت دینی عراق با ارائه این نقشه راه تاکید دارد که هیچ طرف و گروهی حق ندارند اعتراضات مردم عراق را به نفع خود مصادره کنند.</p>
      <p>نکته بعدی ناکام ماندن تلاش های برخی کشورهای خارجی به ویژه آمریکا برای ماهیگیری در آب گل آلود اعتراضات عراق است؛ رسانه های خارجی به ویژه رسانه های وابسته به آمریکا که منعکس کننده مواضع واشنگتن است طی روزهای گذشته به شدت تلاش کردند این طور القا کنند که معترضان عراقی در جریان تظاهرات خود علیه مرجعیت دینی کشور شعار داده و حتی به برخی دفاتر آنها نیز حمله کرده اند.</p>
      <p>این رسانه ها در کنار برخی رسانه های عربی وابسته به کشورهای حوزه خلیج فارس به شدت مصر بودند تا این طور نشان دهند که میان مردم عراق و مرجعیت دینی کشور فاصله وجود دارد اما بررسی مواضع مرجعیت دینی عراق از آغاز اعتراضات در این کشور تاکنون نشان از حمایت از خواسته های مردم عراق و تاکید بر مسالمت آمیز بودن این اعتراضات و لزوم توجه دولت به این خواسته ها دارد.</p>
      <p>در هر صورت باید گفت که تحقق اصلاحات سیاسی و اقتصادی در هیچ کشوری بدون آرام شدن اوضاع و ایجاد ثبات و امنیت انجام نخواهد شد؛ گروه های سیاسی عراقی نیز باید به دور از بازی های سیاسی و تسویه حسابها به دنبال تحقق اصلاحات واقعی باشند تا کشور را از این مرحله حساس عبور دهند.</p>
    </article>
  </body>
</html>