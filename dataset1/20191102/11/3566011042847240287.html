<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544041.html/%D8%AF%D8%B3%D8%AA%D8%B1%D9%86%D8%AC-%DA%A9%D8%B4%D8%A7%D9%88%D8%B1%D8%B2%D8%A7%D9%86-%D8%A8%D9%87-%DA%A9%D8%A7%D9%85-%D8%AF%D9%84%D8%A7%D9%84%D8%A7%D9%86--%D8%AE%D8%B1%DB%8C%D8%AF-%D8%B2%D8%B1%D8%B4%DA%A9-%D8%A8%D9%87-%DA%A9%D9%85%D8%AA%D8%B1%DB%8C%D9%86-%D9%82%DB%8C%D9%85%D8%AA-%D9%85%D9%85%DA%A9%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-02T11:22:00+00:00"/>
    <meta property="og:title" content="دسترنج کشاورزان به کام دلالان/ خرید زرشک به کمترین قیمت ممکن"/>
    <meta property="og:description" content="امام جمعه قاین با بیان این‌که از مسئولان باید به داد مردم منطقه برسند، گفت: متأسفانه شاهد حضور دلالان در منطقه و خرید زرشک به قیمت کمتر از ۱۰ هزار تومان هستیم که باید نسبت به این موضوع نظارت صورت گیرد."/>
  </head>
  <body>
    <article>
      <h1>دسترنج کشاورزان به کام دلالان/ خرید زرشک به کمترین قیمت ممکن</h1>
      <h2>امام جمعه قاین:</h2>
      <address>
        <time datetime="2019-11-02T11:22:00+00:00">02 Nov 2019, 11:22</time>
      </address>
      <p>امام جمعه قاین با بیان این‌که از مسئولان باید به داد مردم منطقه برسند، گفت: متأسفانه شاهد حضور دلالان در منطقه و خرید زرشک به قیمت کمتر از ۱۰ هزار تومان هستیم که باید نسبت به این موضوع نظارت صورت گیرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <b><a href="http://www.khavarestan.ir/news/92712/%D9%85%D8%B3%D8%A6%D9%88%D9%84%D8%A7%D9%86-%D8%A8%D9%87-%D8%AF%D8%A7%D8%AF-%D9%85%D8%B1%D8%AF%D9%85-%D9%85%D9%86%D8%B7%D9%82%D9%87-%D8%A8%D8%B1%D8%B3%D9%86%D8%AF-%D8%AF%D9%84%D8%A7%D9%84%D8%A7%D9%86-%D8%B2%D8%B1%D8%B4%DA%A9-%D8%B1%D8%A7-%DA%A9%D9%85%D8%AA%D8%B1-%D8%A7%D8%B2-%D9%82%DB%8C%D9%85%D8%AA-%D9%BE%D8%A7%DB%8C%D9%87-%D8%AE%D8%B1%DB%8C%D8%AF%D8%A7%D8%B1%DB%8C-%D9%85%DB%8C%E2%80%8C%DA%A9%D9%86%D9%86%D8%AF">خاورستان</a></b>، حجت‌الاسلام و المسلمین علی رحمانی امام جمعه قاین صبح امروز در بازدید از مزارع زعفران قاین اظهار کرد: اگر دولتمردان بنا دارند برای شهرستان قاین که طی ۲۰ سال گذشته با کاهش بارندگی و خشکسالی مواجه بوده، اقدامی انجام دهند باید جلوی توسعه کاشت بی‌رویه محصولات زرشک و زعفران که مختص خراسان جنوبی است را بگیرند.</p>
      <p>  وی افزود: در گذشته فقط در گناباد و قاین زعفران و زرشک کشت می شد و به نوعی این دو محصول، تولیدی خاص استان خراسان جنوبی بوده اما در حال حاضر شاهد کشت بی‌رویه زعفران در شمال کشور، قم، کاشان و اصفهان هستیم که این کشت بی‌رویه زعفران در سایر استان‌ها باعث به وجود آمدن رقیب برای زعفران خراسان جنوبی شده است.   امام جمعه قاین بیان کرد: زعفران برند خاص خراسان جنوبی بوده، بنابراین باید با برند خراسان جنوبی به سایر نقاط کشور معرفی شود، چون همان‌گونه که کشت برنج مختص شمال کشور است لازم است زرشک و زعفران که مختص خراسان جنوبی است برای این استان حفظ شود.     حجت‌الاسلام رحمانی با تاکید بر این که مسئولان وزارت جهاد کشاورزی باید به فکر قیمت پایه برای زرشک و زعفران باشند، اظهار نمود: قیمت پایه زرشک روی درخت را به ازای هر کیلوگرم ۱۰ هزار تومان اعلام کرده‌اند، این در حالی است که متأسفانه شاهد حضور دلالان در منطقه و خرید زرشک به قیمت کمتر از ۱۰ هزار تومان هستیم که باید نسبت به این موضوع نظارت دقیقی صورت گرفته و به داد مردم منطقه برسند.     انتهای پیام/</p>
    </article>
  </body>
</html>