<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/motor/Mor-pilot-indonesi-Asia-Talent-Cup_0_2336766485.html"/>
    <meta property="og:site_name" content="Ara.cat"/>
    <meta property="article:published_time" content="2019-11-02T11:14:08+00:00"/>
    <meta property="og:title" content="Mor un pilot indonesi després de patir una greu caiguda en la cursa de l'Asia Talent Cup"/>
    <meta property="og:description" content="Afridza Munandar ha patit un greu accident en la primera volta de la cursa"/>
  </head>
  <body>
    <article>
      <h1>Mor un pilot indonesi després de patir una greu caiguda en la cursa de l'Asia Talent Cup</h1>
      <h2>Afridza Munandar ha patit un greu accident en la primera volta de la cursa</h2>
      <address>
        <time datetime="2019-11-02T11:14:08+00:00">02 Nov 2019, 11:14</time>
      </address>
      <p>El pilot indonesi Afridza Munandar ha mort aquest dissabte com a conseqüència de les ferides que ha patit en el greu accident que ha tingut lloc al traçat de Sepang, en el revolt 10 de la primera volta de l'Asia Talent Cup.</p>
      <p>Munandar, de 20 anys i d'Indonèsia, i Shinji Ogo, del Japó, s'han vist involucrats en una greu caiguda en el revolt 10 del traçat de Sepang durant la disputa de la primera volta de la penúltima cursa d'aquesta copa de promoció de joves valors. Mentre Ogo, que sortia últim, ha estat evacuat conscient en ambulància, Munandar –cinquè millor temps i tercer en el campionat, amb dues victòries–, nascut el 13 d'agost del 1999, ha hagut de ser assistit d'urgència a la mateixa pista.</p>
      <p>Traslladat en estat crític ràpidament en helicòpter –que ha aterrat sobre el mateix punt de l'incident en el traçat malaisi– a un hospital de Kuala Lumpur, els metges no han pogut fer res per salvar-li la vida. La cursa, penúltima de la competició, s'ha aturat després de l'incident amb bandera vermella i ha estat cancel·lada.</p>
    </article>
  </body>
</html>