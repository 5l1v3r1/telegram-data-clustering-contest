<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544052.html/%D8%A7%D8%AC%D8%B1%D8%A7%DB%8C-%D8%A8%DB%8C%D8%B4-%D8%A7%D8%B2----%D8%B9%D9%86%D9%88%D8%A7%D9%86-%D8%A8%D8%B1%D9%86%D8%A7%D9%85%D9%87-%D8%AF%D8%B1-%D9%87%D9%81%D8%AA%D9%87-%D8%A8%D8%B3%DB%8C%D8%AC-%D8%AF%D8%A7%D9%86%D8%B4-%D8%A2%D9%85%D9%88%D8%B2%DB%8C-%D8%AF%D8%B1-%D9%86%D9%87%D8%A7%D9%88%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-02T11:48:00+00:00"/>
    <meta property="og:title" content="اجرای بیش از ۳۰ عنوان برنامه در هفته بسیج دانش‌آموزی در نهاوند"/>
    <meta property="og:description" content="فرمانده سپاه نهاوند گفت: هم‌زمان با هفته بسیج دانش‌آموزی با حضور دانش‌آموزان بیش از ۳۰ عنوان برنامه اجرا می‌شود."/>
  </head>
  <body>
    <article>
      <h1>اجرای بیش از ۳۰ عنوان برنامه در هفته بسیج دانش‌آموزی در نهاوند</h1>
      <h2>فرمانده سپاه ناحیه نهاوند:</h2>
      <address>
        <time datetime="2019-11-02T11:48:00+00:00">02 Nov 2019, 11:48</time>
      </address>
      <p>فرمانده سپاه نهاوند گفت: هم‌زمان با هفته بسیج دانش‌آموزی با حضور دانش‌آموزان بیش از ۳۰ عنوان برنامه اجرا می‌شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://asrehamedan.ir/29437">عصر همدان</a>؛ سرهنگ علی مختاری، فرمانده سپاه نهاوند صبح امروز در جمع خبرنگاران گفت: تشکیل سازمان بسیج مستضعفان یکی از تدابیر امام راحل (ره) بود که منشأ خدمات زیادی برای کشور شد و دشمن از روحیه بسیجی و انقلابی گری واهمه دارد.</p>
      <p>وی اظهار داشت: یکی از تدابیر و اهدافی که توسط امام خمینی (ره) و پس از ایشان توسط مقام معظم رهبری تأکید و مطرح شد این بود که بسیج باید در همه اقشار شکل بگیرد و به همین دلیل بسیج دانش‌آموزی تشکیل شد.</p>
      <p>فرمانده سپاه نهاوند افزود: امروز نسل جوان و دانش‌آموز ما در مقابل انواع هجمه‌ها و تحرکات نرم دشمن قرارگرفته است که باید با تقویت روحیه بسیجی و انقلابی گری بتوانیم در مقابل این هجمه‌ها مقاومت و مقابله کنیم.</p>
      <p>وی عنوان کرد: بنا بر اذعان امروز سران استکبار، بهترین عامل برای تسلط غرب بر روی ایران بی‌هویت کردن و بی‌تفاوت کردن جوانان نسبت به ارزش‌ها توسط شبکه‌های فضای مجازی است که در این راه باید با آگاهی بخشی با این توطئه مقابله کنیم.</p>
      <p>مختاری گفت: دشمنان با بهره‌گیری از شبکه‌های فضای مجازی و ماهواره سعی می‌کنند فکر، اندیشه و باور جوانان و نوجوانان را به بی‌بندوباری سوق دهند.</p>
      <p>وی اظهار داشت: در راستای مبارزه با اهداف شوم دشمن، تجهیز جوانان و نوجوانان به سلاح علم، فکر، اندیشه، دانش و اعتقاد و باور از اهداف سپاه است و در هفته بسیج دانش‌آموزی این برنامه دنبال خواهد شد.</p>
      <p>فرمانده سپاه نهاوند افزود: شعاری که در هفته بسیج دانش‌آموزی امسال مطرح است شعار «دانش‌آموز انقلابی، مدرسه انقلابی» است و دانش‌آموزان باید این شعار را سرلوحه زندگی فردی، اجتماعی و خانوادگی خود قرار دهند تا بتوانند با توانمندی بیشتری از ارزش‌های متعالی پاسداری و حفاظت کنند.</p>
      <p>وی بیان کرد: به مناسبت هفته بسیج دانش‌آموزی ۳۰ عنوان برنامه در سطح شهرستان اجرا می‌شود و حسن ختام این برنامه‌ها حضور گسترده در راهپیمایی روز ۱۳ آبان روز ملی مبارزه با استکبار جهانی خواهد بود.</p>
      <p>مختاری اظهار داشت: اجرای صبحگاه مشترک در مدارس، غبارروبی و عطرافشانی گلزار شهدا، دیدار با خانواده شهدای دانش‌آموزی، حضور سازمان‌یافته دانش‌آموزان در نماز جمعه و دیدار با امام‌جمعه محترم، فضاسازی مناسب در کلیه مدارس، نواختن زنگ مقاومت در مدارس و اعزام دانش‌آموزان به اردوی راهیان نور ازجمله برنامه‌های هفته بسیج دانش‌آموزی در نهاوند است.</p>
      <p>وی در پایان گفت: برگزاری حلقه‌های صالحین، نشست‌های هیئت اندیشه‌ورز، نشست بصیرتی فرماندهان واحدهای مقاومت دانش‌آموزی، برپایی نمایشگاه عکس و برگزاری مسابقات فرهنگی، هنری، ورزشی از دیگر برنامه‌های این هفته است.</p>
      <p>انتهای پیام/</p>
    </article>
  </body>
</html>