<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/118781-ssp-ko-je-i-na-osnovu-cega-amnestirao-ljubomira-markovica-ubijenog-u-mafijaskom-obracunu?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-02T11:30:03+00:00"/>
    <meta property="og:title" content="SSP: Ko je i na osnovu čega amnestirao Ljubomira Markovića, ubijenog u mafijaškom obračunu"/>
    <meta property="og:description" content="Stranka slobode i pravde (SSP) zatražila je od nadležnih da dostave na uvid svu dokumentaciju iz koje se vidi ko je i na osnovu čega amnestirao Ljubomira Markovića, koji je sinoć ubijen u Beogradu a koji je 2009. osudjen na 30 godina zatvora zbog ubistva navijača iz Francuske Brisa Tatona.Stranka je u saopštenju ocenila da je ubistvom Ljubomira Markovića &quot;na svetlo dana isplivao mehanizam po kome vlast Aleksandra Vučića na slobodu pušta teške kriminalce i ubice da bi ih koristila za svoje nelegalne poslove&quot; i upitala &quot;koliko je još kriminalaca po istom modelu amnestirano u Srbiji&quot;.&quot;Prva odluka Srpske napredne stranke je 2012. godine bilo smanjenje zatvorskih kazni za hiljade osudjenika od kojih su se mnogi po izlasku na slobodu vratili najtežim kriminalnom delima, uključujući silovanja i ubistva. Potom su poništene presude kojima su na dugogodišnje kazne zatvora osudjeni pripadnici Šarićeve narko grupe, oslobodjen je Cane Subotić...&quot;, stoji u saopštenju.Dodaje se da je javnost &quot;po ubistvu Aleksandra Stankovića…"/>
  </head>
  <body>
    <article>
      <h1>SSP: Ko je i na osnovu čega amnestirao Ljubomira Markovića, ubijenog u mafijaškom obračunu</h1>
      <address>
        <time datetime="2019-11-02T11:30:03+00:00">02 Nov 2019, 11:30</time>
      </address>
      <p><b>Stranka slobode i pravde (SSP) zatražila je od nadležnih da dostave na uvid svu dokumentaciju iz koje se vidi ko je i na osnovu čega amnestirao Ljubomira Markovića, koji je sinoć ubijen u Beogradu a koji je 2009. osudjen na 30 godina zatvora zbog ubistva navijača iz Francuske Brisa Tatona.</b><br/><br/>Stranka je u saopštenju ocenila da je ubistvom Ljubomira Markovića "na svetlo dana isplivao mehanizam po kome vlast Aleksandra Vučića na slobodu pušta teške kriminalce i ubice da bi ih koristila za svoje nelegalne poslove" i upitala "koliko je još kriminalaca po istom modelu amnestirano u Srbiji".<br/><br/>"Prva odluka Srpske napredne stranke je 2012. godine bilo smanjenje zatvorskih kazni za hiljade osudjenika od kojih su se mnogi po izlasku na slobodu vratili najtežim kriminalnom delima, uključujući silovanja i ubistva. Potom su poništene presude kojima su na dugogodišnje kazne zatvora osudjeni pripadnici Šarićeve narko grupe, oslobodjen je Cane Subotić...", stoji u saopštenju.<br/><br/>Dodaje se da je javnost "po ubistvu Aleksandra Stankovića Mutavog saznala da on godinama nije odlazio na odsluženje kazne od pet godina zatvora, kao i da je blisko povezan sa državnom sekretarkom MUP Srbije Dijanom Hrkalović".<br/>"Sve navedeno, jasno pokazuje stepen povezanosti režima Aleksandra Vučica i kriminalaca o čemu smo mnogo puta govorili. Kriminalci i huligani koji svakodnevno ugrožavaju bezbednost gradjana i koji nesmetano prodaju drogu našoj deci, sastavni su deo ove vlasti i njen glavni oslonac", ocenila je Stranka slobode i pravde.<br/><br/>Marković, koji je po navodima beogradskih medija, bio jedan od vodja navijača Partizana, ubijen je sinoć na benzinskoj pumpi u Ulici Grčića Milenka u beogradskom naselju Šumice. <br/><br/>On je 2009. godine osudjen na 30 godina zatvora zbog ubistva Brisa Tatona ali mu je kazna smanjena na 15 godina. U zatvoru je proveo devet godina a na slobodu je izašao tokom 2017. godine.</p>
    </article>
  </body>
</html>