<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/mesto-resi-pozemky-u-jezera-most-zaplati-kilometrove-rady-novych-stromu-20191102.html"/>
    <meta property="og:site_name" content="Deník.cz"/>
    <meta property="article:published_time" content="2019-11-02T11:00:00+00:00"/>
    <meta property="og:title" content="Město řeší pozemky u Jezera Most. Zaplatí kilometrové řady nových stromů"/>
    <meta property="og:description" content="Budoucí rekreační lokalita se více zazelená. U hlavní silnice budou aleje. Jak a za kolik město získá okolní území, se rozhodne později."/>
  </head>
  <body>
    <article>
      <h1>Město řeší pozemky u Jezera Most. Zaplatí kilometrové řady nových stromů</h1>
      <address><time datetime="2019-11-02T11:00:00+00:00">02 Nov 2019, 11:00</time> by <a rel="author">Martin Vokurka</a></address>
      <p>Mostečtí radní schválili uzavření memoranda se státním podnikem Palivový kombinát Ústí, který se stará o Jezero Most. Nová spolupráce má zajistit hladký průběh připravovaného majetkového vypořádání pozemků v rozsáhlém rekultivovaném území, v němž většina ploch patří státu. Most chce mít u jezera příměstskou rekreační zónu. Zda si bude muset pozemky koupit, nebo je získá bezplatně, by se mělo rozhodnout do čtyř let.</p>
      <p>„Z memoranda pro město nevyplývají žádné povinnosti. Je to deklarace o tom, že budeme spolupracovat, aby se nám povedlo provést majetkové vypořádání, o kterém se hovoří řadu let,“ informoval primátor Jan Paparega.</p>
      <p>Hlavní otázkou podle něj je, jak se to provede a případně za kolik peněz.</p>
      <figure>
        <img src="https://g.denik.cz/13/a4/stovky-lidi-behaly-kolem-jezera-most-ve-statni-svatek-27_denik-150-3x2.jpg"/>
      </figure>
      <aside>
        <a href="https://mostecky.denik.cz/zpravy_region/obrazem-stovky-lidi-behaly-kolem-jezera-most-ve-statni-svatek-20191028.html">OBRAZEM: Stovky lidí běhaly kolem jezera Most ve státní svátek Přečíst článek ›</a>
      </aside>
      <p>Pokud kvůli legislativním omezením nezíská město pozemky zadarmo, jak se kdysi uvažovalo, měla by nabídnutá cena zohlednit možnosti Mostu. „Nemůžeme ohrozit vyrovnané hospodaření města a jeho ekonomickou stabilitu,“ uvedl primátor. Původně se počítalo s tím, že budoucí vlastnictví jezerních pozemků se vyřeší do konce tohoto roku, ale město požádalo o několikaletý odklad.</p>
      <p>Důvodem jsou pokračující výstavba základní infrastruktury, získání dostatku času na prověření obou variant nabytí pozemků a nový vládní plán propojit velká jezera ze zatopených uhelných dolů do jedné soustavy. „Máme za úkol do poloviny příštího roku připravit studii proveditelnosti v souvislosti se zahlazováním následků hornické činnosti. Situaci chceme důkladně zanalyzovat ze všech úhlů pohledu a vládě předložit konkrétní návrh řešení,“ sdělil v září ředitel Palivového kombinátu Ústí Petr Lenc. </p>
      <p>Obří systém průtočných jezer by sloužil nejen pro rekreaci, ale i pro výrobu zelené energie pomocí vodních nebo slunečních elektráren, jež by měly podle prvního odhadu výkon malé jaderné elektrárny.</p>
      <figure>
        <img src="https://g.denik.cz/13/ea/mullnerova-kniha-jezero-most-20190710_denik-150-3x2.jpg"/>
      </figure>
      <aside>
        <a href="https://mostecky.denik.cz/zpravy_region/jezero-most-ma-svou-knizku-vysvetluje-vznik-plochy-i-promenu-cele-lokality.html">Jezero Most má svou knížku. Vysvětluje vznik plochy i proměnu celé lokality Přečíst článek ›</a>
      </aside>
      <p>Soustava by navíc řešila problém sucha, protože by zadržela v krajině tolik vody jako Vltavská kaskáda. Vláda by o tomto projektu měla rozhodnout do roku 2021, rok po otevření Jezera Most pro veřejnost.</p>
      <h3>Připravují zázemí</h3>
      <p>Nyní se u jezera dodělávají komunikace a do léta 2020 by měly být hotové pláže, mola a další zázemí pro rekreaci. Páteřní silnice Most – Mariánské Radčice se má zprovoznit na počátku příštího roku a naváže na ni výsadba téměř 10 tisíc stromů a keřů. Aleje a nové porosty se objeví podél silnice a cyklostezky a v jejich okolí, včetně břehů řeky Bíliny.</p>
      <p>Město na toto ozelenění jezerní lokality vyhlásilo v říjnu veřejnou zakázku, která zahrnuje i roční pěstební péči. „V prvním a druhém roce po výsadbě budou stromky i keře za déle trvajícího sucha zalévány,“ uvádí projektová dokumentace. Zakázka se odhaduje na 2,5 milionu korun a ukončení prací na jaro 2021. Celkem se vysází 920 stromů a 8 730 keřů. Nové linie stromů budou dlouhé přes pět kilometrů a část má stínit hlavně cyklostezku z jižní a jihozápadní strany. U silnice by měla vzniknou řada stromů s velkou korunou. Projekt počítá například s výsadbou javoru, lípy, dubu, jasanu, jírovce a platanu. Odborníci také ošetří starší zeleň.</p>
      <figure>
        <img src="https://g.denik.cz/13/ea/jezero-most-je-stale-zavrene-ale-krajina-se-stavenisti-laka-k-prochazkam-22_denik-150-3x2.jpg"/>
      </figure>
      <aside>
        <a href="https://mostecky.denik.cz/zpravy_region/jezero-most-se-otevre-pro-rekreaci-az-za-rok-stavebni-prace-brzdi-slozity-teren-20190108.html">Jezero Most se otevře pro rekreaci až za rok, stavební práce brzdí složitý terén Přečíst článek ›</a>
      </aside>
    </article>
  </body>
</html>