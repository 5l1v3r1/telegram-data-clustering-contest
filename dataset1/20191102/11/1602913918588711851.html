<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/vreme-extrema-un-val-de-aer-tropical-ajunge-in-romania-vremea-se-va-incalzi-puternic-18531531"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-02T11:00:00+00:00"/>
    <meta property="og:title" content="Vreme extremă: Un val de aer tropical ajunge în România. Vremea se va încălzi puternic"/>
    <meta property="og:description" content="Temperaturile cresc, de sâmbătă, în toată ţara, iar la începutul săptămânii viitoare vom avea valori ce depăşesc normele climatologice specifice pentru această perioadă. "/>
  </head>
  <body>
    <article>
      <h1>Vreme extremă: Un val de aer tropical ajunge în România. Vremea se va încălzi puternic</h1>
      <address><time datetime="2019-11-02T11:00:00+00:00">02 Nov 2019, 11:00</time> by <a rel="author" href="https://www.zf.ro/autor/roxana-din" target="_blank">Roxana Din</a></address>
      <p>Temperaturile cresc, de sâmbătă, în toată ţara, iar la începutul săptămânii viitoare vom avea valori ce depăşesc normele climatologice specifice pentru această perioadă. </p>
      <p>Sâmbătă, valorile termice se vor apropia de cele normale pentru această dată din calendar, în cea mai mare parte a ţării, informează meteorologul de serviciu al ANM, Adrian Boariu.</p>
      <p>Astfel, temperaturile maxime ale zilei se vor încadra între 8 şi 16 grade, iar cele minime, în general, între 2 şi 12 grade. În cursul nopţii izolat se va semnala ceaţă, mai ales în zonele joase din sud.</p>
      <p>Duminică, vremea va deveni caldă pentru această dată, iar temperaturile maxime se vor încadra între 13 şi 20 de grade, iar cele minime, în general, între 4 şi 14 grade.</p>
      <p>De luni vremea va continua să se încălzească, astfel că maximele vor fi cuprinse între 17 şi 24 de grade. Potrivit reprezentantului ANM, cerul va fi temporar noros şi va ploua în regiunile intracarpatice, în zonele montane şi pe arii restrânse în rest.</p>
      <p>„Vântul va avea intensificări la munte şi local în vestul, nord-estul şi sud-estul teritoriului. Dimineaţa şi noaptea pe suprafeţe mici vor fi condiţii de ceaţă”, spune Adrian Boariu.</p>
      <p>Meteorologul de serviciul al ANM informează că marţi vremea va fi cu mult mai caldă decât în mod obişnuit la această dată, cu maxime cuprinse între 16 şi 23 de grade. Cerul va fi pe tot parcursul zilei variabil şi va ploua local doar în nord-vestul ţării.</p>
    </article>
  </body>
</html>