<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544083.html/%D9%85%D8%AF%DB%8C%D8%B1%DB%8C%D8%AA-%D8%A8%D8%AD%D8%B1%D8%A7%D9%86-%D8%B4%DB%8C%D8%B1%DB%8C%D9%86-%D8%B3%D9%88-%D8%A2%D9%85%D8%A7%D8%AF%D9%87-%D9%85%D9%82%D8%A7%D8%A8%D9%84%D9%87-%D8%A8%D8%A7-%D9%87%D8%B1%DA%AF%D9%88%D9%86%D9%87-%D8%A8%D8%AD%D8%B1%D8%A7%D9%86-%D8%A7%D8%AD%D8%AA%D9%85%D8%A7%D9%84%DB%8C--%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-02T11:49:00+00:00"/>
    <meta property="og:title" content="مدیریت بحران شیرین سو آماده مقابله با هرگونه بحران احتمالی است"/>
    <meta property="og:description" content="شهردار شیرین سو با اشاره به آغاز موج جدید بارندگی ها در این شهر گفت: ماشین آلات و تجهیزات مدیریت بحران شهرداری رفع نقص کامل شده و آماده مقابله با هر گونه بحران احتمالی است و تمامی پرسنل شهرداری شیرین سو تا اطلاع ثانوی در آماده باش کامل به سر می برند."/>
  </head>
  <body>
    <article>
      <h1>مدیریت بحران شیرین سو آماده مقابله با هرگونه بحران احتمالی است</h1>
      <h2>شهردار شیرین سو:</h2>
      <address>
        <time datetime="2019-11-02T11:49:00+00:00">02 Nov 2019, 11:49</time>
      </address>
      <p>شهردار شیرین سو با اشاره به آغاز موج جدید بارندگی ها در این شهر گفت: ماشین آلات و تجهیزات مدیریت بحران شهرداری رفع نقص کامل شده و آماده مقابله با هر گونه بحران احتمالی است و تمامی پرسنل شهرداری شیرین سو تا اطلاع ثانوی در آماده باش کامل به سر می برند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سید مصطفی موسوی رئیس ستاد مدیریت بحران و شهردار شهر شیرین سو در گفتگو با خبرنگار <a href="http://asrehamedan.ir/29395">عصر همدان</a>؛ اظهار کرد: کارگروه سیلاب ستاد مدیریت بحران شهر از ابتدای سال جاری در چندین جلسه کارشناسی به موضوع سیلاب ها و روان آب های شهر شیرین سو پرداخته و اقدامات لازم پیشگیرانه را انجام داده است و در حال حاضر نیز آمادگی مقابله با هرگونه بحران را دارد.</p>
      <p>موسوی ادامه داد: جهت استفاده از ماشین آلات بخش خصوصی در زمان بروز بحران نیز هماهنگی بعمل آمده است که خوشبختانه تاکنون نیازی به بکارگیری آن نشده است.</p>
      <p>وی با اشاره به وظیفه شهرداری به عنوان متولی مدیریت شهری و مسئول ستاد مدیریت بحران شهر افزود: ما موظفیم هم در جهت پیشگیری و هم در جهت مقابله با بحران آمادگی لازم داشته باشیم و بر این اساس شهرداری شیرین سو مطابق تکالیف خود تمهیداتی را اندیشیده است و با کمترین هزینه بحران سیل و آب گرفتگی معابر را مدیریت شده است.</p>
      <p>شهردار شیرین سو اضافه کرد: بارش ها از اواخر روز سه شنبه با نزول باران شروع شد و تاکنون نیز ادامه دارد و خوشبختانه به دلیل پاکسازی دهانه پل ها و جوی ها، لایروبی مسیل سیلاب و رفع نقاط بحرانی، انتقال آب های سطحی بدون مشکل انجام گرفت و شاهد آب گرفتگی در سطح معابر و بالاآمدگی آب مسیل نبودیم.</p>
      <p>رئیس ستاد مدیریت بحران شیرین سو گفت: به خانه های احداثی در حاشیه مسیل سیلاب جهت حفظ هوشیاری و اقدام به موقع اخطار داده شده است و نیروهای شهرداری به طور مداوم و مستمر از نقاط بحران خیز شهر بازدید مینمایند تا در صورت نیاز با سرعت عمل وارد کار شوند.</p>
      <p>موسوی با اشاره به شناسایی ملک های خطر آفرین بیان کرد: جهت حفظ جان و مال شهروندان املاک خطرآفرین شهر شناسایی و رفع خطر شده است.</p>
      <p>شهردار شیرین سو از عدم خسارت های جانی بارش های اخسر خبر داد و اضافه داشت: خوشبختانه بارش های اخیر تاکنون هیچ گونه خسارت جانی را به دنبال نداشته است و طی دیروز تاکنون از تعدادی از خانه هایی که دچار آب گرفتگی شده بودند توسط نیروهای خدمات شهری شهرداری رفع آبگرفتگی شده و از خطرات احتمالی پیشگیری شده است.</p>
      <p>وی با تشریح اقدامات لازم افزود: برای مقابله با هرگونه بحران در شهرستان، نیروها و امکانات شهرداری با هماهنگی شورای هماهنگی مدیریت بحران شهرستان به مناطق خارج از محدوده شهری نیز اعزام شده و اقداماتی صورت پذیرفته است.</p>
      <p>شهردار شیرین سو در پایان با اشاره به تجربه مواجه با این مشکلات خاطر نشان کرد: تجربیات سیلاب فروردین ماه سال جاری باعث شد نیروهای شهرداری در سیلاب اخیر غافلگیر نشوند و با سرعت عمل بیشتری اقدامات مقابله ای را انجام دهند و خوشبختانه در حال حاضر هیچگونه مشکلی در شیرین سو وجود ندارد و اوضاع کاملا در کنترل شهرداری است.</p>
      <p>انتهای پیام /</p>
    </article>
  </body>
</html>