<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/deseti-trojni-dvojcek-luke-doncica-v-ligi-nba"/>
    <meta property="og:site_name" content="Primorske novice"/>
    <meta property="article:published_time" content="2019-11-02T11:34:07+00:00"/>
    <meta property="og:title" content="Deseti trojni dvojček Luke Dončića v ligi NBA"/>
    <meta property="og:description" content="Slovenski košarkarski fenomen Luka Dončić pri svojih komaj 20 letih s sijajnimi predstavami onstran Atlantika na novo piše zgodovino severnoameriške košarkarske lige. Ljubljančan je prišel do svojega desetega kariernega trojnega dvojčka, kar je največ v ligi NBA pri košarkarjih, ki še niso dopolnili 21. rojstnega dne."/>
  </head>
  <body>
    <article>
      <h1>Deseti trojni dvojček Luke Dončića v ligi NBA</h1>
      <address><time datetime="2019-11-02T11:34:07+00:00">02 Nov 2019, 11:34</time> by <a rel="author">STA</a></address>
      <p>
        <b>Slovenski košarkarski fenomen Luka Dončić pri svojih komaj 20 letih s sijajnimi predstavami onstran Atlantika na novo piše zgodovino severnoameriške košarkarske lige. Ljubljančan je prišel do svojega desetega kariernega trojnega dvojčka, kar je največ v ligi NBA pri košarkarjih, ki še niso dopolnili 21. rojstnega dne.</b>
      </p>
      <figure>
        <img src="https://static.primorske.si/foto/highres/gnweb/718134_252-doncic.jpg"/>
        <figcaption>Foto: Anze Malovrh/STA</figcaption>
      </figure>
      <p><b>DALLAS</b> &gt; Dončićevo moštvo Dallas Mavericks je sicer izgubilo proti ekipi Los Angeles Lakers po podaljšku s 110:119.</p>
      <p>Nosilca igre pri obeh moštvih sta na tekmi dosegla trojnega dvojček. Dončić je v 38 minutah pod obročema vpisal 31 točk, 15 asistenc in 13 skokov, njegov super zvezdniški tekmec v vrstah jezernikov LeBron James pa 39 točk, 16 asistenc in 12 skokov.</p>
      <p>Ekipa Lakers je s štirimi zmagami na petih tekmah skupaj z ekipo San Antonio Spurs na vrhu lestvice zahodne konference. Dallas je s tremi zmagami in dvema porazoma v skupini petih ekip tik pod najboljšo peterico zahoda.</p>
      <p>Ogorčen boj je pustil tudi posledico. Novinarji, ki spremljajo Dallas, poročajo, da je Dončić dobil tri šive, s katerimi so mu zašili raztrganino, ki jo je utrpel v predelu glave.</p>
    </article>
  </body>
</html>