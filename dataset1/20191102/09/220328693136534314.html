<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/sport/dzhokovich-grigor-e-edin-ot-nay-golemite-talanti-405629.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-02T09:11:08+00:00"/>
    <meta property="og:title" content="Джокович: Григор е един от най-големите таланти"/>
    <meta property="og:description" content="„Често го сравняват с Федерер и има защо&quot;, каза още той"/>
  </head>
  <body>
    <article>
      <h1>Джокович: Григор е един от най-големите таланти</h1>
      <address>
        <time datetime="2019-11-02T09:11:08+00:00">02 Nov 2019, 09:11</time>
      </address>
      <p>„Григор е един от най-големите таланти в нашия спорт през последното десетилетие. Често го сравняват с Федерер и има защо. След Откритото първенство на САЩ играта му е на значително по-високо ниво”. Това заяви Новак Джокович за съперника си на полуфиналите на мастърс турнира в Париж Григор Димитров.</p>
      <p>„Бекхендът винаги е бил слабото му място. Повечето му съперници го атакуват точно на бекхенд, но той доста е подобрил този компонент от играта си. Виждам, че доста добре му се получава сеченият бекхенд. Връща добре топката и се движи много добре по корта. Той е един от най-добре подготвените физически играчи в тура и това му помага винаги да е на точната позиция", коментира Джокович, цитиран от БГНЕС.</p>
      <p>Джокович ще се изправи в спор за място на финала в Париж срещу първата ни ракета Григор Димитров, който в петък надви Кристиан Гарин в два сета. Двамата имат девет мача помежду си, като нашият тенисист има един-единствен успех, дошъл на Мастърса в Мадрид през 2013 година. Последната им среща беше в Синсинати през 2018, когато Джокович спечели в три сета. Ноле и Григор са се изправяли един срещу друг и в зала „Берси“ през 2016, когато Джокера триумфира в три сета на осминафиналите в надпреварата.</p>
      <p>Двубоят между Григор Димитров и Новак Джокович е в събота от 15.00 часа българско време.</p>
    </article>
  </body>
</html>