<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88469"/>
    <meta property="og:site_name" content="Denník politika"/>
    <meta property="article:published_time" content="2019-11-02T09:35:04+00:00"/>
    <meta property="og:title" content="Veriaci si 2. novembra pripomínajú Pamiatku zosnulých, sviece na cintorínoch symbolizujú Krista"/>
    <meta property="og:description" content="2.11.2019 (Webnoviny.sk) – Veriaci si v sobotu pripomínajú Pamiatku zosnulých. Pôvod spomienky na zosnulých siaha do roku 998, keď opát benediktínskeho kláštora v Cluny, svätý Odilo, nariadil, aby sa pre dobro všetkých v Pánovi zosnulých kresťanov 1. novembra v kláštoroch jeho rádu rozdávali hojné almužny, aby sa po vešperách vyzváňalo všetkými zvonmi a spievali sa žalmy za mŕtvych. Sviatok verných zosnulých je tradičným sviatkom, počas ktorého si pripomíname na našich blízkych."/>
  </head>
  <body>
    <article>
      <h1>Veriaci si 2. novembra pripomínajú Pamiatku zosnulých, sviece na cintorínoch symbolizujú Krista</h1>
      <address><time datetime="2019-11-02T09:35:04+00:00">02 Nov 2019, 09:35</time> by <a rel="author">Webnoviny</a></address>
      <p>2.11.2019 (Webnoviny.sk) – Veriaci si v sobotu pripomínajú Pamiatku zosnulých. Pôvod spomienky na zosnulých siaha do roku 998, keď opát benediktínskeho kláštora v Cluny, svätý Odilo, nariadil, aby sa pre dobro všetkých v Pánovi zosnulých kresťanov 1. novembra v kláštoroch jeho rádu rozdávali hojné almužny, aby sa po vešperách vyzváňalo všetkými zvonmi a spievali sa žalmy za mŕtvych. Sviatok verných zosnulých je tradičným sviatkom, počas ktorého si pripomíname na našich blízkych.</p>
      <p>Kedysi sa 2. novembra ráno po ranných chválach vyzváňalo na zvonoch a modlilo sa za mŕtvych. Potom sa slúžila veľká zádušná svätá omša. Pápež Urban VI. v 2. polovici 14. storočia nariadil, aby sa pamiatka verných dušičiek slávila ako sviatok. Neskôr sa však na synode v Trevíri roku 1549 dohodlo, že sa bude sláviť ako spomienka, čo platí dodnes.</p>
      <h3>Duše v očistci</h3>
      <p>Učenie katolíckej cirkvi o posmrtnom živote hovorí, že po smrti má duša tri možnosti: buď odchádza do neba, do pekla, alebo do očistca, z ktorého sa neskôr dostane do neba. Dňa 2. novembra si pripomíname všetky duše, ktoré sú ešte v očistci. Očistec je prechodný stav pre tých, ktorí skončili pozemský život v stave Božej milosti a v priateľstve s Bohom, a sú si istí svojou večnou spásou, ale musia sa ešte očistiť od viny za ľahké hriechy alebo od takzvaných časných trestov.</p>
      <p>Následkom každého hriechu je totiž vina a trest. Odpustením veľkej viny a s ňou spojeného večného trestu sa ešte nemusí odpustiť aj celý časný trest. Časné tresty sa v pozemskom živote odpúšťajú dobrými a zbožnými skutkami. Preto tí, ktorí zomreli v Božej milosti, ale ešte nedosiahli potrebnú svätosť, musia pre definitívnu spásu a vstup do neba podstúpiť očisťovanie.</p>
      <p>Podmienky a okolnosti očisťovania si každý pripravuje na zemi svojimi nedokonalosťami. Náuku o viere v očistec cirkev formulovala na Florenstskom a Tridentskom koncile. Zosnulým, nachádzajúcim sa v očistci, možno pomáhať modlitbou. Výraz očistec je teologický termín z 12. storočia a vyjadruje biblickú pravdu zjavenú v Starom a Novom zákone.</p>
      <h3>Zapaľovanie sviec</h3>
      <p>Pri návšteve cintorína môžu veriaci získať pre duše v očistci odpustky z ich trestov. Na získanie odpustkov je treba vykonať dobrý skutok, návštevu cintorína a splniť tri podmienky: svätú spoveď a vylúčenie každej náklonnosti na hriech, sväté prijímanie a modlitbu na úmysel svätého Otca.</p>
      <p>V týchto dňoch zapaľujeme na cintorínoch sviece. Svieca symbolizuje Krista, ktorý sám o sebe povedal: „<i>Ja som svetlo sveta. Kto mňa nasleduje, nebude chodiť vo tmách, ale bude mať svetlo života</i>“. Už v 3. storočí spomína sv. Cyprián sviece pri pohrebných obradoch.</p>
      <p>Na mnohých kresťanských náhrobkoch z 5. storočia sa objavili umelecky vypracované sviece, ktoré symbolizujú nebeský jas. Zapaľovaním sviec na cintorínoch prajeme zosnulým a modlíme sa za ich duše, aby raz videli Krista – večné Svetlo.</p>
      <p>Viac k témam: <a href="https://www.webnoviny.sk/tag/cirkev/"><u>cirkev</u></a>, <a href="https://www.webnoviny.sk/tag/pamiatka-zosnulych/"><u>pamiatka zosnulých</u></a><br/>Zdroj: Webnoviny.sk – <a href="https://www.webnoviny.sk/veriaci-si-2-novembra-pripominaju-pamiatku-zosnulych-sviece-na-cintorinoch-symbolizuju-krista/"><u>Veriaci si 2. novembra pripomínajú Pamiatku zosnulých, sviece na cintorínoch symbolizujú Krista</u></a> © SITA Všetky práva vyhradené.</p>
    </article>
  </body>
</html>