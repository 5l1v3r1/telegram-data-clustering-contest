<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39565/%DA%A9%D8%A7%D8%B1%D8%AA-%D8%B4%D9%86%D8%A7%D8%B3%D9%87-%D9%82%D8%A8%D8%B6-%D9%85%D8%B4%D8%AA%D8%B1%DA%A9%D8%A7%D9%86-%D8%A8%D8%B1%D9%82-%D8%A8%D9%87-%D8%B2%D9%88%D8%AF%DB%8C-%D8%B5%D8%A7%D8%AF%D8%B1-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-02T09:07:00+00:00"/>
    <meta property="og:title" content="کارت شناسه قبض مشترکان برق به زودی صادر می‌شود"/>
    <meta property="og:description" content="مدیرکل مدیریت مصرف و خدمات مشترکین توانیر گفت: به زودی همه مشترکان شناسه قبض خود را در کارتی دریافت می‌کنند و می‌توانند از آن برای پرداخت خود از طرق مختلف از جمله دستگاه‌های ATM استفاده کنند."/>
  </head>
  <body>
    <article>
      <h1>کارت شناسه قبض مشترکان برق به زودی صادر می‌شود</h1>
      <address><time datetime="2019-11-02T09:07:00+00:00">02 Nov 2019, 09:07</time> by <a rel="author">پایگاه خبری صنعت برق - برق نیوز BarghNews</a></address>
      <p>
        <i>مدیرکل مدیریت مصرف و خدمات مشترکین توانیر گفت: به زودی همه مشترکان شناسه قبض خود را در کارتی دریافت می‌کنند و می‌توانند از آن برای پرداخت خود از طرق مختلف از جمله دستگاه‌های ATM استفاده کنند.</i>
      </p>
      <figure>
        <img src="https://barghnews.com/files/fa/news/1398/8/11/83090_974.jpg"/>
      </figure>
      <p>به گزارش <a href="http://www.barghnews.com/">برق نیوز</a>، هادی مدقق در نوزدهمین نمایشگاه بین‌المللی صنعت برق ایران در کارگاه آموزشی هوشمندسازی شبکه برق کشور به مقایسه وضعیت فعلی مشترکین برق و هدف وزارت نیرو از وضعیت آن‌ها در آینده پرداخت و گفت: در حال حاضر وزارت نیرو به مشترکان خدمات ارائه می‌کند و ارتباط دو سویه با مشترکان وجود ندارد. این در حالی است که مشترک آینده در بازار سهیم است و یک ارتباط دو سویه وجود دارد. در واقع یکی از اهداف هوشمندسازی شبکه تغییر کردن تعریف مشترک است. مجری طرح فهام درمورد محیط شبکه الکتریکی موجود توضیح داد: درحال حاضر تولید متمرکز است، تلفات در انتقال و توزیع و محدودیت در کنترل و پایش وجود دارد، تغییر بار و ماهیت آن رخ می‌دهد، سرویس دهی به مشترکان محدود است، مشکلات زیست محیطی وجود دارد، بهره‌وری در زنجیره تامین پایین است و.... هدفی که در نظر داریم این است که تولید غیر متمرکز شود و هر مشترک تولیدکننده برق باشد، تاثیرات بر محیط زیست کاهش یابد، ارتبیاط گشترده و دو سویه با مشترکان برقرار شود، مشترکان فعال شوند، نفوذ انرژی‌های تجدیدپذیر افزایش یابد. مدیرکل مدیریت مصرف و خدمات مشترکین و مجری طرح فهام ادامه داد: در این شرایط دولت می‌تواند نقش نظارت گر را بازی کند. در روش سنتی خدمات محور هستیم، اما زمانی که مشترک محور شویم انواع تعاملات بین بازیگران مختلف می‌تواند وجود داشته باشد.<br/><br/><br/>تحول دیجیتال در حوزه خدمات مشترکین<br/>مدقق در ادامه درمورد تحول دیجیتال در حوزه خدمات مشترکین توضیح داد: یکی از این تحولات طرح ملی قبض سبز و حذف قبوض کاغذی برق است. طرح بعدی طرح ملی فهام است که در دو مرحله اجرا شده و درحال اجرا است. وی افزود: در مرحله نخست این طرح هوشمندسازی مشترکین بزرگ (دیماندی-بالای ۳۰ کیلووات) صنعتی، کشاورزی، اداری و تجاری اجرا شد و طی آن بیش از ۴۰۰ هزار مشترک دیماندی متصل شدند. در این راستا در تابستان امسال بیش از سه هزار مگاوات مدیریت مصرف صورت گرفت. به گفته مدقق مرحله دوم طرح فهام هوشمندسازی مشترکین عادی با اولویت مجتمع‌های تجاری، مسکونی و مشترکین پرمصرف است. مدیرکل مدیریت مصرف و خدمات مشترکین و مجری طرح فهام ادامه داد: طرح پایش و اصلاح ولتاژ شبکه، طرح هوشمندسازی مراکز اتفاقات برق (هما) و توسعه برنامه‌های پاسخگویی بار نیز از جمله دیگر طرح‌ها محسوب می‌شوند که ایجاد مراکز پایش و مدیریت مصرف برق، ایجاد نهاد‌های تجمیع کننده برای افزایش مشارکت مشترکین خانگی و تجاری در مدیریت بار با استفاده از ظرفیت استارت آپ‌ها و به‌کار گیری اینترنت اشیا در مدیریت مصرف برق در زیرمجموعه این طرح‌ها قرار دارند. مدقق درمورد به کارگیری اینترنت اشیا توضیح داد: این طرح در سه شرکت توزیع برای مشترکین اداری برای مدیریت بار سرمایشی در تابستان اجرا می‌شود. وی در ادامه با اشاره به حذف قبوض کاغذی برق، عنوان کرد: به زودی همه مشترکان شناسه قبض خود را در کارتی دریافت می‌کنند و می‌توانند از آن برای پرداخت خود از طرق مختلف از جمله دستگاه‌های ATM استفاده کنند.</p>
    </article>
  </body>
</html>