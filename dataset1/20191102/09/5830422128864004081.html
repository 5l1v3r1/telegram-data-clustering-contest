<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/138340/%D8%B4%D8%A7%DB%8C%D8%B9%D9%87-%D8%A7%D8%AE%D8%B0-%D9%85%D8%A7%D9%84%DB%8C%D8%A7%D8%AA-%D8%A7%D8%B2-%D8%B3%D9%88%D8%AF-%D8%B3%D9%BE%D8%B1%D8%AF%D9%87%E2%80%8C-%D8%A8%D8%A7%D9%86%DA%A9%DB%8C-%D8%AA%DA%A9%D8%B0%DB%8C%D8%A8-%D8%B4%D8%AF-%D9%85%D9%84%D8%A7%DA%A9-%D8%AC%D8%AF%DB%8C%D8%AF-%D9%85%D8%AD%D8%A7%D8%B3%D8%A8%D9%87-%D8%A8%D8%AF%D9%87%DB%8C"/>
    <meta property="og:site_name" content="boursepress.ir"/>
    <meta property="article:published_time" content="2019-11-02T09:52:00+00:00"/>
    <meta property="og:title" content="شایعه اخذ مالیات از سود سپرده‌ بانکی تکذیب شد/ ملاک جدید محاسبه بدهی"/>
    <meta property="og:description" content="بانک مرکزی شایعه دریافت مالیات از سود سپرده‌های بانکی را تکذیب کرد و از برقراری ارتباط دو سامانه سمات و سامانه جامع مدیریت تضامین دولت و ملاک جدید محاسبه بدهی دولت خبر داد."/>
  </head>
  <body>
    <article>
      <h1>شایعه اخذ مالیات از سود سپرده‌ بانکی تکذیب شد/ ملاک جدید محاسبه بدهی</h1>
      <h2>توسط بانک مرکزی :</h2>
      <address>
        <time datetime="2019-11-02T09:52:00+00:00">02 Nov 2019, 09:52</time>
      </address>
      <p>
        <i>بانک مرکزی شایعه دریافت مالیات از سود سپرده‌های بانکی را تکذیب کرد و از برقراری ارتباط دو سامانه سمات و سامانه جامع مدیریت تضامین دولت و ملاک جدید محاسبه بدهی دولت خبر داد.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، بانک مرکزی در واکنش به شایعه دریافت مالیات از سود سپرده‌های بانکی از قول عبدالناصر همتی اعلام کرد: هیچ‌گونه بحثی در دولت و سایر مراجع مهم تصمیم‌گیری اقتصادی مطرح نشده و​ برنامه‌ای برای اخذ مالیات از سود سپرده‌ها نیست .</p>
      <p>براساس این گزارش ، ارتباط سامانه سمات بانک مرکزی و سامانه جامع مدیریت تضامین دولت هم برقرار شد که گامی برای ارتقاء شفافیت و انضباط مالی دولت محسوب می شود .</p>
      <p>بانک مرکزی با همکاری سازمان برنامه و بودجه و به منظور احصاء اطلاعات بدهی‌های دولت ناشی از تضامین صادره و تحقق اهدافی از جمله ارتقاء شفافیت و انضباط مالی دولت با برقراری ارتباط بین سامانه سمات بانک مرکزی و سامانه جامع مدیریت تضامین دولت، امکان استعلام آخرین وضع و مانده بدهی ناشی از تضامین صادره توسط دولت را برای سازمان برنامه و بودجه فراهم کرد.</p>
      <p>از این پس فقط اطلاعات تسهیلات و تعهدات استعلام شده از سامانه سمات بانک مرکزی،​ ملاک محاسبه بدهی دولت ناشی از تضامین صادره به بانک‌ها و مؤسسات اعتباری غیربانکی بوده و مبنای صحت‌سنجی و اعتبار اصالت تضمین‌نامه‌های دولت نیز، شناسه یکتای صادره توسط سامانه جامع مدیریت تضامین دولت خواهد بود.</p>
      <p>به این ترتیب دغدغه اطلاع نداشتن دقیق از میزان بدهی‌های دولت با همت و تلاش صورت گرفته در سازمان برنامه و بودجه کشور و بانک مرکزی و با تکیه بر دانش فنی و اطلاعاتی متخصصان داخلی، رفع شده و گام مهمی با تکمیل بانک‌های اطلاعاتی و ایجاد انضباط مالی و بودجه‌ای برداشته شد.</p>
      <p>انتهای پیام  </p>
    </article>
  </body>
</html>