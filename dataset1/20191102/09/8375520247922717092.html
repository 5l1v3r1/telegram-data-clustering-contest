<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/zhovten-u-kijevi-stav-somim-u-reytingu-nayteplishih-z-1881-roku-637192.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-02T09:20:02+00:00"/>
    <meta property="og:title" content="Жовтень у Києві став сьомим у рейтингу найтепліших з 1881 року"/>
    <meta property="og:description" content="У Києві вже п’ять місяців засухи"/>
  </head>
  <body>
    <article>
      <h1>Жовтень у Києві став сьомим у рейтингу найтепліших з 1881 року</h1>
      <address>
        <time datetime="2019-11-02T09:20:02+00:00">02 Nov 2019, 09:20</time>
      </address>
      <h4>У Києві вже п’ять місяців засухи</h4>
      <p>Центральна геофізична обсерваторія імені Бориса Срезневського підвела підсумки теплого та сухого жовтня у столиці, який ознаменувався яскравим бабиним літом.</p>
      <p>За даними спостережень метеостанції обсерваторії, середньомісячна температура повітря жовтня у Києві становила +11,1 градусів, що вище за кліматичну норму на 3 градуси. Це дало йому змогу зайняти сьому позицію у рейтингу найтепліших з 1881 року.</p>
      <p>Найтепліше було 14 жовтня, на третій день бабиного літа, коли максимальна температура повітря після полудня досягла +24,3 градуси.</p>
      <p>Під час цьогорічного бабиного літа побито 4 температурних рекорди.</p>
      <p>Найхолодніше було 31 жовтня, коли мінімальна температура під ранок опустилась до -2,3 градуси.</p>
      <p>Характерною особливістю цьогорічного жовтня було те, що в період з 21-го по 27 число у Києві стояли тумани, які врешті-решт скоротили бабине літо.</p>
      <p>У Києві на проспекті Науки за місяць випало лише 13 мм опадів, що склало 37% кліматичної норми. Це вже п’ятий місяць поспіль, коли у столиці спостерігається недобір опадів.</p>
      <p>Як повідомлялося, 12 жовтня у Києві розпочалося бабине літо. Стовпчик термометра піднявся вище +23 градуси. Станом на 15 жовтня бабине літо в столиці <a href="https://glavcom.ua/kyiv/news/babine-lito-v-kijevi-vzhe-vstanovilo-dva-temperaturni-rekordi-632761.html">встановило два температурні рекорди.</a></p>
      <p>
        <u>
          <u>
            <u>Після полудня 15 жовтня <a href="https://glavcom.ua/kyiv/news/babine-lito-v-kijevi-pobilo-vstanovleniy-134-roki-tomu-rekord--632994.html">було встановлено ще один температурний рекорд</a>: стовпчик максимального термометра піднявся до +24,1, що на 0,4 градуса вище попереднього максимуму температури повітря, зафіксованого у 1885 році, тобто 134 роки тому.</u>
          </u>
        </u>
      </p>
      <p>19 жовтня у Києві яскраве <a href="https://glavcom.ua/kyiv/news/babine-lito-u-kijevi-vstanovilo-chetvertiy-temperaturniy-rekord-634079.html">бабине літо ознаменувалось четвертим температурним рекордом.</a></p>
      <p>Аномальне тепло в середині жовтня <a href="https://glavcom.ua/kyiv/news/syurprizi-babinogo-lita-u-kijevi-zacvili-sakuri-i-kashtani-foto-633237.html">спричинило цвітіння дерев у Києві, які зазвичай квітнуть навесні.</a></p>
      <p>За даними кліматологів, <a href="https://glavcom.ua/kyiv/news/klimatologi-ogolosili-pro-zavershennya-babinogo-lita-v-kijevi-635325.html">бабине літо у Києві тривало 12 днів.</a></p>
      <related>
        <a href="https://glavcom.ua/kyiv/news/u-kijevi-ogolosheno-shtormove-poperedzhennya--636992.html"/>
        <a href="https://glavcom.ua/kyiv/news/pislya-moroziv-u-kijiv-priyde-druge-babine-lito-636690.html"/>
        <a href="https://glavcom.ua/kyiv/news/riven-zabrudnennya-povitrya-u-kijevi-zashkalyuje-636488.html"/>
      </related>
    </article>
  </body>
</html>