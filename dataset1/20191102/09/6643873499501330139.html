<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/btmeninger/leder/i/GGXBbQ/byraadet-mangler-ambisjoner-for-skolen-i-bergen"/>
    <meta property="og:site_name" content="Bergens Tidende"/>
    <meta property="article:published_time" content="2019-11-02T09:11:39+00:00"/>
    <meta property="og:title" content="Byrådet mangler ambisjoner for skolen i Bergen"/>
    <meta property="og:description" content="Barna i Bergen hadde fortjent en byrådsplattform med like store planer for skolen som for miljøet."/>
  </head>
  <body>
    <article>
      <h1>Byrådet mangler ambisjoner for skolen i Bergen</h1>
      <h2>Barna i Bergen hadde fortjent en byrådsplattform med like store planer for skolen som for miljøet.</h2>
      <address><time datetime="2019-11-02T09:11:39+00:00">02 Nov 2019, 09:11</time> by <a rel="author">Bergens Tidende</a></address>
      <p><b>Det er strålende</b> at tegnspråk nå skal bli valgfag i bergensskolen. Det er flott at det blir satset mer på koding, og at det blir nynorskklasse i sentrum.</p>
      <p>Avsnittene om skole i <a href="https://www.bergen.kommune.no/bk/multimedia/archive/00352/Politisk_plattform__352995a.pdf">byrådsplattformen</a> er få, og er fylt opp med det meste annet enn ambisjoner for hvordan skolen kan løftes.</p>
      <p>Den største satsingen til byrådet er gratis SFO til de minste elevene. Tilbudet vil være til hjelp for en del, men det er unødvendig raust at alle foreldre skal slippe å betale.</p>
      <p>SFO handler heller ikke om læring.</p>
      <p>
        <a href="https://www.bt.no/btmeninger/kommentar/i/K3XyLo/oekonomien-avgjer-byraadets-framtid">Les også<br/>Morten Myksvoll: Økonomien avgjer byrådets framtid</a>
      </p>
      <p><b>Istedenfor å ha </b>som mål å løfte elevenes læring til nye høyder, legger byrådet vekt på at flere barn skal slippe lekser.</p>
      <p>Mens byrådet har klare mål på andre politikkområder, er alt som handler om skole rundt og vagt.</p>
      <p>For eksempel vil byrådet gi større rom for en praktisk tilnærming til læring. Det høres fint ut, men hvordan? Hva betyr det egentlig? Byrådet ønsker også å «tilrettelegge undervisningen etter hver enkelt elevs evner og forutsetninger».</p>
      <p>Barna fortjener noe mer konkret.</p>
      <p>
        <a href="https://www.bt.no/nyheter/lokalt/i/awePPL/dette-er-det-nye-byraadet">Les også<br/>Dette er det nye byrådet</a>
      </p>
      <p><b>Ideen om «miljøteam» a</b>v sosialpedagoger og miljøarbeidere på skolene kan bli bra, hvis det faktisk frigjør tid for lærerne. Ja, trivsel er en forutsetning for god læring, men det er på ingen måte tilstrekkelig.</p>
      <p>Dessuten går det også den andre veien: Mestring, følelsen av å strekke seg litt lenger, til å få brukt evnene sine, det gir også trivsel.</p>
      <p>Dessverre kan de bli vanskeligere å følge med på hvordan skolen utvikler seg under dette byrådet, siden det heretter skal bli mindre testing. Ja, det er riktig å gjøre noen grep slik at lærernes arbeidsdag blir mindre byråkratisk og mest mulig rettet mot elevene.</p>
      <p>Men å holde oversikten over hvilket nivå elevene holder og om skolene utvikler seg i rett retning, det er til barnas beste.</p>
      <p><b>I beste fall har</b> byrådet et større engasjement for å gjøre bergensskolen bedre enn det de evner å uttrykke i plattformen. I verste fall er skolebyråd Linn Kristin Engø (Ap) faktisk fornøyd med det partiene her er blitt enige om.</p>
      <p>Vigilo-skandalen viser at kommunen har noen alvorlige problemer når det gjelder barns rettsvern, som er nødt til å løses nå. Men det må være rom for noen større visjoner på vegne av barna enn det byrådet nå har lagt frem.</p>
      <related>
        <h4>Les også</h4>
        <a href="https://www.bt.no/nyheter/lokalt/i/9vev0E/opnar-for-bybanetunnel-bestiller-ny-utgreiing"/>
        <a href="https://www.bt.no/nyheter/lokalt/i/50e03E/nytt-byraad-i-bergen-lovar-bilfrie-soner-faerre-parkeringsplassar-og"/>
        <a href="https://www.bt.no/sport/i/JoJnR6/ikke-alle-familier-har-raad-til-at-barna-kan-drive-med-idrett-det-vil"/>
        <a href="https://www.bt.no/nyheter/lokalt/i/wPkO9P/vi-har-faatt-en-byraad-som-ser-ut-til-aa-dyrke-provokasjonsrollen"/>
      </related>
      <p><b>Om BTs leder</b><br/><br/>BTs lederartikler blir skrevet av mediehusets redaktører og kommentargruppe. Politisk redaktør er leder for denne gruppen. Lederne er skrevet på bakgrunn av BTs publisistiske idé, sjefredaktørs meninger og avisens tradisjon. I avisens publisistiske idé heter det:<br/><br/><i>«Bergens Tidende skal være en frittstående, liberal, borgerlig (ikke-sosialistisk) avis, partipolitisk uavhengig. Avisens generelle grunnsyn skal bygge på et progressivt og menneskelig samfunnssyn. Den redaksjonelle ledelse skal ha som oppgave å lage en avis som gir sine lesere i by og bygd saklig og sann orientering om det som foregår lokalt, nasjonalt og internasjonalt. Redaksjonsledelsens integritet skal være uavkortet så vel utad som innad»</i>.</p>
      <ol>
        <li>
          <a href="https://www.bt.no/tag/Skole_og_utdanning">Skole og utdanning</a>
        </li>
        <li>
          <a href="https://www.bt.no/tag/Undervisning">Undervisning</a>
        </li>
        <li>
          <a href="https://www.bt.no/tag/Byr%C3%A5det_(Bergen)">Byrådet (Bergen)</a>
        </li>
      </ol>
    </article>
  </body>
</html>