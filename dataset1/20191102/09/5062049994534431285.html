<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10607--turnaj-mistryn-pliskovou-ceka-svetova-jednicka-o-finale-bojuje-i-strycova"/>
    <meta property="og:site_name" content="Tenisový svět"/>
    <meta property="article:published_time" content="2019-11-02T09:15:00+00:00"/>
    <meta property="og:title" content="Turnaj mistryň: Plíškovou čeká světová jednička, o finále bojuje i Strýcová"/>
    <meta property="og:description" content="Základní skupiny letošního Turnaje mistryň skončily a ženská sezona se chýlí ke svému závěru. O postup do nedělních finálových bojů budou usilovat hned dvě české tenistky. Karolína Plíšková narazí na světovou jedničku Ashleigh Bartyovou, se kterou v této sezoně jednou prohrála. Ve čtyřhře si o finále zahrají Barbora Strýcová a Su-wej Sie proti Anně-Leně Grönefeldové a Demi Schuursové."/>
  </head>
  <body>
    <article>
      <h1>Turnaj mistryň: Plíškovou čeká světová jednička, o finále bojuje i Strýcová</h1>
      <address>
        <time datetime="2019-11-02T09:15:00+00:00">02 Nov 2019, 09:15</time>
      </address>
      <p>
        <b>Základní skupiny letošního Turnaje mistryň skončily a ženská sezona se chýlí ke svému závěru. O postup do nedělních finálových bojů budou usilovat hned dvě české tenistky. Karolína Plíšková narazí na světovou jedničku Ashleigh Bartyovou, se kterou v této sezoně jednou prohrála. Ve čtyřhře si o finále zahrají Barbora Strýcová a Su-wej Sie proti Anně-Leně Grönefeldové a Demi Schuursové.</b>
      </p>
      <p>Plíšková se probojovala potřetí v řadě do semifinále Turnaje mistryň, když zvládla klíčový souboj se Simonou Halepovou, jíž porazila 6:0, 2:6, 6:4. Dál tak může doufat ve svůj premiérový postup do finále.</p>
      <p>Soupeřkou jí bude světová jednička Ashleigh Bartyová, která si rovněž zajistila postup do semifinále až v posledním utkání skupiny, v němž porazila ve dvou setech Petru Kvitovou. I Australanka, stejně jako Plíšková, si připsala ve skupině jednu porážku, když nestačila na Kiki Bertensovou.</p>
      <p>Obě hráčky se spolu potkaly letos ve finále ve finále v Miami, kde Bartyová vyhrála ve dvou setech 7:6(1), 6:3. Vzájemná bilance hovoří ovšem prozatím ve prospěch české tenistky v poměru 3:2.</p>
      <p><b>Strýcová hraje o premiérové finále</b><br/>O první postup do finále Turnaje mistryň si zahraje i Barbora Strýcová. Spolu s tchajwanskou parťačkou Su-wej Sie vyzvou německo-nizozemský pár Annu-Lenu Grönefeldovou a Demi Schuursovou. Ty prohrály v základní skupině souboj s Timeou Babosovou a Kristinou Mladenovicovou.</p>
      <p>Porážku si ve skupině ovšem připsaly i Strýcová se Sie. Po dvou výhrách se v závěrečném klání musely sklonit před Gabrielou Dabrowskou a Ji-fan Sü.</p>
      <p><b>Babosová s Mladenovicovou prvními finalistkami</b><br/>Prvními finalistkami letošního Turnaje mistryň v Šen-čenu se staly Timea Babosová s Kristinou Mladenovicovou. Maďarsko-francouzská dvojice otočila semifinále proti australsko-čínskému páru Samanthě Stosurové a Šuaj Čang, které porazila 1:6, 6:4, 10:8.</p>
      <p>Rozhodující supertiebreak se přitom pro favoritky zápasu nevyvíjel vůbec dobře, prohrávaly už 3:7 a posléze 6:8, ale ziskem čtyř míčků v řadě dokonaly parádní obrat a postoupily do finále.</p>
      <p><u>Semifinále dvouhry</u><br/>11:30 Belinda Bencicová (SUI, 7.) – Elina Svitolinová (UKR, 8.)<br/>13:00 Ashleigh Bartyová (AUS, 1.) – KAROLÍNA PLÍŠKOVÁ (2.)</p>
      <p><u>Semifinále čtyřhry</u><br/><b>Babosová (HUN), Mladenovicová (FRA)</b> – Stosurová (AUS), Čang (CHN) 1:6, 6:4, 10:8<br/>14:30 Grönefeldová (GER), Schuursová (NED) – Sie (TPE), STRÝCOVÁ</p>
      <footer>Jan Vojkůvka, Marek Bartošík, foto: Twitter: Sport in Nederland</footer>
    </article>
  </body>
</html>