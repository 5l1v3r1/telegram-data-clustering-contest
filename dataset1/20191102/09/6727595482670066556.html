<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/pdp-expels-mp-nazir-ahmad-laway-from-party-for-attending-swearing-in-of-lt-governor-murmu.html"/>
    <meta property="og:site_name" content="DoolNews"/>
    <meta property="article:published_time" content="2019-11-02T09:21:00+00:00"/>
    <meta property="og:title" content="കശ്മീര്‍ ലഫ്റ്റനന്റ് ഗവര്‍ണറുടെ സത്യപ്രതിജ്ഞാ ചടങ്ങില്‍ പങ്കെടുത്ത എം.പി യെ പി.ഡി.പി പുറത്താക്കി"/>
    <meta property="og:description" content="Jammu And Kashmir National News PDP India ശ്രീനഗര്‍: പീപ്പിള്‍ ഡെമോക്രാറ്റിക് പാര്‍ട്ടി (പി.ഡി.പി) രാജ്യസഭാ എം.പി നാസിര്‍ അഹമ്മദ് ലാവെയെ പാര്‍ട്ടിയില്‍ നിന്നും പുറത്താക്ക"/>
  </head>
  <body>
    <article>
      <h1>കശ്മീര്‍ ലഫ്റ്റനന്റ് ഗവര്‍ണറുടെ സത്യപ്രതിജ്ഞാ ചടങ്ങില്‍ പങ്കെടുത്ത എം.പി യെ പി.ഡി.പി പുറത്താക്കി</h1>
      <address><time datetime="2019-11-02T09:21:00+00:00">02 Nov 2019, 09:21</time> by <a rel="author">ന്യൂസ് ഡെസ്‌ക്</a></address>
      <p>ശ്രീനഗര്‍: പീപ്പിള്‍ ഡെമോക്രാറ്റിക് പാര്‍ട്ടി (പി.ഡി.പി) രാജ്യസഭാ എം.പി നാസിര്‍ അഹമ്മദ് ലാവെയെ പാര്‍ട്ടിയില്‍ നിന്നും പുറത്താക്കി. ജമ്മു കശ്മീര്‍ യൂണിയന്‍ ലഫ്റ്റനന്റ് ഗവര്‍ണര്‍ ജി.സി മുര്‍മുവിന്റെ സത്യപ്രതിജ്ഞാ ചടങ്ങില്‍ പങ്കെടുത്തതിനാണ് ലാവയെ പി.ഡി.പി പുറത്താക്കിയത്.</p>
      <p>ഔദ്യോഗിക നോട്ടീസ് പോലും നല്‍കാതെയാണ് എം.പിയെ പുറത്താക്കിയതെന്ന് ആരോപണമുണ്ട്. ‘മിസ്റ്റര്‍.ലാവെയെ പാര്‍ട്ടിയുടെ പ്രാഥമിക അംഗത്വത്തില്‍ നിന്നും പുറത്താക്കുകയാണ്. സത്യപ്രതിജ്ഞാചടങ്ങില്‍ പങ്കെടുത്തതിന് ശേഷമാണ് പാര്‍ട്ടി നേതൃത്വം അദ്ദേഹത്തെ പുറത്താക്കാന്‍ തീരുമാനിച്ചത്. ചടങ്ങില്‍ പങ്കെടുത്തത് പാര്‍ട്ടിയുടെ ചട്ടങ്ങള്‍ക്ക് വിരുദ്ധവും നിലവിലെ പാര്‍ട്ടിയുടെ രാഷ്ട്രീയ നിലപാടിന് കോട്ടം വരുത്തുന്നതുമാണ്. ആര്‍ട്ടിക്കിള്‍ 370ന്റെ ലംഘനം കൂടിയാണിത്’. പി.ഡി.പി നേതൃത്വം പറഞ്ഞു.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>സത്യപ്രതിജ്ഞാ ചടങ്ങില്‍ പങ്കെടുത്ത ഒരേയൊരു പ്രാദേശിക പാര്‍ട്ടി നേതാവ് ലാവെ മാത്രമാണെന്നത് പി.ഡി.പിയെ ചൊടിപ്പിക്കുകയായിരുന്നു. ബി.ജെ.പിയുടെ പ്രാദേശിക നേതാക്കള്‍ ചടങ്ങില്‍ പങ്കെടുത്തിരുന്നു. നാഷണല്‍ കോണ്‍ഫറന്‍സ് പാര്‍ട്ടിയില്‍ നിന്നുള്ള എം.പി മാര്‍ ഔദ്യോഗിക ക്ഷണം ലഭിക്കാത്തതിനാല്‍ പങ്കെടുത്തില്ല.</p>
      <related>
        <a href="https://www.doolnews.com/jammu-kashmir-no-more-a-state-union-territories-come-into-existence.html?utm_source=doolnews&amp;utm_medium=related"/>
      </related>
      <p>പുറത്താക്കിയ പാര്‍ട്ടി നിലപാടിനെതിരെ ലാവെ ദ ഹിന്ദുവിനോട് പ്രതികരിച്ചു. “പുറത്താക്കുന്നുവെന്ന് കാണിച്ച് ഔദ്യോഗിക നോട്ടീസുകളൊന്നും എനിക്ക് ലഭിച്ചില്ല. ഞങ്ങളുടെ പാര്‍ട്ടി നേതാവ് തടങ്കലിലാണ്. അവരാണ് പ്രധാന തീരുമാനങ്ങള്‍ എടുക്കുന്നത്. മുമ്പും ഇത്തരത്തിലുള്ള വിവാദങ്ങള്‍ എന്റെ പേരില്‍ ഉണ്ടായിട്ടുണ്ട്”.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>“മാധ്യമങ്ങളോട് ഇത്തരം കാര്യങ്ങള്‍ അറിയിക്കുന്നത് ആരാണെന്നും എനിക്ക് മനസ്സിലാവുന്നില്ല’. ലാവെ പറഞ്ഞു. ചടങ്ങില്‍ പങ്കെടുക്കുന്നതിന് തനിക്ക് ക്ഷണം ലഭിച്ചിരുന്നുവെന്നും ലാവെ പറഞ്ഞു.</p>
      <figure>
        <iframe src="https://www.youtube.com/embed/MwQH-2SWiHs" width="500" height="281" data-service="Youtube" scrolling="no"/>
      </figure>
    </article>
  </body>
</html>