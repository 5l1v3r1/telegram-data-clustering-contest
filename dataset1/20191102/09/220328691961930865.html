<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/prez-noemvri-ni-chakat-ot-8-do-25-gradusa-405627.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-02T09:05:53+00:00"/>
    <meta property="og:title" content="През ноември ни чакат от -8 до 25 градуса"/>
    <meta property="og:description" content="Въпреки значителното застудяване в началото на месеца през първото десетдневие температурите ще бъдат по-високи от обичайните"/>
  </head>
  <body>
    <article>
      <h1>През ноември ни чакат от -8 до 25 градуса</h1>
      <address>
        <time datetime="2019-11-02T09:05:53+00:00">02 Nov 2019, 09:05</time>
      </address>
      <p>Най-ниските температури през ноември у нас ще бъдат между минус 8 и минус 3 градуса. По-високи ще са по Черноморието. Най-високите температури през месеца ще са между 20 и 25 градуса. Това прогнозира синоптикът в НИМХ Красимир Стоев.</p>
      <p>По думите му през ноември се очаква средната месечна температура да бъде около нормата. За Северна България и в Горнотракийската низина е между 5 и 8 градуса, за високите полета - между 3 и 5 градуса. По Черноморието и долината на река Струма - между 8 и 10 градуса, а в планинските райони - от минус 5 до 3 градуса.</p>
      <p>Месечната сума на валежите ще бъде около и над нормата, като повече ще вали през втората половина от месеца. Месечната норма на валежите за по-голямата част от страната е между 40 и 70 литра на кв/м, в южните и планинските райони - между 60 и 90 литра.</p>
      <p>През ноември се очаква динамиката на атмосферните процеси над Балканския полуостров да е повишена и времето в нашата страна ще е често динамично.</p>
      <p>Въпреки значителното застудяване в началото на месеца през първото десетдневие температурите ще бъдат по-високи от обичайните. Слаби валежи от дъжд ще има в началото и в края на периода.</p>
      <p>През първата половина от второто десетдневие на ноември ще е все още сравнително топло и без валежи. През втората половина от месеца температурите значително ще се понижат, ще има и валежи, на места значителни. В края на десетдневието в Предбалкана и по високите полета дъждът ще преминава в сняг.</p>
      <p>През третото десетдневие ще преобладава облачно и мъгливо време. Често ще има и валежи. В началото на периода ще настъпи относително повишение на температурите. Застудяване се очаква в края на месеца, когато дъждът по високите полета и в Северна България ще преминава в сняг.</p>
      <p>Климатичната справка определя ноември като преходен месец между есента и зимата. Нощното изстиване на земната повърхност е значително и броят на дните с облачно и мъгливо време се увеличава. Намаляват спокойните есенни дни. Динамиката на атмосферните процеси се увеличава. Арктичният въздух по-често достига до Балканския полуостров и не рядко вали сняг. В същото време при топли средиземноморски нахлувания температурите през ноември у нас са достигали до 27-30 градуса. Периодите със слънчево и топло време през ноември са наречени „циганско” или „сиромашко лято”.</p>
    </article>
  </body>
</html>