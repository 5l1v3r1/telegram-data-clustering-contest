<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/739662"/>
    <meta property="og:site_name" content="เดลินิวส์"/>
    <meta property="article:published_time" content="2019-11-02T09:35:00+00:00"/>
    <meta property="og:title" content="ยึดรถ'แม่มณี'3คันบ้าน2หลัง แฉถูกจับมีเงินแค่1.3หมื่น"/>
    <meta property="og:description" content="เผยตำรวจบุกจับ 'แม่มณีกับผัว' ระหว่างหลบหนีพบมีเงินติดตัวแค่ 13,000 บาท ตอนนี้เจ้าหน้าที่ตำรวจยึดอายัดบ้านพัก 2 หลังในกรุงเทพฯ พร้อมรถยนต์หรู 3 คัน ไว้แล้ว ก่อนเตรียมขยายผลยึดทรัพย์ต่อเนื่อง  "/>
  </head>
  <body>
    <article>
      <h1>ยึดรถ'แม่มณี'3คันบ้าน2หลัง แฉถูกจับมีเงินแค่1.3หมื่น</h1>
      <address>
        <time datetime="2019-11-02T09:35:00+00:00">02 Nov 2019, 09:35</time>
      </address>
      <p>
        <b>เผยตำรวจบุกจับ "แม่มณีกับผัว" ระหว่างหลบหนีพบมีเงินติดตัวแค่ 13,000 บาท ตอนนี้เจ้าหน้าที่ตำรวจยึดอายัดบ้านพัก 2 หลังในกรุงเทพฯ พร้อมรถยนต์หรู 3 คัน ไว้แล้ว ก่อนเตรียมขยายผลยึดทรัพย์ต่อเนื่อง  </b>
      </p>
      <p>เมื่อวันที่ 2 พ.ย. จากกรณีตำรวจจับกุมตัว น.ส.วันทนีย์ หรือ แม่มณี ทิพย์ประเวช อายุ 28 ปี และนายเมธี ชิณภา อายุ 20 ปี สามี ได้ภายในห้องพักแห่งหนึ่งในอ.สัตหีบ จ.ชลบุรี เมื่อช่วงเช้าที่ผ่านมา พร้อมแจ้งข้อหาตามหมายจับศาลจังหวัดอุดรธานี ร่วมกันฉ้อโกงประชาชน, ร่วมกันกู้ยืมเงินอันเป็นการฉ้อโกงประชาชน และร่วมกันนำเข้าสู่ระบบทางคอมพิวเตอร์ที่บิดเบือน หรือปลอมไม่ว่าทั้งหมดหรือบางส่วน หรือข้อมูลคอมพิวเตอร์อันเป็นเท็จ <br/><br/>ความคืบหน้าเรื่องนี้ พ.ต.อ.ณัฐนนท์ ประชุม รอง ผบก.สส.บช.ภ.4 กล่าวว่า แม่มณีกับสามีได้หลบหนีไปอยู่ที่ จ.ชลบุรี ได้ประมาณ 3-4 วัน ขณะจับกุมมีเงินติดตัวเพียง 13,000 บาทเท่านั้น ขณะนี้ผู้ต้องหายังให้การปฏิเสธทั้งหมด โดยตำรวจได้ขยายผลการสืบสวนพร้อมอายัดรถยนต์ 3 คัน และบ้านพักอีก 2 หลังในกรุงเทพฯ จากนี้จะต้องขยายผลต่อ สำหรับพ่อแม่หรือคนใกล้ชิดแม่มณีขณะนี้ยังไม่มีความผิดอะไร ตอนนี้มีหมายจับเพียง 2 คนเท่านั้น ทั้งนี้ในส่วนรายละเอียดทาง พล.ต.ท.เจริญวิทย์ ศรีวนิชย์ ผบช.ภ.4 จะแถลงข้อมูลด้วยตัวเองต่อไป</p>
      <figure>
        <img src="https://www.dailynews.co.th/admin/upload/20191102/news_HaxjEcRbgp163227_533.jpg?v=20191102203?v=1868"/>
      </figure>
      <p>ด้าน พ.ต.อ.ทวี กุดแถลง ผกก.สภ.บ้านบึง จ.ชลบุรี เปิดเผยว่า ตำรวจชุดสืบสวนสอบสวนตำรวจภูธรภาค 4 ได้นำหมายค้นบุกเข้าไปยึดรถยนต์หรู  3 คัน ประกอบด้วย รถเมอร์ซิเดสเบนส์ รุ่น slk200 สีเหลือง หมายเลขทะเบียน ฐย 4410 กรุงเทพมหานคร, รถบีเอ็มดับบลิวยู รุ่น Z4 สีดำ หมายเลขทะเบียน 6 กภ 5678 กรุงเทพมหานคร และรถบีเอ็มดับบลิวยู รุ่น 320 d ทะเบียนป้ายแดง ท-9209 กรุงเทพมหานคร รวมมูลค่าเกือบ 20 ล้านบาท โดยทั้ง 3 คัน ถูกนำมาจอดทิ้งไว้ในบ้านของมารดา น.ส.วันทนีย์ จึงยึดนำมาจอดที่ลานจอดหน้าสภ.บ้านบึง เพื่อรอลงบันทึกประจำวัน และให้ตำรวจชุดสืบสวนสอบสวนนครบาลมารับรถเพื่อนำกลับไปที่ บก.น.6 ไปขยายผลต่อไป<br/><br/><br/><b><a href="https://www.dailynews.co.th/crime/739648">คุม'แม่มณี-ผัว'ชิลๆบินไปอุดร ไม่เครียดเจอต่อคิวอายัดตัว<br/></a></b>         </p>
      <figure>
        <img src="https://www.dailynews.co.th/admin/upload/20191102/news_PQHsFktNkC163228_533.jpg?v=20191102203?v=9893"/>
      </figure>
      <figure>
        <img src="https://www.dailynews.co.th/admin/upload/20191102/news_shnETWTFww163228_533.jpg?v=20191102203?v=7124"/>
      </figure>
    </article>
  </body>
</html>