<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/economics/top-100-naybagatshih-ukranciv-15-cikavih-faktiv-pro-reyting-nv-novini-ukrajini-50051247.html"/>
    <meta property="og:site_name" content="НВ"/>
    <meta property="article:published_time" content="2019-11-02T09:30:00+00:00"/>
    <meta property="og:title" content="Вистачить на 3% акцій Apple. 15 цікавих фактів про статки 100 найбагатших українців"/>
    <meta property="og:description" content="Рінат Ахметов зі статками $9,6 млрд міг би придбати всіх гравців семи найдорожчих футбольних клубів світу. Щоб заробити таку суму, українцю з середньою зарплатою знадобилося б майже 2 млн років"/>
  </head>
  <body>
    <article>
      <h1>Вистачить на 3% акцій Apple. 15 цікавих фактів про статки 100 найбагатших українців</h1>
      <h2>Рінат Ахметов зі статками $9,6 млрд міг би придбати всіх гравців семи найдорожчих футбольних клубів світу. Щоб заробити таку суму, українцю з середньою зарплатою знадобилося б майже 2 млн років</h2>
      <address>
        <time datetime="2019-11-02T09:30:00+00:00">02 Nov 2019, 09:30</time>
      </address>
      <p>Журнал <a href="https://nv.ua/">НВ</a> зібрав 15 цікавих фактів про рейтинг <a href="https://nv.ua/ukr/biz/markets/top-100-naybagatshih-ukrajinciv-reyting-nv-i-dragon-capital-novini-ukrajini-50050784.html">топ-100 найбагатших українців</a>, складений виданням разом з інвесткомпанією Dragon Capital (власник НВ).</p>
      <p>1 Сумарний статок топ-100 найбагатших українців — $34,8 млрд, що на $2,7 млрд менше, ніж рік тому. Проте вдвічі більше, ніж у 2016-му, першому хорошому році після глибокого падіння всієї української економіки внаслідок політичної кризи і військової агресії Росії.</p>
      <p>2 Беззмінний лідер рейтингу найбагатших українців Рінат Ахметов володіє трохи менше ніж третиною всього статку 100 найбагатших українців. Капітал Ахметова у 189 разів більший, ніж у бізнесмена Олександра Табалова, який перебуває на сотому місці, і на цілий $1 млрд перевищує статок відомого американського фінансиста і мецената Джорджа Сороса.</p>
      <p>3 1 млн 915 тис. 37 років потрібно українцю з середньою зарплатою 10,5 тис. грн, аби заробити статок Ріната Ахметова ($9,629 млрд) — № 1 у нинішньому рейтингу nоп-100 найбагатших. І лише 10 тис. 142 років — аби потрапити на соту сходинку ($51 млн).</p>
      <p>4 Статку Ріната Ахметова, якому належить чинний чемпіон України ФК Шахтар, вистачило б, аби придбати всіх гравців семи найдорожчих футбольних клубів світу — Манчестера Сіті, Реалу Мадрид, Барселони, Ліверпуля, Парі Сен-Жермена, Тоттенгему Готспур і мюнхенської Баварії. Після чого в Ахметова залишиться ще $900 млн. А якщо продати всі активи власників ФК Динамо братів Суркісів, то можна купити у французького Парі Сен-Жермена найдорожчого футболіста на світі — форварда Кіліана Мбаппе, а залишиться ще близько $50 млн на інші витрати.</p>
      <p>5 Перші шість учасників рейтингу — мільярдери. Їхній загальний статок — $17,8 млрд, що всього на 1 млрд більше за інших 94 мультимільйонерів рейтингу американського і британського бізнесмена, ексодесита Лена Блаватніка ($17,7 млрд).</p>
      <p>6 Велика частина суми, на яку збідніла сотня за рік, — це гроші Ріната Ахметова. Порівнюючи з минулим роком він став бідніший на $2,6 млрд. Що на $300 млн більше, ніж всі статки другого у списку багатіїв Віктора Пінчука.</p>
      <p>7 Найбільше примножив свої статки в абсолютному значенні Дмитро Фірташ — на $300 млн. Це на $17 млн ​​більше, ніж усі статки Володимира Костельмана, власника Fozzy Group, до якої входять мережі магазинів Сільпо, Фора, гіпермаркети Fozzy, Ніжинський консервний завод і низка інших виробників продтоварів.</p>
      <p>8 Загальний статок першої десятки українських багатіїв — $20,9 млрд, або 60% статку всієї сотні. Це на 7% менше, ніж торік.</p>
      <p>9 Найбагатша людина світу Джеффрі Безос (статок — $114 млрд), здатний придбати всі активи сотні найбагатших українців, і водночас у нього ще залишиться $79 млрд.</p>
      <p>10 У процентному співвідношенні найбільше в порівнянні з минулим роком виросли статки братів Клюєвих — на 285%. Це пояснюється в першу чергу успішною роботою компанії Укрграфіт, провідного вітчизняного виробника графітованих електродів для електросталеплавильних, руднотермічних та інших видів електричних печей. Найбільше впали в процентному співвідношенні статки Валерія Короткова (Астарта) — на 36%.</p>
      <p>11 Вартість активів 100 найбагатших українців еквівалентна 23% ВВП України. Ця пропорція трохи нижча, ніж торік — 28%, і зовсім далека від показника 2013 року — 40%, коли українську економіку характеризували як надзвичайно сконцентровану в одних руках. 100 найбагатших американців коштують $1,9 трлн, що відповідає приблизно 10% ВВП США.</p>
      <p>12 Якби всі учасники українського топ-100 продали всі свої активи, то за виручену суму вони могли б купити 3% акцій компанії Apple, 6,5% Facebook або ж 100% Nissan Motor, до того ж отримавши ще близько $100 млн здачі.</p>
      <p>13 Серед найбагатших українців три жінки, 88 чоловіків і дев’ять сімей (сімейні пари, брати тощо).</p>
      <p>14 17 зі 100 найбагатших українців народилися в Київській області, 14 — в Донецькій, 10 — в Запорізькій, 7 — в Одеській, 5 — у Львівській. 11 учасників рейтингу є вихідцями з Росії.</p>
      <p>15 Більше половини активів 100 найбагатших українців припадає на металургію, будівництво й енергетику. Найбільше впала частка металургії, а зросли частки медіа та будівництва.</p>
      <figure>
        <img src="https://images.weserv.nl/?url=https://nv.ua/system/MediaInfographic/images/000/001/124/original/33ee037ee1c61c12b93d044cc76e0cc9.png?stamp=20191102102443&amp;q=85&amp;output=jpg&amp;bg=white"/>
      </figure>
      <p>Читайте також:</p>
      <ul>
        <li>
          <a href="https://nv.ua/ukr/biz/markets/top-100-naybagatshih-ukrajinciv-reyting-nv-i-dragon-capital-novini-ukrajini-50050784.html">Золота сотня. Топ-100 найбагатших українців — рейтинг НВ і Dragon Capital</a>
        </li>
        <li>
          <a href="https://nv.ua/ukr/biz/economics/ahmetov-za-rik-zbidniv-na-2-6-mlrd-firtash-rozbagativ-na-300-mln-reyting-nv-novini-ukrajini-50050790.html">Ахметов за рік збіднів на $2,6 млрд, Фірташ розбагатів на $300 млн</a>
        </li>
        <li>
          <a href="https://nv.ua/ukr/biz/markets/brati-klyuyevi-vartist-aktiviv-klyuyevih-za-rik-virosla-na-285-novini-ukrajini-50050830.html">Гості з минулого. Вартість активів братів Клюєвих за рік виросла на 285%</a>
        </li>
      </ul>
    </article>
  </body>
</html>