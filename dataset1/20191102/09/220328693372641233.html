<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/61-godishna-stana-mayka-za-prvi-pt-v-braziliya-405628.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-02T09:08:15+00:00"/>
    <meta property="og:title" content="61-годишна стана майка за първи път в Бразилия"/>
    <meta property="og:description" content="Бременността премина спокойно, само дето гръбначния ми стълб се обаждаше, споделя родилката"/>
  </head>
  <body>
    <article>
      <h1>61-годишна стана майка за първи път в Бразилия</h1>
      <address>
        <time datetime="2019-11-02T09:08:15+00:00">02 Nov 2019, 09:08</time>
      </address>
      <p>В бразилския град Лондрина, щата Параня, 61-годишна жена роди момче чрез екстракорпорално оплодотворяване (ЕКО), съобщи в. "Дейли мирър".</p>
      <p>Това е първото дете на Ана-Мария Понтело Морейра, когото тя кръстила Ян. Той бе роден с цезарово сечение, а теглото му е 3,4 килограма.</p>
      <p>"Надявам се моята история да вдъхнови хората. Знам, че някои възрастни жени мечтаят да станат майки, но се страхуват. Аз изпълних своята мечта", споделя щастливата бразилка.</p>
      <p>През 2014 година Морейра се разделила със съпруга си. До развода тя кандидатствала за осиновяване на дете. "Започнах процедурата по изкуствено оплождане, защото останах без партньор. Бременността премина спокойно, само дето гръбначния ми стълб се обаждаше. Но аз се лекувах при ортопед и физиотерапевта" разказва жената.</p>
      <p>При ЕКО се използвали донорска яйцеклетка и сперма, които били подходящи за Морейра, както показвали анализите. "По време на терапията ми се налагаше да вземам хормони. Лечението не беше от евтините, а и имаше хора, които не ми вярваха. Но сега аз съм много щастлива", не крие радостта щастливата майка.</p>
      <p>Миналия месец бе съобщено, че 75-годишната индийка Прабха Деви е родила момиче чрез ЕКО. Детето се появило на седмия месец от бременността и тежало под 700 грама.</p>
    </article>
  </body>
</html>