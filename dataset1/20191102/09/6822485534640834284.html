<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980811030.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-02T09:28:00+00:00"/>
    <meta property="og:title" content="لزوم غنی‌سازی ۲۰درصد در گام چهارم"/>
    <meta property="og:description" content="محمدصادق کوشکی عضو هیئت علمی دانشگاه تهران در گفتگو با مهر، درباره گام‌های ایران برای کاهش تعهدات ذیل برجام اظهار داشت: به طور کلی آنچه ایران انجام داده را می‌توان گام‌های حداقلی دانست و طرف اروپایی را واردار به انجام تعهدات نمی‌کند."/>
  </head>
  <body>
    <article>
      <h1>لزوم غنی‌سازی ۲۰درصد در گام چهارم</h1>
      <address>
        <time datetime="2019-11-02T09:28:00+00:00">02 Nov 2019, 09:28</time>
      </address>
      <p>عضو هیئت علمی دانشگاه تهران گفت: ایران باید در «گام چهارم» غنی‌سازی ۲۰ درصد را آغاز کند.</p>
      <p>محمدصادق کوشکی عضو هیئت علمی دانشگاه تهران در گفتگو با مهر، درباره گام‌های ایران برای کاهش تعهدات ذیل برجام اظهار داشت: به طور کلی آنچه ایران انجام داده را می‌توان گام‌های حداقلی دانست و طرف اروپایی را واردار به انجام تعهدات نمی‌کند.</p>
      <p>وی با تبلیغاتی دانستن اقدامات ایران، افزود: آنچه تاکنون انجام گرفته بیشتر برای راضی کردن افکار عمومی در داخل بوده و دولتمردان تلاش می‌کنند با سرپوش گذاشتن روی شکست برجام برای بسته شدن دهان منتقدان داخلی برجام، اقدامی انجام دهند.</p>
      <p>تحلیل‌گر مسائل سیاسی تصریح کرد: آن‌طور که پیش از این نیز منتقدان گام‌های کاهش برجامی مطرح کرده بودند، آنچه از سوی ایران انجام گرفته موجب تغییر رفتار اروپایی‌ها نشده است.</p>
      <p>کوشکی درباره گام چهارم و بحث رونمایی از سانتریفیوژهای نسل جدید، تاکید کرد: رونمایی از سانتریفیوژهای نسل جدید حتی اگر توان غنی‌سازی بسیار زیادی داشته باشند، تا زمانی که در شمارگان بالا وارد آبشار نشده و غنی‌سازی نکنند، به درد نمی‌خورد.</p>
      <p>وی با بیان اینکه برجام در حال حاضر منافع اروپایی‌ها را تامین می‌کند و از همین رو آنها لزومی نمی‌بینند که تغییر رفتار دهند، گفت: اقداماتی که از سوی ایران نیز در حال انجام است در راستای حفظ برجام بوده که عملا توان تحریک اروپایی‌ها را ندارد.</p>
      <p>عضو هیئت علمی دانشگاه تهران اضافه کرد: تا مادامی که برجام حفظ می‌شود، اروپایی‌ها و آمریکا کاملا راضی هستند و دلیلی نمی‌بینند که پاسخگوی مطالبات ایران باشند. چنین گام‌هایی فشاری بر اروپا یا حتی آمریکا وارد نمی‌کند و آنها حتی اگر این گام‌ها تا گام صدم نیز ادامه یابد، مشکلی نخواهند داشت.</p>
      <p>کوشکی درباره اقدامات مطلوبی که می‌تواند اروپا را واردار به اجرای تعهدات کند نیز اظهار داشت: باید روند بازرسی‌ها را به روند بازرسی‌های عادی برگردانده و اجازه بازرسی را غیر از حالت عادی پادمان ندهیم. همچنین پروتکل الحاقی که اکنون داوطلبانه اجرا می‌کنیم را تعلیق کنیم. غنی سازی ۲۰ درصد را شروع کرده و تعداد سانتریفیوژها را به نحو چشمگیری اضافه کنیم.</p>
      <p>وی با اشاره به قطع‌نامه ۲۲۳۱ شورای امنیت، افزود: در زمان پذیرش برجام توسط دولت، قطع‌نامه شورای امنیت به مانند یک پیروزی به جامعه اعلام شد ولی حالا همین موضوع سبب شده است که ایران نتواند از برجام خارج شود.</p>
      <p>تحلیل‌گر مسائل سیاسی گفت: مکانیسم ماشه در قطع‌نامه ۲۲۳۱ موجب شده است که اگر ایران از برجام خارج شود، تمامی تحریم‌هایی که قبلا وضع شده و ما آنها را غیرقانونی می‌دانستیم بازگردد و همین موضوع باعث شده است که دولتمردان در قالب برجام گام‌هایی را بردارند.</p>
      <p>کوشکی خاطرنشان کرد: دولت کنونی هیچ تمایل، اراده و جراتی برای انجام کارهایی خارج از برجام را ندارد. مشخصه دولت نداشتن شجاعت است و اگر آن را داشت زیر بار برجام نمی‌رفت.</p>
      <p>وی با تاکید بر اینکه ما شاهد بدترین نرخ رشد اقتصادی بعد از برجام هستیم، افزود: دولت باید شجاعت و اراده لازم را برای برداشته شدن یک گام مهم و اساسی داشته باشد تا اروپا مجبور به اجرای تعهدات خود شود.</p>
    </article>
  </body>
</html>