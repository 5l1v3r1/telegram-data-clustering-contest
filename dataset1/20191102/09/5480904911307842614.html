<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/the-times-konzervativci-v-programu-vylucuji-brexit-bez-dohody/1816288?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-02T09:42:00+00:00"/>
    <meta property="og:title" content="The Times: Konzervativci v programu vylučují brexit bez dohody"/>
    <meta property="og:description" content="Londýn - Britský premiér Boris Johnson už nebude při přesvědčování voličů dál používat hrozbu, že by země mohla opustit Evropskou unii bez dohody. Ve svém předvolebním programu už Konzervativní strana o takovém scénáři vůbec nehovoří, namísto toho chce Brity získat slibem, že brexit dokončí co nejdříve a na základě dohody vyjednané premiérem. Napsal o tom britský deník The Times."/>
  </head>
  <body>
    <article>
      <h1>The Times: Konzervativci v programu vylučují brexit bez dohody</h1>
      <address><time datetime="2019-11-02T09:42:00+00:00">02 Nov 2019, 09:42</time> by <a rel="author" href="http://www.ctk.cz/" target="_blank">ČTK</a></address>
      <p>Londýn - Britský premiér Boris Johnson už nebude při přesvědčování voličů dál používat hrozbu, že by země mohla opustit Evropskou unii bez dohody. Ve svém předvolebním programu už Konzervativní strana o takovém scénáři vůbec nehovoří, namísto toho chce Brity získat slibem, že brexit dokončí co nejdříve a na základě dohody vyjednané premiérem. Napsal o tom britský deník The Times.</p>
      <slideshow>
        <figure>
          <img src="https://i3.cn.cz/6/1572377031_P201910290973901.jpg"/>
        </figure>
        <figure>
          <img src="https://i3.cn.cz/6/1572375630_P201910290946201.jpg"/>
        </figure>
        <figure>
          <img src="https://i3.cn.cz/6/1572367696_P201910290820501.jpg"/>
        </figure>
        <figure>
          <img src="https://i3.cn.cz/6/1572356342_P201910290609801.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=1833">Fotogalerie: Brexit</a>
        </figcaption>
      </slideshow>
      <p>Britští zákonodárci v úterý rozhodli, že lidé v zemi půjdou 12. prosince k předčasným volbám. Premiér o jejich vypsání požádal ve snaze vyřešit pat, který nastal kolem plánovaného brexitu. Ten se měl původně uskutečnit už letos na jaře, poslední odklad z 31. října na 31. leden příštího roku EU Londýnu definitivně odsouhlasila tento týden.</p>
      <p>Podle The Times chtějí konzervativci vyloučením brexitu bez dohody získat ve volbách hlasy umírněných voličů Liberálních demokratů, kteří mají strach z důsledků případného druhého referenda.</p>
      <p>"Pokud budete v těchto volbách hlasovat pro konzervativce, pak budete hlasovat pro odchod s dohodou, brexit bez dohody už není na pořadu dne," řekla v rozhovoru pro tento deník ministryně kultury Nicky Morganová.</p>
      <p>Johnson se letos v létě dostal do čela vlády se slibem, že zemi z EU vyvede v termínu 31. října, a to s dohodou, nebo i bez ní. Možnost vyvést zemi z unie bez dohody mu ale nakonec zapověděl parlament.</p>
    </article>
  </body>
</html>