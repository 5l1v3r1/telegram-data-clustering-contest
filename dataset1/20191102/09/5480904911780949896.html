<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/film-zaby-bez-jazyka-s-jaroslavem-pleslem-pujde-v-dubnu-do-kin/1816283?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-02T09:20:00+00:00"/>
    <meta property="og:title" content="Film Žáby bez jazyka s Jaroslavem Pleslem půjde v dubnu do kin"/>
    <meta property="og:description" content="Praha - Nový koprodukční film slovenské režisérky Miry Fornay Žáby bez jazyka s Jaroslavem Pleslem v hlavní roli přijde do českých kin v dubnu příštího roku. Snímek, který podle tvůrců vypráví o nebezpečných vztahových hrách uvnitř jedné rodiny, bude mít světovou premiéru 23. listopadu na festivalu v estonském Tallinnu pod mezinárodním názvem Cook, F**K, Kill. ČTK o tom za distribuční společnost CinemArt informoval Petr Slavík."/>
  </head>
  <body>
    <article>
      <h1>Film Žáby bez jazyka s Jaroslavem Pleslem půjde v dubnu do kin</h1>
      <address><time datetime="2019-11-02T09:20:00+00:00">02 Nov 2019, 09:20</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Nový koprodukční film slovenské režisérky Miry Fornay Žáby bez jazyka s Jaroslavem Pleslem v hlavní roli přijde do českých kin v dubnu příštího roku. Snímek, který podle tvůrců vypráví o nebezpečných vztahových hrách uvnitř jedné rodiny, bude mít světovou premiéru 23. listopadu na festivalu v estonském Tallinnu pod mezinárodním názvem Cook, F**K, Kill. ČTK o tom za distribuční společnost CinemArt informoval Petr Slavík.</p>
      <p>V dalších rolích se představí Regina Rázlová, Jazmína Cigánková nebo Petra Fornayová.</p>
      <p>"Hlavní postava se musí poprat se svými nejtemnějšími stránkami a démony. Na metaforické cestě, která je strukturovaná jako počítačová hra, bude muset obětovat víc, než by kdokoliv z diváků předpokládal," uvedli distributoři.</p>
      <p>Příběh pojednává o muži, který je až patologicky žárlivý na svou manželku. Otec tří dětí se obává, že ho jednoho dne žena s dětmi opustí. Musí se navíc vyrovnat se svou dominantní matkou Dorotou, ale hlavně se svými nejtemnějšími stránkami.</p>
      <p>Projekt snímku Žáby bez jazyka se v roce 2017 představil na filmovém festivalu v Benátkách. Již dříve získal hlavní cenu pro nejlepší projekt ve vývoji na mezinárodním filmovém festivalu v Sofii. Třetí celovečerní film slovenské režisérky podpořil mimo jiné Státní fond kinematografie, Česká televize a Rozhlas a televízia Slovenska.</p>
      <p>Režisérka a scenáristka Miry Fornay pochází z Bratislavy, je absolventkou pražské FAMU a Národní filmové a televizní školy v Londýně. Natočila 14 krátkých a dva celovečerní filmy. Snímek Můj pes Killer z roku 2013 vyhrál hlavní soutěž na mezinárodním filmovém festivalu v Rotterdamu. Byl také uveden na více než osmdesáti zahraničních festivalech, kde získal další ocenění.</p>
    </article>
  </body>
</html>