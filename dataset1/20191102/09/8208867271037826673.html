<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/moto-gp/2019/11/02/news/motogp_malesia_quartararo_pole_terzo_morbidelli_valentino_sesto_marquez_cade_undicesimo-240060926/"/>
    <meta property="og:site_name" content="Repubblica.it"/>
    <meta property="article:published_time" content="2019-11-02T09:05:00+00:00"/>
    <meta property="og:title" content="MotoGp Malesia: Quartararo in pole davanti a Vinales, terzo Morbidelli. Valentino sesto, Marquez cade: 11mo"/>
    <meta property="og:description" content="SEPANG. Dominio Yamaha nelle qualifiche malesi, con 3 M1 che domani (il via alle 8 italiane) partiranno dalla prima fila: è ancora pole - la quinta della sua strepitosa stagione da rookie - per Fabio Quartararo, il francesino di sangue siciliano del team Petronas che si propone come il prossimo rivale del Cannibale e ha fatto la differenza sul circuito di casa. Dietro di lui a poco più di un decimo c'è Maverick Viñales, che con la moto ufficiale precede di soli 16 millesimi uno scatenato Franco Morbidelli. L'allievo prediletto di Valentino, compagno di squadra di Quartararo, conferma  la superiorità dei mezzi di Iwata in questo momento e su questa pista. E il Doc? Partirà dalla seconda fila, grazie ad un 6° crono a 0&quot;697. Marquez, una caduta da paura  C'è una Ducati al 4° posto ed è quella targata Pramac dell'australiano Miller, che sta legittimando l'ormai prossimo passaggio alla Rossa ufficiale. Alle spalle di Jack, e prima di Rossi, l'inglese Crutchlow con la Honda (del team di Lucio Cecchinello) meglio piazzata…"/>
  </head>
  <body>
    <article>
      <h1>MotoGp Malesia: Quartararo in pole davanti a Vinales, terzo Morbidelli. Valentino sesto, Marquez cade: 11mo</h1>
      <address><time datetime="2019-11-02T09:05:00+00:00">02 Nov 2019, 09:05</time> by <a rel="author">MASSIMO CALANDRI</a></address>
      <p>SEPANG. Dominio Yamaha nelle qualifiche malesi, con 3 M1 che domani (il via alle 8 italiane) partiranno dalla prima fila: è ancora pole - la quinta della sua strepitosa stagione da rookie - per Fabio Quartararo, il francesino di sangue siciliano del team Petronas che si propone come il prossimo rivale del Cannibale e ha fatto la differenza sul circuito di casa. Dietro di lui a poco più di un decimo c'è Maverick Viñales, che con la moto ufficiale precede di soli 16 millesimi uno scatenato Franco Morbidelli. L'allievo prediletto di Valentino, compagno di squadra di Quartararo, conferma  la superiorità dei mezzi di Iwata in questo momento e su questa pista. E il Doc? Partirà dalla seconda fila, grazie ad un 6° crono a 0"697.<br/><br/><b> Marquez, una caduta da paura</b><br/> C'è una Ducati al 4° posto ed è quella targata Pramac dell'australiano Miller, che sta legittimando l'ormai prossimo passaggio alla Rossa ufficiale. Alle spalle di Jack, e prima di Rossi, l'inglese Crutchlow con la Honda (del team di Lucio Cecchinello) meglio piazzata in griglia, perché Marc Marquez è stato vittima di una clamorosa caduta nella seconda parte delle Q2. Il campione del mondo, come sua abitudine, si era messo a ruota del pilota più brillante - Quartararo, naturalmente -, ma all'improvviso s'è trovato Petrucci di mezzo. Superato il pilota umbro, nel cambio di direzione della curva 3, ha perso improvvisamente il controllo: proiettato in alto, ha tentato un numero impossibile d'equilibrio ed è caduto diversamente dal solito, di petto. Le sue condizioni per fortuna sono buone, ma a questo punto il Cannibale deve accontentarsi dell'11° tempo e domani partirà dalla quarta fila.<br/><br/><b> Valentino seconda fila, Dovi è deluso</b><br/> In terza ci sono Rins, Petrucci - che con un ritardo di 794 millesimi fa meglio del compagno di squadra nel team ufficiale, Dovizioso - e Zarco, protagonista di un buon esordio con la Honda. Comprensibilmente deluso perché solo 10°, a - 0"870 è Dovizioso. L'ultimo posto (12°) nella griglia dei migliori è di Bagnaia con la seconda Ducati Pramac. Bocciate le Aprilia, dopo gli incoraggianti progressi delle ultime corse: Aleix Espargarò (14° tempo) partirà dalla quinta fila, Iannone (17°) dalla sesta davanti al sempre più depresso Lorenzo.<br/><br/><b> Morbidelli: "Sarà una bella corsa"</b><br/> Quartararo è raggiante: "Pole fantastica, ma non è stato facile. Mi faceva male il piede per la caduta dell'altro settimana in Australia. Questo risultato è molto importante per la gara di domani e per tutto il team: avere Franco Morbidelli con me in prima fila è bellissimo". 'Frankie Morbido' prova a controllare la gioia: "E' stato un buon fine settimana fin dall'inizio, siamo partiti bene e forse anche meglio rispetto al Giappone", spiega l'allievo di Valentino. "Siamo sulla strada giusta, ora mettiamo insieme tutte le cose buone e prepariamoci a una bella corsa". Viñales molto positivo e ambizioso: "Stiamo guidando bene, anche se oggi le condizioni non erano facili. Abbiamo fatto un buon lavoro per preparare la gara, ho una gran voglia di correre".<br/><br/> </p>
    </article>
  </body>
</html>