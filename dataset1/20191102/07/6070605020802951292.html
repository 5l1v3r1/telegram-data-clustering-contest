<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/motor/Alex-Marquex-tractara-campio-Moto2-pole-Malaisia_0_2336766472.html"/>
    <meta property="og:site_name" content="Ara.cat"/>
    <meta property="article:published_time" content="2019-11-02T07:56:00+00:00"/>
    <meta property="og:title" content="Àlex Márquez tractarà de ser campió de Moto2 sortint des de la 'pole' a Malàisia"/>
    <meta property="og:description" content="Els seus rivals en la lluita pel títol, Brad Binder i Thomas Lüthi, arrencaran tercer i cinquè"/>
  </head>
  <body>
    <article>
      <h1>Àlex Márquez tractarà de ser campió de Moto2 sortint des de la 'pole' a Malàisia</h1>
      <h2>Els seus rivals en la lluita pel títol, Brad Binder i Thomas Lüthi, arrencaran tercer i cinquè</h2>
      <address>
        <time datetime="2019-11-02T07:56:00+00:00">02 Nov 2019, 07:56</time>
      </address>
      <p>Després de <a href="https://www.ara.cat/esports/motor/Alex-Marquez-Malaisia-proclamar-se-Moto2_0_2333166761.html">no aconseguir-ho a Austràlia</a>, en una cursa en què va patir més del compte, Àlex Márquez té aquest diumenge, a Malàisia, la segona oportunitat per proclamar-se campió del món de Moto2. El petit dels Márquez ha començat el cap de setmana al traçat de Sepang deixant clar als seus rivals que, si pot, prefereix no deixar-se deures per a l'última cursa i, per tant, que intentarà tancar el títol ja aquest diumenge.</p>
      <figure>
        <iframe data-src="https://twitter.com/MotoGP/status/1190512428322361345?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Dissabte, en els entrenaments oficials, ha estat ell qui ha marcat el ritme, aconseguint el millor temps d'uns entrenaments oficials que s'han vist afectats en els instants decisius, els últims, per la pluja. Tot i això, quan el comissaris han començat a fer onejar les banderes de pluja per avisar els pilots ha estat quan Àlex Márquez ha aconseguit el millor temps (2:05.244), abans que la pista comencés a estar delicada. La Q2 de Moto2 ha arrencat amb la caiguda de Jorge Martín, que ha rodolat per terra en els primers compassos de l'entrenament, just quan feia la seva primera volta ràpida.</p>
      <p>A Àlex Márquez l'acompanyaran en la primera fila de la graella Nagashima i Brad Binder. El sud-africà, un dels rivals del cerverí en la lluita pel títol, sortirà des de la primera fila mentre que Thomas Lüthi, l'altre dels rivals d'Àlex Márquez, arrencarà cinquè, just per darrere de Xavi Vierge.</p>
      <h3>Quartararo, de nou a la 'pole'</h3>
      <p>Fabio Quartararo ha aconseguit el millor crono en els entrenaments oficials de MotoGP. El pilot francès ha superat en l'últim sospir Maverick Viñales, a qui ha relegat al segon lloc. Les Yamaha, de fet, han dominat els entrenaments: Morbidelli havia estat el més ràpid fins que el de Roses ha millorat el seu temps. I just en l'últim minut, Quartararo ha doblegat tots els seus rivals a Sepang.</p>
      <p>Qui no ha tingut un bon dia ha estat Marc Márquez. El campió del món ha caigut quan, després de superar Petrucci, intentava seguir Quartararo. El pilot català ha perdut el control de la seva Honda i, tot i que ha tractat de salvar la caiguda, ha acabat rodolant per terra. El de Cervera s'ha aixecat queixant-se de la mà i, després de perdre's els últims minuts dels entrenaments, ha caigut fins a l'onzena posició de la graella.</p>
      <figure>
        <iframe data-src="https://twitter.com/DAZN_ES/status/1190541506488262657?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Per darrere de les tres Yamaha de Quartararo, Viñales i Morbidelli arrencaran Miller, Crutchlow i Rossi, mentre que des de la tercera fila de la graella sortiran Rins, Petrucci i Zarco. Márquez arrencarà onzè, just per darrere de Dovizioso i per davant de Bagnaia.</p>
      <h3>Segona 'pole' consecutiva per a Ramírez a Moto3</h3>
      <p>Marcos Ramírez ha aconseguit aquest dissabte la segona <i>pole position</i> consecutiva a Moto3. L'andalús ha estat l'únic que ha rebaixat el registre de Suzuki a l'inici de la Q2 i, per tant, arrencarà primer (2:11.758) al costat de Suzuki i de McPhee.</p>
      <figure>
        <iframe data-src="https://twitter.com/MotoGP/status/1190499222442987520?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>El gironí Albert Arenas sortirà des de la quarta posició, mentre que Lorenzo Dalla Porta, que a Austràlia va aconseguir coronar-se campió del món de la categoria petita per primer cop a falta de dues curses per al final, arrencarà des de la setena posició.</p>
    </article>
  </body>
</html>