<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/columns/2019/11/2/7230790/"/>
    <meta property="og:site_name" content="Українська правда"/>
    <meta property="article:published_time" content="2019-11-02T07:24:20+00:00"/>
    <meta property="og:title" content="Чи буде кримінальна відповідальність за фото переписки Яременка?"/>
    <meta property="og:description" content="Робота фотокореспондентів, які слідкують за діяльністю нардепів на робочому місці та фотографують їхні приватні переписки, є виправданою, суспільно необхідною та бажаною."/>
  </head>
  <body>
    <article>
      <h1>Чи буде кримінальна відповідальність за фото переписки Яременка?</h1>
      <address><time datetime="2019-11-02T07:24:20+00:00">02 Nov 2019, 07:24</time> by <a rel="author" href="https://www.pravda.com.ua/authors/5dbd2c357358a/" target="_blank">Денис Зборошенко</a></address>
      <p>
        <i>Фотокореспондентам не потрібно хвилюватися за юридичні наслідки зйомки та оприлюднення фото діяльності депутатів в залі парламенту. А народним депутатам варто нарешті прийняти, що кожен їхній рух у сесійній залі може бути задокументований.</i>
      </p>
      <p>Центральною подією середи 30 жовтня в Україні <a href="https://www.pravda.com.ua/news/2019/10/30/7230479/">стала переписка</a> народного депутата Богдана Яременка в залі Верховної Ради з повією.</p>
      <p>Наступного дня перший заступник голови фракції "Слуга народу" Олександр Корнієнко заявив, що жодних наслідків для народного депутата це не матиме. І до такої позиції фракції юридичних зауважень бути не може.</p>
      <p>Правопорушення в діях Богдана Яременка справді немає – правова система України далека від "шведської моделі" боротьби з проституцією, відповідно до якої правопорушником є замовник послуг, а не той, хто їх надає.</p>
      <p>Єдина відповідальність, яку народний депутат може понести в цьому випадку, це моральна і політична.</p>
      <p>Більшої уваги заслуговує позиція про можливу кримінальну відповідальність для журналістів за втручання в особисте життя народних депутатів.</p>
      <p>Пряма мова Олександра Корнієнка: <i>"У нас є стаття в Кримінальному кодексі про втручання в особисте життя, тому я би радив парламентським фотокореспондентам бути уважнішими до того, що вони роблять. У якийсь момент це може викликати реакцію. Те, що так робили раніше, не означає, що це правильно"</i>.</p>
      <p>Очевидно, Олександр Корнієнко має на увазі статтю 182 Кримінального кодексу України, відповідно до якої карається незаконне збирання, зберігання, використання, знищення, поширення конфіденційної інформації про особу.</p>
      <blockquote>Читайте також:<br/><br/><a href="https://www.pravda.com.ua/news/2019/10/30/7230479/">Папараці зняли переписку "слуги народу" з повією, він каже: постановка<br/></a><br/><a href="https://www.pravda.com.ua/news/2019/10/31/7230624/">Яременко після "секс-листування" з повією в Раді розповів журналістам про мораль<br/></a><br/><a href="https://www.pravda.com.ua/news/2019/10/31/7230601">Арахамія бачить три варіанти виходу зі скандалу для Яременка<br/></a><br/><a href="https://www.pravda.com.ua/news/2019/11/1/7230737/">Три фракції просять викинути Яременка з крісла глави комітету Верховної Ради<br/></a><br/><a href="https://www.pravda.com.ua/news/2019/11/1/7230765/">Яременко йде з посади керівника комітету, але є але</a></blockquote>
      <p>Закон України "Про інформацію" відносить до конфіденційної будь-яку інформацію про фізичну особу (включно з інформацією про особисте життя). При цьому зазначається, що така інформація може поширюватися лише за згодою особи.</p>
      <p>Разом з цим, віднесення особистої інформації до конфіденційної має суттєві обмеження, якщо йдеться про публічних осіб.</p>
      <p>Так, Конституційний суд України у своєму рішенні від 20 січня 2012 року № 2-рп/2012 вказує, що особистим життям фізичної особи є її поведінка у сфері особистісних, сімейних, побутових, інтимних, товариських, професійних, ділових та інших стосунків поза межами суспільної діяльності, яка здійснюється, зокрема, під час виконання особою функцій держави або органів місцевого самоврядування.</p>
      <p>А перебування особи на посаді, пов’язаній зі здійсненням функцій держави або органів місцевого самоврядування, передбачає не тільки гарантії захисту прав цієї особи, а й додаткові правові обтяження.</p>
      <p>Публічний характер як самих органів – суб’єктів владних повноважень, так і їхніх посадових осіб вимагає оприлюднення певної інформації для формування громадської думки про довіру до влади та підтримку її авторитету у суспільстві.</p>
      <p>Таку ж позицію займає Європейський суд з прав людини, судові рішення якого є частиною українського законодавства та обов’язкові для врахування судами України.</p>
      <p>ЄСПЛ неодноразово наголошував, що хоч на пресу накладаються обмеження щодо пропорційності втручання у приватне та сімейне життя публічних осіб, її обов’язком є надавати інформацію про все, що стосується публічного інтересу. Наприклад, рішення по справах "Фон Ганновер проти Німеччини", "Таммер проти Естонії", "Krone Verlags Gmbh &amp; Co. KG проти Австрії".</p>
      <p>Застосування принципу пропорційності означає, що фотозйомка особистої переписки народного депутата у вільний від роботи час має оцінюватися інакше, ніж фотозйомка переписки народного депутата в сесійній залі Верховної Ради, де відбувається розгляд питань порядку денного. Адже <b>діяльність народного депутата при вирішенні питань державного значення однозначно належить  до сфери публічного інтересу</b>.</p>
      <p>У подібній ситуації важливим є не стільки характер переписки та предмет домовленостей (як зазначалося вище, це стосується моральної та політичної відповідальності), як місце та час, коли переписка відбувалася.</p>
      <p><b>Народні депутати приймають рішення, які впливають на життя всього суспільства.</b> <b>І суспільство справедливо очікує, що при здійсненні повноважень, народні депутати відповідально ставитимуться до своїх обов’язків.</b></p>
      <p>Часті політичні кризи та війна на Сході України тільки підкреслюють важливість та високі ставки при прийнятті рішень представниками законодавчої влади.</p>
      <p>Тому <b>робота фотокореспондентів, які слідкують за діяльністю народних депутатів на робочому місці та фотографують їхні приватні переписки, не тільки не матиме наслідком кримінальної відповідальності, а є виправданою, суспільно необхідною та бажаною,</b> оскільки так суспільство дізнається про роботу Верховної Ради – єдиного органу законодавчої влади в України. І завдяки цьому дає парламенту оцінку.</p>
      <p>
        <i>Денис Зборошенко, спец</i>
        <i>іально для УП</i>
      </p>
      <p>
        <i>Колонка – матеріал, який відображає винятково точку зору автора. Текст колонки не претендує на об'єктивність та всебічність висвітлення теми, яка у ній піднімається. Редакція "Української правди" не відповідає за достовірність та тлумачення наведеної інформації і виконує винятково роль носія. Точка зору редакції УП може не збігатися з точкою зору автора колонки.</i>
      </p>
      <related>
        <a href="https://www.pravda.com.ua/news/2019/11/2/7230796/"/>
        <a href="https://www.pravda.com.ua/news/2019/11/1/7230765/"/>
        <a href="https://www.pravda.com.ua/news/2019/11/1/7230737/"/>
      </related>
    </article>
  </body>
</html>