<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/2/7230788/"/>
    <meta property="og:site_name" content="Українська правда"/>
    <meta property="article:published_time" content="2019-11-02T07:01:24+00:00"/>
    <meta property="og:title" content="У РФ передали до суду справу проти Рудьковського"/>
    <meta property="og:description" content="Генпрокуратура РФ направила до суду кримінальну справу стосовно ексдепутата Верховної Ради, ексміністра транспорту України Миколи Рудьковського, якого звинувачують у нападі на російське посольство."/>
  </head>
  <body>
    <article>
      <h1>У РФ передали до суду справу проти Рудьковського</h1>
      <address>
        <time datetime="2019-11-02T07:01:24+00:00">02 Nov 2019, 07:01</time>
      </address>
      <p>Генпрокуратура РФ направила до суду кримінальну справу стосовно ексдепутата Верховної Ради, ексміністра транспорту України Миколи Рудьковського, якого звинувачують у нападі на російське посольство.</p>
      <p><b>Джерело</b>: <a href="http://www.genproc.gov.ru/smi/news/genproc/news-1726718/">Генпрокуратура РФ</a></p>
      <p><b>Дослівно</b>: "Заступник генерального прокурора Російської Федерації затвердив обвинувальний висновок у кримінальній справі стосовно громадянина України Миколи Рудьковського.</p>
      <p>Він звинувачується в скоєнні злочину, передбаченого ч. 2 ст. 360 КК РФ (участь в нападі на службові приміщення і транспортні засоби осіб, які користуються міжнародним захистом, вчинене з метою ускладнення міжнародних відносин)".</p>
      <p>"Після затвердження обвинувального висновку кримінальну справу направлено до Московського міського суду для розгляду по суті".</p>
      <p><b>Деталі</b>: За даними російського слідства, 14 червня 2014 року Рудьковський, будучи народним депутатом, спільно з невстановленими особами з числа забороненого в РФ "Правого сектора", взяв участь у нападі на російське посольство в Києві.</p>
      <p>"Метою нападу було ускладнення міжнародних відносин Російської Федерації з Україною та іншими державами", - стверджують у Генпрокуратурі РФ.</p>
      <p><b>Передісторія</b>:</p>
      <ul>
        <li>Рудьковський був заочно арештований в РФ 26 травня 2016 року у справі про напад на російське посольство в Києві.</li>
        <li>28 вересня 2018 року його <a href="https://www.pravda.com.ua/news/2018/10/1/7193726/">затримали в Москві </a>і помістили під варту.</li>
        <li>Адвокати стверджують, що їх підзахисний не переховувався від слідства і нічого не знав про порушення проти нього кримінальної справи.</li>
        <li>Рудьковський під час арешту <a href="https://www.pravda.com.ua/news/2018/11/23/7199124/">перебував </a>на стаціонарній<b> </b>комплексній психіатричній експертизі в інституті ім.Сербського.</li>
      </ul>
      <footer>Українська правда</footer>
      <related>
        <a href="https://www.pravda.com.ua/articles/2019/11/2/7230650/"/>
        <a href="https://www.pravda.com.ua/news/2019/11/1/7230756/"/>
        <a href="https://www.pravda.com.ua/columns/2019/11/1/7230623/"/>
      </related>
    </article>
  </body>
</html>