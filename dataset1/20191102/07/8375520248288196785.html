<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/politics/general-ssha-skazav-shcho-same-dopomozhe-strimati-rosiju-vid-zhahlivogo-rishennja-637174.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-02T07:00:47+00:00"/>
    <meta property="og:title" content="Генерал США сказав, що саме допоможе стримати Росію від «жахливого рішення»"/>
    <meta property="og:description" content="Генерал закликав Україну завжди робити все можливе для самозахисту"/>
  </head>
  <body>
    <article>
      <h1>Генерал США сказав, що саме допоможе стримати Росію від «жахливого рішення»</h1>
      <address>
        <time datetime="2019-11-02T07:00:47+00:00">02 Nov 2019, 07:00</time>
      </address>
      <h4>Генерал закликав Україну завжди робити все можливе для самозахисту</h4>
      <p>У Сполучених Штатах впевнені, що в майбутньому на Україну чекає членство у НАТО.</p>
      <p>Таку думку в коментарі <a href="https://www.ukrinform.ua/rubric-polytics/2810489-general-ssa-skazav-so-same-dopomoze-strimati-rosiu-vid-zahlivogo-risenna.html">Укрінформу</a> в кулуарах Львівського безпекового форуму висловив генерал-лейтенант американської армії у відставці Бен Годжес.</p>
      <p>«Щодо членства у НАТО, то ми хочемо, аби це трапилося, я не знаю коли, але з часом це буде. Тому важливою складовою безпеки є міцні двосторонні відносини між Україною та США, Румунією, Туреччиною, Грузією», – сказав Годжес.</p>
      <p>Він закликав Україну «завжди робити все можливе для самозахисту». «Україні важливо тісно співпрацювати із двома сусідами: Грузією та Румунією – над покращенням збору розвідувальних даних, раннього попередження, співпраці військово-морських сил. Подібне допоможе стримати Росію від ухвалення жахливого рішення», – зазначив генерал-лейтенант, коментуючи <a href="https://glavcom.ua/country/politics/amerikanskiy-general-prokomentuvav-zayavu-klimkina-pro-udar-rf-po-pivdnyu-ukrajini-637130.html">слова ексглави МЗС Павла Клімкіна про можливий напад на Україну з півдня</a>.</p>
      <p>Як повідомлялося, ексміністр закордонних справ України Клімкін 31 жовтня заявив, що «абсолютно впевнений» у військовому ударі Росії по півдню України.</p>
      <p>Міністр оборони України Андрій Загороднюк, однак, спростував цю інформацію. «Нам дуже цікаво, звідки у пана Клімкіна такі дані. Якщо він може донести їх до нашої розвідки, ми будемо дуже вдячні. Ми постійно моніторимо ситуацію з того боку: як в Росії, так і на тимчасово окупованих територіях. Наразі у нас такої інформації немає», – запевнив міністр. Він наголосив, що ЗСУ готові до будь-яких сценаріїв.</p>
      <related>
        <a href="https://glavcom.ua/world/observe/friland-vistupila-proti-povernennja-rosiji-do-g8-637170.html"/>
        <a href="https://glavcom.ua/economics/finances/reparaciji-za-viynu-na-donbasi-u-kremli-vidpovili-na-zayavu-krikliya-637154.html"/>
        <a href="https://glavcom.ua/columns/kapitonenko/pristrasti-za-nato-za-yakih-umov-ukrajina-mozhe-povernutisya-do-rozmovi-pro-chlenstvo-637162.html"/>
      </related>
    </article>
  </body>
</html>