<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/mesling-mysterium-kan-vaere-oppklart/71775052"/>
    <meta property="og:site_name" content="Dagbladet.no"/>
    <meta property="article:published_time" content="2019-11-02T07:13:14+00:00"/>
    <meta property="og:title" content="Mesling-mysterium kan være oppklart"/>
    <meta property="og:description" content="Nye forskningsresultater bør være spikeren i kista for vaksinemotstandere, mener professor i medisin."/>
  </head>
  <body>
    <article>
      <h1>Mesling-mysterium kan være oppklart</h1>
      <h2>Nye forskningsresultater bør være spikeren i kista for vaksinemotstandere, mener professor i medisin.</h2>
      <address><time datetime="2019-11-02T07:13:14+00:00">02 Nov 2019, 07:13</time> by <a rel="author">Sofie Braseth</a></address>
      <p>To forskerteam fra Storbritannia og USA kan ha funnet svaret på et mysterium knyttet til virusinfeksjonen meslinger.</p>
      <p>Det skriver <a href="https://forskning.no/celler-immunforsvaret-side/meslinger-far-immunsystemet-til-a-glemme-sykdommer-barnet-har-hatt-for/1586299?fbclid=IwAR2MajeLliTy-t3kBSGhtKRV12Cn-2BCZd9Zzxp_m7Qw7rnlG7xa4I1TlIE">Forskning.no</a>.</p>
      <p>
        <b>Siden 70-tallet har man sett at vaksine mot meslinger også ser ut til å beskytte mot andre sykdommer.</b>
      </p>
      <p>Samtidig har tidligere studier av fenomenet antydet at barn har økt risiko for å bli syke og dø opptil fem år etter en runde med meslinger, skriver nettstedet.</p>
      <h3>«Visker ut» immunitet</h3>
      <p>Årsaken til denne effekten er at meslinger gir immunsystemet hukommelsestap. Det viser de nye forskningsresultatene.</p>
      <figure>
        <img src="https://dbstatic.no/71775394.jpg?imageId=71775394&amp;x=0&amp;y=4.9065420560748&amp;cropw=100&amp;croph=74.065420560748&amp;width=321&amp;height=318"/>
        <figcaption><b>KOMMENTERER NY RAPPORT:</b> Anne Spurkland, professor i medisin. Foto: UiO Vis mer</figcaption>
      </figure>
      <p>
        <b>- Jeg håper det kan bidra til at skepsisen mot meslingvaksinen blir dempet, sier Anne Spurkland til Dagbladet.</b>
      </p>
      <p>Spurkland er professor i medisin og forsker i molekylærimmunologi, og har gitt ut boka «Immun».</p>
      <p>
        <b>Hun forklarer at meslingviruset «visker ut» kroppens immunitet mot andre infeksjoner.</b>
      </p>
      <p>Det betyr at du er mer eksponert for andre infeksjoner etter at meslinger har herjet i kroppen din - infeksjoner du i utgangspunktet hadde bygget immunitet mot.</p>
      <h4>Fakta: Meslingsmitte i Norge</h4>
      <ul>
        <li>Den første meslingepidemien i Norge ble beskrevet i 1669, deretter er det nevnt gjentatte, store epidemier i Norden.</li>
        <li>Fra midten av 1800-tallet kom større epidemier med 3–4 års mellomrom i Norge, med høy dødelighet.</li>
        <li>Over 97 prosent av nordmenn født før meslingvaksinasjon ble innført i 1969, har hatt meslinger.</li>
        <li>Etter at vaksine ble tatt i bruk, har antall sykdomsutbrudd stadig sunket.</li>
        <li>Siste større landsomfattende utbrudd i Norge var i 1980-81, siste mindre lokale utbrudd var på Nesodden i 1996 med 82 registrerte tilfeller.</li>
        <li>Siste registrerte dødsfall forårsaket av meslingvirus var i 1989.</li>
        <li>Opptrer i dag unntaksvis, som sporadiske importtilfeller gjennom personer smittet i utlandet, som av og til fører til mindre utbrudd i lokalmiljøer med «lommer» av uvaksinerte barn.</li>
        <li>I 2007 var det i Norge et meslingutbrudd blant barn i reisende familier fra England med 18 tilfeller i flere deler av landet.</li>
        <li>I 2011 var det et utbrudd med tilfeller hos uvaksinerte barn i flere bydeler i Oslo.</li>
        <li>Norge deltar i Verdens helseorganisasjon (WHO) sitt prosjekt for å stanse kontinuerlig smittespredning av meslinger i Europa-regionen.</li>
      </ul>
      <p>(Kilder: FHI)</p>
      <p>
        <a href="https://www.dagbladet.no/nyheter/mesling-mysterium-kan-vaere-oppklart/71775052#">Vis resten</a>
      </p>
      <h3>Slik fungerer det</h3>
      <p>Spurkland forklarer meslingvirusets herjinger i kroppen slik:</p>
      <p>- Meslingviruset infiserer blant annet celler som er en del av immunsystemet. Og konsekvensen er at disse cellene blir ødelagt og borte. Det forskningen nå viser, at cellene som blir borte er celler som produserer antistoffer.</p>
      <p>Antistoffer blir produsert i etterkant av at vi har hatt en infeksjon eller har blitt vaksinert, og er det som gjør at vi er immune - mot influensa, for eksempel.</p>
      <h3>Sterkt kort</h3>
      <p>Medisinprofessoren opplever de nye forskningsresultatene som nok et sterkt kort i møte med vaksinemotstandere.</p>
      <h4>MMR-vaksine</h4>
      <ul>
        <li>Blandingsvaksine mot meslinger, kusma og røde hunder, som gir over 90 % beskyttelse mot hver av de tre virusinfeksjonene.</li>
        <li>Vaksinen består av levende, svekkede virus og gir få bivirkninger.</li>
        <li>Det er nok å gi barnet én injeksjon i 15-månedersalderen.</li>
        <li>Barnet får imidlertid en ny vaksinedose i 12–13-årsalderen for at immuniteten skal forsterkes.</li>
      </ul>
      <p>Kilde: <a href="https://sml.snl.no/MMR-vaksine">Store medisinske leksikon</a></p>
      <p>
        <a href="https://www.dagbladet.no/nyheter/mesling-mysterium-kan-vaere-oppklart/71775052#">Vis resten</a>
      </p>
      <p>- Det er en oppfatning om at meslingvaksinen kan være skadelig for barna, at det er bedre å få den naturlige meslinginfeksjonen. Men man får faktisk et svekket immunsystem over lengre tid av meslinger, sier Spurkland.</p>
      <p>
        <b>Hun sender likevel en varm tanke til en gruppe vaksinemotstandere i Nederland.</b>
      </p>
      <p>Barna deres fungerte som forsøkspersoner i den nye forskningsrapporten.</p>
      <p>
        <b>Foreldrene godtok ikke vaksinasjon, men de godtok at det ble tatt blodprøver av barna.</b>
      </p>
      <p>Enkelte av barna ble syke, og mistet antistoffer som følge av meslingviruset. I motsetning til sine vaksinerte jevnaldrende.</p>
    </article>
  </body>
</html>