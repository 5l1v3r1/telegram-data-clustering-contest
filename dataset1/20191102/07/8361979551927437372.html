<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/prezident-finlyandiji-pro-zustrichi-z-putinim-ta-vidnosini-z-rf-novini-svitu-50050818.html"/>
    <meta property="og:site_name" content="НВ"/>
    <meta property="article:published_time" content="2019-11-02T07:22:00+00:00"/>
    <meta property="og:title" content="Я зустрічаюся з Путіним щонайменше раз на рік. Президент Фінляндії - про те, як і навіщо будує відносини з РФ"/>
    <meta property="og:description" content="Міжнародні санкції проти Росії необхідно зберегти, проте для більш жорстких санкцій потрібні очевидні причини, вважає президент Фінляндії Саулі Нііністьо."/>
  </head>
  <body>
    <article>
      <h1>Я зустрічаюся з Путіним щонайменше раз на рік. Президент Фінляндії - про те, як і навіщо будує відносини з РФ</h1>
      <h2>Міжнародні санкції проти Росії необхідно зберегти, проте для більш жорстких санкцій потрібні очевидні причини, вважає президент Фінляндії Саулі Нііністьо.</h2>
      <address>
        <time datetime="2019-11-02T07:22:00+00:00">02 Nov 2019, 07:22</time>
      </address>
      <p>Про це він заявив в інтерв'ю журналу НВ, коментуючи відносини своєї країни з РФ.</p>
      <p>За словами Нііністьо, він зустрічається і розмовляє з Путіним «щонайменше раз на рік».</p>
      <p>«Бували роки, коли ми зустрічалися частіше. Загалом же ми дивилися один одному в очі, напевно, більше десяти разів, — зазначив Нііністьо. — Але майте на увазі, що за останні роки я зустрічався з китайським президентом Сі Цзіньпіном, з американськими президентами Дональдом Трампом і Бараком Обамою приблизно так само регулярно, як і з Путіним».</p>
      <p>Однак Фінляндія принципово підтримує санкції Євросоюзу щодо Росії, нагадав Нііністьо, хоча і контактує з РФ, а також має з нею спільний кордон, який щодня перетинають сотні людей в обидві сторони.</p>
      <p>«Хочу згадати один важливий епізод. Коли з’явилася новина про те, що росіяни анексували Крим, це була субота. Вже наступного дня, в неділю, Фінляндія засудила дії Росії. Ми завжди займали принципову позицію щодо санкцій Євросоюзу стосовно Росії», — нагадав фінський президент.</p>
      <p>«У наших відносинах є нормальні речі. Проте ми від самого початку заявили, що засуджуємо політику Росії <i>[в Криму і на Донбасі].</i> Звичайно, нам можуть сказати: ось Фінляндія просто виконує політику щодо Росії, яку визначає Брюссель. Але Фінляндія — член Євросоюзу і теж бере участь в рішеннях ЄС по Росії», — додав Нііністьо.</p>
      <p>Він також зазначив, що з усіх країн ЄС саме Фінляндія найбільше страждає від російських контрсанкцій, однак має намір зберігати політику щодо РФ «доти, доки росіяни не змінять свою поведінку».</p>
      <p>«Думаю, обмін військовополоненими між Україною і Росією — важливий крок для обох сторін», — підсумував лідер Фінляндії.</p>
      <p>Він додав, що для більш жорстких санкцій потрібні «очевидні нові причини».</p>
      <p>«Якщо щось таке трапиться — так, <i>[підтримуємо],</i> а поки ми зберігаємо статус-кво — причин посилювати санкції немає. Треба подивитися, як буде розвиватися нинішня ситуація», — вважає фінський президент.</p>
      <p>
        <b>
          <i>Читайте повну версію інтерв'ю у свіжому номері журналу НВ — № 40 від 31 жовтня 2019 року.</i>
        </b>
      </p>
    </article>
  </body>
</html>