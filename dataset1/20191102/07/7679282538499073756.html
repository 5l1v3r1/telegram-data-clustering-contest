<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-bhupinder-singh-hooda-appointed-as-the-leader-of-the-haryana-congress-legislature-party-2828259.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-02T07:47:15+00:00"/>
    <meta property="og:title" content="हरियाणा: हुड्डा विधायक दल के नेता नियुक्त, विधानसभा में होंगे नेता प्रतिपक्ष"/>
    <meta property="og:description" content="कांग्रेस अध्यक्ष सोनिया गांधी ने शनिवार को हरियाणा के पूर्व मुख्यमंत्री भूपिन्दर सिंह हुड्डा को राज्य में पार्टी विधायक दल का नेता नियुक्त किया। पार्टी महासचिव एवं हरियाणा प्रभारी गुलाम नबी आजाद ने..."/>
  </head>
  <body>
    <article>
      <h1>हरियाणा: हुड्डा विधायक दल के नेता नियुक्त, विधानसभा में होंगे नेता प्रतिपक्ष</h1>
      <address><time datetime="2019-11-02T07:47:15+00:00">02 Nov 2019, 07:47</time> by <a rel="author">नई दिल्ली, एजेंसी</a></address>
      <p>कांग्रेस अध्यक्ष सोनिया गांधी ने शनिवार को हरियाणा के पूर्व मुख्यमंत्री भूपिन्दर सिंह हुड्डा को राज्य में पार्टी विधायक दल का नेता नियुक्त किया। पार्टी महासचिव एवं हरियाणा प्रभारी गुलाम नबी आजाद ने यहां संवाददाताओं को बताया कि शुक्रवार को विधायक दल की बैठक में नेता नियुक्त करने संबंधी निर्णय सोनिया गांधी पर छोड़ा गया था। पर्यवेक्षक मधुसूदन मिस्त्री ने सोनिया को रिपोर्ट दी जिसके बाद उन्होंने हुड्डा को विधायक दल का नेता नियुक्त किया।</p>
      <figure>
        <iframe data-src="https://twitter.com/ANI/status/1190526490477072384?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>इस तरह हुड्डा अब हरियाणा विधानसभा में नेता प्रतिपक्ष होंगे। हरियाणा विधानसभा के लिए निर्वाचित कांग्रेस विधायकों की चंडीगढ़ में शुक्रवार को बैठक हुई। इसके बाद कांग्रेस विधायक दल (सीएलपी) का नया नेता चुनने के लिए पार्टी अध्यक्ष सोनिया गांधी को अधिकृत किया गया।</p>
      <p>सूत्रों के मुताबिक, सीएलपी की बैठक में विधायकों ने पूर्व मुख्यमंत्री हुड्डा और पूर्व सीएलपी नेता किरण चौधरी का नाम प्रस्तावित किया जिसे लेकर दोनों गुटों में खींचतान शुरू हो गयी। पार्टी सूत्रों ने बताया कि 25 विधायकों ने हुड्डा का समर्थन किया जबकि छह विधायक किरण को सीएलपी नेता बनाने के पक्ष में थे। गौरतलब है कि 90 सदस्यीय विधानसभा में कांग्रेस के 31 विधायक चुने गए हैं।<br/> </p>
    </article>
  </body>
</html>