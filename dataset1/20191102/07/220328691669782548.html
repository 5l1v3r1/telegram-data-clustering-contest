<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/arkhangelova-zadushnitsa-e-otdavame-pochit-405621.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-02T07:10:15+00:00"/>
    <meta property="og:title" content="Архангелова задушница e, отдаваме почит"/>
    <meta property="og:description" content="На Архангелова задушница, както на всеки друг помен, се раздават жито, хляб, вино, сладкиши, бонбони, плодове и други храни"/>
  </head>
  <body>
    <article>
      <h1>Архангелова задушница e, отдаваме почит</h1>
      <address>
        <time datetime="2019-11-02T07:10:15+00:00">02 Nov 2019, 07:10</time>
      </address>
      <p>Днес православните християни отбелязват Архангелова задушница. Тя е една от трите Големи Задушници, в които се прави помен в чест на починалите..</p>
      <p>На този ден се отдава почит към паметта на починалите, вечна признателност на офицерите и войниците, загинали за България и на всички паднали в редовете на Българската армия.</p>
      <p>Във всеки православен храм се извършва специално богослужение - Литургия за упокой и Обща панихида, която се отбелязва като Задушница. Архангеловата задушница е израз на вярата ни в безсмъртието на душата и във възкресението на мъртвите. Спасителят учи, че умрелите не умират в истинския смисъл на думата, а преминават при смъртта си от земния във вечния живот. Затова живите отдават почит и признание на покойниците като правят помен - възпоминание.</p>
      <p>На задушница посещаваме гробовете на нашите близки. Почистваме ги, прекадяваме с тамян и украсяваме с цветя. В миналото най-възрастната жена преливала гроба с червено вино. Старите хора вярват, че ако видиш мушица или пеперудка да жужи около тебе на този ден, значи душата на покойника е дошла.</p>
      <p>На Архангелова задушница, както на всеки друг помен, се раздават жито, хляб, вино, сладкиши, бонбони, плодове и други храни. Освен на близките, се раздава и на хората около съседните гробове, дори да са непознати. Житото символизира възкресението, а хлябът - Исус Христос. Поменът, който се прави, е възпоменание на живите за починалия, че не е забравен. Според богослови това е връзката между земната и небесната Църква.</p>
    </article>
  </body>
</html>