<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/bologna/cronaca/incidente-mortale-a13-oggi-1.4865279"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-02T07:20:50+00:00"/>
    <meta property="og:title" content="Incidente A13 ultim'ora. Morti padre, madre e bambina di cinque mesi / FOTO e VIDEO"/>
    <meta property="og:description" content="Altri cinque sono feriti. Indagati per omicidio stradale i conducenti dell'auto e del pullman (con a bordo 50 ragazzi) che hanno tamponato il camper su cui viaggiava la famiglia vicentina. Sono risultati negativi all'alcol test"/>
  </head>
  <body>
    <article>
      <h1>Incidente A13 ultim'ora. Morti padre, madre e bambina di cinque mesi / FOTO e VIDEO</h1>
      <h2>Altri cinque sono feriti. Indagati per omicidio stradale i conducenti dell'auto e del pullman (con a bordo 50 ragazzi) che hanno tamponato il camper su cui viaggiava la famiglia vicentina. Sono risultati negativi all'alcol test</h2>
      <address><time datetime="2019-11-02T07:20:50+00:00">02 Nov 2019, 07:20</time> by <a rel="author">il Resto del Carlino</a></address>
      <p>Bologna, 2 novembre 2019 - Famiglia distrutta da una <b>terribile carambola</b> in autostrada (<a href="https://www.ilrestodelcarlino.it/bologna/cronaca/foto/incidente-a13-1.4865615"><b>foto</b></a>). Sono infatti <b>tre le vittime</b> dell'incidente mortale avvenuto nella notte sull' A13 Bologna-Padova. Si tratta di <b>padre, madre e figlioletta di 5 mesi</b>, che, nel momento dell'impatto, stavano viaggiando <b>su un furgoncino</b> adattatto a camper.</p>
      <figure>
        <a href="https://www.quotidiano.net/cronaca/video/bologna-incidente-sulla-a13-morti-padre-madre-e-figlia-di-pochi-mesi-1.4865672">
          <img src="https://cdn.quotidiano.net/polopoly_fs/1.4865678!/httpImage/image.jpg_gen/derivatives/wide_325/image.jpg"/>
        </a>
        <figcaption>
          <a href="https://www.quotidiano.net/cronaca/video/bologna-incidente-sulla-a13-morti-padre-madre-e-figlia-di-pochi-mesi-1.4865672">Bologna, incidente sulla A13: morti padre, madre e figlia di pochi mesi</a>
        </figcaption>
      </figure>
      <h3>Le vittime</h3>
      <p>La famiglia vittima della <b>strage stradale</b> era di <b>Schio</b>, in provincia di <b>Vicenza</b>. I genitori, di 32 e 29 anni, sono <b>Daniele Minati </b>e <b>Anna Pieropan, </b>e<b> </b>con loro c'era la neonata (nata a maggio) <b>Diletta Minati </b>di appena 5 mesi. Altre <b>cinque persone</b> sono rimaste ferite (tre delle quali sono state trasportate in ospedale, ma non versano in gravi condizioni). Daniele e Anna si erano sposati nell'estate del 2017. Anna si era laureata a Padova in Scienze politiche con il massimo dei voti, Daniele aveva studiato veterinaria e ora lavoravano entrambi nel settore socio-sanitario. "Il mio giorno più bello nel mondo - scriveva la ragazza su Facebook pubblicando le foto delle nozze - l'ho vissuto con te". Cinque mesi fa l'arrivo della piccola Diletta.</p>
      <h3>La dinamica dell'incidente</h3>
      <p>La <a href="https://www.quotidiano.net/cronaca/video/bologna-incidente-sulla-a13-morti-padre-madre-e-figlia-di-pochi-mesi-1.4865672"><b>tragedia (video)</b></a> si è consumata verso mezzanotte e dieci, quando il <b>Fiat Doblò </b>con a bordo <b>la famiglia vicentina</b>, che stava probabilmente tornando verso casa, è stato tamponato da una <b>una Ford Fiesta </b>e, dopo aver urtato il new jersey, <b>si è ribaltato</b> in mezzo alla carreggiata dove è stato centrato in pieno da un <b>pullman</b> che stava sopraggiungendo. Nell'impatto, violentissimo, la coppia è morta sul colpo. Il pullman ha praticamente distrutto il mezzo della coppia vicentina. Il personale sanitario del 118 ha tentato a lungo di rianimare la neonata ma per la piccola non c'è stato nulla da fare.</p>
      <h3>Un bus pieno di ragazzi</h3>
      <p>Sul bus viaggiava una comitiva di una <b>cinquantina di ragazzi </b>di <b>Pordenone</b>, tra i quali alcuni minorenni, che stava rientrando da una gita al <b>Lucca Comics.</b> Lo schianto è avvenuto <b>sull'A13 Bologna-Padova</b>, nel tratto tra <b>Bologna Interporto</b> e <b>Altedo</b> in direzione nord, al km 15, all'altezza di <b>Saletto di Bentivoglio</b>.</p>
      <h3>Indagine per omicidio stradale</h3>
      <p>I conducenti dei due veicoli che hanno tamponato il camper sono stati denunciati e quindi indagati per <b>omicidio stradale.</b> Alla guida dell'utilitaria un ragazzo di 19 anni di Napoli <b>neopatentato</b> (ha conseguito la patente a maggio), mentre il conducente del pullman <b>è un 53enne originario dell'ex Jugoslavia,</b> residente in Italia. A entrambi la Polstrada di Altedo, che ha eseguito i rilievi, ha cautelativamente <b>ritirato la patente, </b>misura che, insieme alla denuncia per omicidio, è un atto dovuto, in attesa di completare le indagini. Dai primi esiti dell'alcoltest entrambi sono risultati negativi.</p>
      <h3>I soccorsi</h3>
      <p>Sul posto sono intervenuti anche quattro squadre dei vigili del fuoco e il personale della direzione 3° Tronco di Bologna di Autostrade per l'Italia. Questa mattina <b>il traffico circola regolarmente</b> su entrambe le corsie disponibili.</p>
      <h3>Il sindaco di Schio: "E' un giorno tristissimo"</h3>
      <p>"<b>E' un giorno tristissimo</b>", dice il sindaco di Schio <b>Valetr Orsi</b>, intervistato dall'Ansa. La famiglia Minati abitava nel Quartiere del Sacro Cuore, dove era molto nota. Orsi, appena appresa la notizia si è subito recato a casa dei familiari per portare le <b>condoglianze</b> dell'intera cittadinanza: "Ci stringiamo attorno alle famiglie, che erano <b>molto conosciute e stimate</b> in città. Non ci sono parole, non ci rimane che stringerci attorno a questi nostri cittadini colpiti con un lutto terribile".</p>
      <p>Non è escluso che nel giorno dei funerali possa essere proclamato <b>il lutto cittadino,</b> ma al momento il sindaco Orsi spiega di "non poter anticipare nulla. Ho intenzione di parlare con i familiari prima di prendere qualsiasi decisione". Lo stesso sindaco ha assicurato che ai congiunti della famiglia "daremo <b>tutto il nostro appoggio possibile</b>, anche mettendo a disposizione i nostri psicologi e altre figure professionali simili".</p>
      <h3>Emilia Romagna: stragi sulle strade</h3>
      <p>Sono stati 111, con <b>244 vittime tra cui 6 bambini</b>, gli incidenti plurimortali registrati in Italia nei primi nove mesi del 2019 dell'Asaps, <b>l'Associazione dei sostenitori della Polstrada</b>. Il conto non comprende quindi quello di questa notte in A13, con un'intera famiglia distrutta, né quelli di ottobre (in Sicilia e Calabria il bilancio più pesante).</p>
      <p>Dei 111 schianti, <b>26 sono avvenuti lungo le autostrade</b>, 75 su statali e provinciali, 10 nei centri abitati. Tra le vittime anche 39 stranieri. Sono stati 94 gli incidenti con 2 vittime, 13 quelli con tre, due con quattro e due con più di 4 decessi. <b>Tre gli incidenti plurimortali </b>causati da pirati della strada. In tre sinistri un conducente (nei casi in cui è stato possibile accertarlo) è risultato <b>positivo all'alcol</b> e in uno alla droga.</p>
      <p>In 92 episodi coinvolte autovetture, <b>in 11 autocarr</b>i, in uno un pullman, in 7 moto, in 2 un velocipede e infine in 6 un pedone. Le regioni con il <b>maggior numero di incidenti plurimortali</b> nei primi nove mesi 2019 sono Puglia (14), <b>Emilia-Romagna</b> (13) e Lombardia (12).</p>
      <figure>
        <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4865718.1572700114%21%2FhttpImage%2Fimage.JPEG_gen%2Fderivatives%2Ffullsize%2Fimage.JPEG&amp;w=660&amp;h=371&amp;fmt=jpg"/>
        <figcaption>Il furgone della famiglia vicentina è stata prima tamponata da un'auto e poi da un pullman</figcaption>
      </figure>
      <figure>
        <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4865719.1572700114%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=393&amp;h=500&amp;fmt=jpg"/>
        <figcaption>A perdere la vita sono stati Daniele Minati, 32 anni, la moglie Anna Pieropan, 29, e la loro figlioletta di appena 5 mesi</figcaption>
      </figure>
      <figure>
        <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4865720.1572700114%21%2FhttpImage%2Fimage.JPEG_gen%2Fderivatives%2Ffullsize%2Fimage.JPEG&amp;w=660&amp;h=495&amp;fmt=jpg"/>
        <figcaption>Il Ducato si è ribaltato in mezzo alla corsia e poi è stato centrato dal secondo mezzo</figcaption>
      </figure>
      <figure>
        <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4865721.1572700114%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=381&amp;fmt=jpg"/>
        <figcaption>Il furgone-camper è stato centrato anche dal pullman di ragazzini che stava tornando da Lucca Comics</figcaption>
      </figure>
      <figure>
        <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4865722.1572700114%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=333&amp;h=500&amp;fmt=jpg"/>
        <figcaption>Le foto del amtrimonio di Daniele e Anna: lui era di Vicenza, lei di Schio</figcaption>
      </figure>
      <figure>
        <img src="https://immagini.quotidiano.net/?url=http%3A%2F%2Fp1014p.quotidiano.net%3A80%2Fpolopoly_fs%2F1.4865724.1572700114%21%2FhttpImage%2Fimage.JPG_gen%2Fderivatives%2Ffullsize%2Fimage.JPG&amp;w=660&amp;h=368&amp;fmt=jpg"/>
        <figcaption>L'auto del napoletano di 19 anni, ora indagato per omicidio stradale</figcaption>
      </figure>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.quotidiano.net/cronaca/video/bologna-incidente-sulla-a13-morti-padre-madre-e-figlia-di-pochi-mesi-1.4865672"/>
        <a href="https://www.ilrestodelcarlino.it/bologna/cronaca/foto/incidente-a13-1.4865615"/>
      </related>
    </article>
  </body>
</html>