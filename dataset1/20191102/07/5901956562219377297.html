<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/okusi/clanek/recept-novembrski-objem-243192"/>
    <meta property="og:site_name" content="Slovenske novice"/>
    <meta property="article:published_time" content="2019-11-02T07:51:00+00:00"/>
    <meta property="og:title" content="Recept: novembrski objem"/>
    <meta property="og:description" content="Strašljive buče s svečo v sredini in duhovi, ogrnjeni v staro belo rjuho, so ameriški običaj. Odkar so stvari bolj grozne podnevi kot ponoči, so postale novembrske buče neverjetno prijazne, sum..."/>
  </head>
  <body>
    <article>
      <h1>Recept: novembrski objem</h1>
      <h2>Krožnik, ki nahrani, sprosti in vzbuja preproste občutke zadovoljstva, običajno povezane s spomini na otroštvo.</h2>
      <address><time datetime="2019-11-02T07:51:00+00:00">02 Nov 2019, 07:51</time> by <a rel="author">Beba Splichal</a></address>
      <slideshow>
        <figure>
          <img src="https://www.slovenskenovice.si/images/slike/2019/10/27/1533556.jpg"/>
          <figcaption>FOTO: Hana Splichal</figcaption>
        </figure>
        <figure>
          <img src="https://www.slovenskenovice.si/images/slike/2019/10/27/1533594.jpg"/>
          <figcaption>Hokaido buča je najbolj značilna predstavnica jesenskih buč. Čvrsta je in obstojna, če le ni poškodovana, zdrži na okenski polici vso zimo. Prerežemo jo z močnim nožem na nedrsljivi podlagi, očistimo sredico z žlico, nato pa narežemo na rezine. Ni nujno, da jo olupimo. FOTO: Guliver/Getty Images</figcaption>
        </figure>
      </slideshow>
      <p>Strašljive buče s svečo v sredini in duhovi, ogrnjeni v staro belo rjuho, so ameriški običaj. Odkar so stvari bolj grozne podnevi kot ponoči, so postale novembrske buče neverjetno prijazne, sumljivo nasmejane in kičaste. Duhovi so se umaknili, saj jih nihče več ne opazi, niti če se mu postavijo pred nos. Preveč smo zaposleni z ugodnimi nakupi. Tudi to je prišlo menda iz Amerike. Kupi, tudi če ne potrebuješ, saj je poceni. Smetarji bodo imeli spet veliko dela, prijazne buče pa se nam bodo smehljale.<br/>Običaj je izvorno namreč takšen: s strašljivimi podobami odganjamo zle sile, z narejenimi nasmehi jih vabimo v svoje življenje.<br/>Nenadoma so se iz zemlje dvignile jesenske meglice in postalo je hladno okrog srca. Naslednje mesece se bomo zavijali v šale in objemali tople skodelice čaja, iskali varnost, brlog, zavetje za prezimovanje. Kdor ima ta instinkt dovolj močan, da ga začuti, še ni čisto izgubljen. Če znate skuhati vsaj makarone, si lahko pripravite zvrhan krožnik tolažilne hrane.<br/><br/>Všeč mi je angleški izraz comfort food, ki označuje krožnik, ki nahrani, sprosti in vzbuja preproste občutke zadovoljstva, običajno povezane s prijetnimi spomini na otroštvo. V slovenščini ne najdem ustrezne besede, ki bi to povedala. Mac n cheese je menda takšna hrana. Mac n cheese so makaroni s sirom. Mac kot maccaroni, ne kot računalnik. Značilna ameriška jed, ki skoraj sigurno, glede na glavno sestavino, izvira iz Italije. Makaroni in sir naredijo bogato kremno jed, okus je sladek in poln. Omaka je narejena na preverjeno odličen način, v vroč bešamel naribate sir. Temu se v kulinariki reče omaka mornay. Sir mora biti vrste cheddar, ok, lahko se ga zamenja s katerim drugim, dobro topljivim, da bo omaka gosto lepljiva in bo povezala makarone v čudovito okusen cmok. Tako pravi klasika. Zdaj pa veganiziranje. Kar izziv, da narediš makarone s sirom brez sira in imajo na koncu še vedno tak okus, kot da so s sirom. Malo sem preverila in res ni problem najti zamenjave za kravji sir. Danes lahko kupiš kar koli, celo veganski cheddar. Običajno je narejen iz soje, oreščkov in dodatkov, ki naredijo želen okus in strukturo. Saj je zabavno, ne vem pa, zakaj bi se trudili dobiti nekaj, česar ne želimo jesti. Iskala sem raje drugje: kaj ima mac n cheese takega, da je tako priljubljen? Mislim, da je to preprost, topel in mehek okus. Pa sem skombinirala sladke rumene buče, megličast november in comfort food v nov recept. Naj vas objame, kot si to želite. Potem vas ne bo strah pogledati v temo.</p>
      <figure>
        <img src="https://www.slovenskenovice.si/images/slike/2019/10/27/1533594.jpg"/>
        <figcaption>Hokaido buča je najbolj značilna predstavnica jesenskih buč. Čvrsta je in obstojna, če le ni poškodovana, zdrži na okenski polici vso zimo. Prerežemo jo z močnim nožem na nedrsljivi podlagi, očistimo sredico z žlico, nato pa narežemo na rezine. Ni nujno, da jo olupimo. FOTO: Guliver/Getty Images</figcaption>
      </figure>
      <p><b>Makaroni z oranžno omako</b><br/><br/>1. Bučo prerežete, z žlico očistite semen, nato narežete na rezine. Pečete jih v pečici ali v večji ponvi s pokrovom pri srednji temperaturi. Naj imajo dovolj olja. Vmes jih obrnete.<br/><br/>2. Ko je buča že malo mehka, jo solite, poprate (sveže mlet poper), dodate lističe svežega žajblja in osmukan timijan ter nekaj celih olupljenih strokov česna. Pečete do mehkega.<br/><br/>3. Makarone skuhate, odcedite (nekaj tekočine prihranite) in vrnete v vroč lonec.<br/><br/>4. Pečeno bučo stresete v blender, dodate kvasove kosmiče in toliko tekočine, v kateri so se kuhali makaroni, da dobite ravno prav gosto omako. Naj ne bo kot pire, spet pa ne preveč tekoča.<br/><br/>5. Makarone v loncu premešate z vročo omako, naložite na globoke krožnike in posipate z nasekljanim suhim čilijem.</p>
    </article>
  </body>
</html>