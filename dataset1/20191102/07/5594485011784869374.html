<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/sinoptikt-petr-yankov-posochi-koga-prez-noemvri-shche-padne-prviyat-golyam-snyag-karta_news706393.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-02T07:15:00+00:00"/>
    <meta property="og:title" content="Синоптикът Петър Янков посочи кога през ноември ще падне първият голям сняг КАРТА"/>
    <meta property="og:description" content="След застудяването в края на октомври, ноември започва с предимно слънчево време"/>
  </head>
  <body>
    <article>
      <h1>Синоптикът Петър Янков посочи кога през ноември ще падне първият голям сняг КАРТА</h1>
      <h2>След застудяването в края на октомври, ноември започва с предимно слънчево време</h2>
      <address>
        <time datetime="2019-11-02T07:15:00+00:00">02 Nov 2019, 07:15</time>
      </address>
      <p>https://blitz.bg/obshtestvo/sinoptikt-petr-yankov-posochi-koga-prez-noemvri-shche-padne-prviyat-golyam-snyag-karta_news706393.html Blitz.bg</p>
      <figure>
        <img src="https://static.blitz.bg/documents/thumbnails/730/201811/1543488474-img-8773jpg.jpg"/>
        <figcaption>Снимка: Георги КОЛЕВ, БЛИЦ</figcaption>
      </figure>
      <p><b>Средната месечна температура в повечето райони през ноември тази година ще бъде около нормата (от 10 до 15 градуса), а в източните райони, където се очакват повече мъгли и облаци, и котловините, да бъде малко под нея. </b><br/><br/>Прогнозата е на Петър Янков, дежурен синоптик на TВ-MET, съобщава "<a href="https://trud.bg/%d1%86%d0%b8%d0%b3%d0%b0%d0%bd%d1%81%d0%ba%d0%be-%d0%bb%d1%8f%d1%82%d0%be-%d0%bf%d1%80%d0%b5%d0%b7-%d0%bd%d0%be%d0%b5%d0%bc%d0%b2%d1%80%d0%b8-2/">Труд</a>".<br/><br/>Във валежно отношение също очакванията са за близки до нормалните месечни количества валеж, като в източната половина от страната да бъдат по-малко от обичайното, а в западните части с 10% повече и количества от 60 до 70 л/м2.<br/><br/>След застудяването в края на октомври, ноември започва с предимно слънчево време, с условия за краткотрайни сутрешни мъгли.<br/><br/>Средно дневните температури ще достигат от 12 до 20 градуса. Валежи и чувствително захлаждане се очакват от 19 до 21 ноември, когато дневните температури в населените места ще достигат 4-9 градуса, а по високите полета в западните райони ще превали и сняг.<br/><br/>В периода 22 до 25 ноември в западните райони ще бъде слънчево с временни заоблачавания, а на изток ще има повече облаци и условия за слаби валежи. Утрините ще бъдат хладни, а в котловините и с намалена видимост.<br/> </p>
      <figure>
        <img src="https://static.blitz.bg/documents/thumbnails/520/201910/1572500185-32-1-1.jpg"/>
      </figure>
      <p>Очакваните най-ниски температури по високите западни полета и на места в Добруджа ще бъдат до 3-5 градуса, а дневните температури ще достигат от 9 до 14 градуса.<br/><br/>Нови валежи от дъжд, по планините от сняг, и понижение на температурите, ще има от 29 ноември до 02 декември. Първите по-съществени валежи от сняг в населените места ще има от 03 до 05 декември.<br/><br/>През ноември късната есен е пълен господар на времето. Преобладават антициклонални синоптични обстановки. При тях обикновено времето през нощта е ясно, а през деня предимно слънчево. В такива дни слънцето грее, но не топли.<br/><br/>Тези периоди са известни като “сиромашко (циганско) лято”, което според народната метеорология продължава 40 дни след Димитровден.<br/><br/>Народната метеорология включва прогнози за времето, които са основани на традиционните познания и наблюдения върху движението на небесните тела, атмосферните явления, поведението на животните, състоянието на дърветата и растенията.<br/><br/><b>За ноември тя гласи:</b><br/><br/>Слаба зима през ноември води до неплодородие. Ако на Свети Архангел (8 ноември) е ясно и падне слана, зелето ще е добро и до първи декември няма да вали сняг.<br/><br/>Каквото е времето на Въведение Богородично (21.11), такова ще е и през цялата зима. Когато е облачно срещу Въведение Богородично, зимата бива мека, когато е ясно – много студена.<br/><br/>Ноември ще започне със слаба геомагнитна активност според прогнозите. В периода от 17 до 27 ноември обаче се очаква повишен интензитет на ширините на Балканите и има опасност от магнитни бури в полярните зони.<br/><br/>Геомагнитната активност на 21 и 22 ноември ще се повиши, като на Балканите се очакват магнитни бури. От 25 до 27 също прогнозите показват предпоставки за повишена активност. След 10 дни, в които има опасност от магнитни бури, земното магнитно поле ще се успокои и през повечето дни ще бъде спокойно.<br/><br/>Продължителността на деня през ноември продължава да намалява. На тридесетия ден от месеца денят е 9 часа и 18 минути. На 22 ноември пък Слънцето влиза в знака Стрелец.<br/><br/><a href="https://www.blitz.bg/vremeto/sofia"><b>Какво ще е времето по дни и часове може да видите в рубриката на БЛИЦ, в която ви информираме в реално време какви са климатичните условия в страната</b></a></p>
    </article>
  </body>
</html>