<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/it/739636"/>
    <meta property="og:site_name" content="เดลินิวส์"/>
    <meta property="article:published_time" content="2019-11-02T07:10:00+00:00"/>
    <meta property="og:title" content="ไทยคว้าประธานภูมิภาคเอเชียแปซิฟิคของสมาคมอุทยานวิทย์ฯนานาชาติ"/>
    <meta property="og:description" content="สมาคมอุทยานวิทยาศาสตร์นานาชาติ  เลือก 'นางสุวิภา วรรณสาธพ' ผู้อำนวยการอุทยานวิทยาศาสตร์ประเทศไทย  ดำรงตำแหน่งประธานประจำภูมิภาคเอเชียแปซิฟิค ฯ"/>
  </head>
  <body>
    <article>
      <h1>ไทยคว้าประธานภูมิภาคเอเชียแปซิฟิคของสมาคมอุทยานวิทย์ฯนานาชาติ</h1>
      <address>
        <time datetime="2019-11-02T07:10:00+00:00">02 Nov 2019, 07:10</time>
      </address>
      <p>
        <b>สมาคมอุทยานวิทยาศาสตร์นานาชาติ  เลือก "นางสุวิภา วรรณสาธพ" ผู้อำนวยการอุทยานวิทยาศาสตร์ประเทศไทย  ดำรงตำแหน่งประธานประจำภูมิภาคเอเชียแปซิฟิค ฯ</b>
      </p>
      <p>รายงานข่าวจากสำนักงานพัฒนาวิทยาศาสตร์และเทคโนโลยีแห่งชาติ (สวทช.)  แจ้งว่า เมื่อเร็วๆนี้ สมาคมอุทยานวิทยาศาสตร์นานาชาติ (International Association of Science Parks and Areas of Innovation, IASP)  ได้จัดงานประชุมนานาชาติ 36TH IASP WORLD CONFERENCE 2019 ณ เมืองน็องต์ ประเทศฝรั่งเศส  ซึ่งเป็นการรวมเครือข่ายของอุทยานวิทยาศาสตร์และ Area of Innovation จากทั่วโลก โดยมีวัตถุประสงค์เพื่อเชื่อมโยงเครือข่ายความร่วมมือด้านวิทยาศาสตร์และเทคโนโลยี และเสริมสร้างขีดความสามารถการแข่งขันของผู้ประกอบการนวัตกรรม อันนำไปสู่การเติบโตของภาคเศรษฐกิจระดับโลก ตลอดจนการถ่ายทอดด้านองค์ความรู้และเทคโนโลยีสู่ Science, technology &amp; research parks (STPs) ทั่วโลก  ทั้งนี้สมาคม IASPมีสมาชิกเป็นอุทยานวิทยาศาสตร์ต่างๆ กว่า 350 แห่ง จาก 74 ประเทศทั่วโลก</p>
      <figure>
        <img src="https://www.dailynews.co.th/admin/upload/20191102/news_cPAyBiVfdw142601_533.jpg?v=20191104127?v=4617"/>
      </figure>
      <p>พร้อมกันนี้ที่ประชุมได้พิจารณาให้ "นางสุวิภา วรรณสาธพ"  ผู้ช่วยผู้อำนวยการ สำนักงานพัฒนาวิทยาศาสตร์และเทคโนโลยีแห่งชาติ (สวทช.) ในฐานะผู้อำนวยการอุทยานวิทยาศาสตร์ประเทศไทย ดำรงตำแหน่งประธานประจำภูมิภาคเอเชียแปซิฟิคของสมาคมอุทยานวิทยาศาสตร์นานาชาติ (International Association of Science Parks and Areas of Innovation, IASP) โดยมีวาระ 2 ปี (ค.ศ.2019-2020)  </p>
      <figure>
        <img src="https://www.dailynews.co.th/admin/upload/20191102/news_uHvhixBjZr142556_533.jpg?v=20191104127?v=7799"/>
      </figure>
      <p>นางสุวิภา กล่าวว่า “การเข้ารับตำแหน่งในครั้งนี้ จะเป็นโอกาสดีที่ไทยจะใช้ประโยชน์จากเครือข่ายอุทยานวิทยาศาสตร์นี้เป็นสะพานเชื่อมธุรกิจและขยายความร่วมมือและตลาดต่างประเทศให้กับผู้ประกอบการและส่งเสริมให้นานาชาติเห็นถึงศักยภาพของอุทยานวิทยาศาสตร์ในไทยและดึงดูดให้มาลงทุน อันจะช่วยเพิ่มขีดความสามารถให้กับผู้ประกอบการไทยในเวทีโลก”<br/> <br/> </p>
    </article>
  </body>
</html>