<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/02/megerositettek-vietnamiak-voltak-a-horrorkamion-aldozatai"/>
    <meta property="og:site_name" content="infostart"/>
    <meta property="article:published_time" content="2019-11-02T07:44:00+00:00"/>
    <meta property="og:title" content="Megerősítették, vietnamiak voltak a horrorkamion áldozatai"/>
    <meta property="og:description" content="A rendőrség szerint valószínűleg vietnami volt az a 39 ember, akit a múlt héten találtak holtan egy bolgár rendszámú kamion hűtőkonténerében Anglia délkeleti részén."/>
  </head>
  <body>
    <article>
      <h1>Megerősítették, vietnamiak voltak a horrorkamion áldozatai</h1>
      <address><time datetime="2019-11-02T07:44:00+00:00">02 Nov 2019, 07:44</time> by <a rel="author">Infostart / MTI</a></address>
      <h3>A rendőrség szerint valószínűleg vietnami volt az a 39 ember, akit a múlt héten találtak holtan egy bolgár rendszámú kamion hűtőkonténerében Anglia délkeleti részén.</h3>
      <p>Az első hatósági beszámolókban még az szerepelt, hogy az áldozatok mindegyike kínai állampolgár volt. A területileg illetékes Essex megyei rendőrség péntek esti tájékoztatásában azonban közölte: az eddigi azonosítási vizsgálatok alapján most már úgy tartja, hogy az áldozatok vietnamiak voltak.</p>
      <p>A tájékoztatás szerint a rendőrség kapcsolatban van a vietnami kormánnyal, emellett közvetlen kapcsolatba lépett számos családdal Nagy-Britanniában és Vietnamban, és úgy tűnik, hogy sikerült is megtalálni a tragédia több áldozatának családját.</p>
      <p>A beszámoló szerint ugyanakkor még nincs olyan bizonyíték a hatóságok birtokában, amelynek alapján mindezt formálisan meg lehetne erősíteni, az ehhez szükséges bizonyítékok összegyűjtése jelenleg is számos országban folyik világszerte, és a rendőrség egyelőre nincs abban a helyzetben, hogy az áldozatok bármelyikének kilétéről tájékoztatást adjon.</p>
      <blockquote>A nyomozás keretében pénteken három embert vettek őrizetbe, kettőt Vietnamban, egyet Írországban.</blockquote>
      <p>Az ügyben már a múlt héten is őrizetbe vettek négy gyanúsítottat, hármat Angliában, egyet Írországban.</p>
      <p>Az Angliában őrizetbe vett embereket - egy 38 éves és egy 48 éves férfit, valamint egy 38 éves nőt - embercsempészetre szőtt összeesküvés és emberölés gyanújával tartották fogva. Őket a múlt hétvégén óvadék ellenében szabadlábra helyezték, bár továbbra is gyanúsítottként tartják őket nyilván.</p>
      <p>A kamion sofőrje, a 25 éves, észak-írországi illetőségű Maurice Robinson ellen ugyanakkor 39 rendbeli emberölés, valamint embercsempészetre, illegális bevándorlás elősegítésére és pénzmosásra szőtt összeesküvés címén vádat emeltek.</p>
      <p>Robinson november 25-én áll a londoni központi büntetőbíróság - utcája után közkeletű nevén az Old Bailey - elé.</p>
      <p>A 39 holttestet október 22-én hajnalban találták meg a délkelet-angliai Thurrock ipari parkjában álló kamion rakterében.</p>
      <p>A hűtőkonténer nem sokkal korábban érkezett a Temze torkolatában fekvő közeli Purfleet kisváros komptermináljába a belgiumi Zeebrugge kikötőjéből. A Scania típusú nyerges vontató, amelyet Robinson vezetett, Írországból kelt át komppal Angliába, és röviddel a holttestek megtalálása előtt vette fel a pótkocsit.</p>
      <p>A brit vádhatóság szerint az ügy mögött egy olyan globális hálózat áll, amely jelentős számú illegális bevándorló Nagy-Britanniába csempészését szervezi, és ennek tagja a kamionsofőr is.</p>
      <p>
        <i>Nyitókép: MTI/AP/Alastair Grant</i>
      </p>
    </article>
  </body>
</html>