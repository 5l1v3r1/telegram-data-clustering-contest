<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/kerala/2019/11/02/koodathil-karamana-death.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-02T07:07:00+00:00"/>
    <meta property="og:title" content="വായിലും മൂക്കിലും രക്തം; കാര്യസ്ഥന്റെ മൊഴിവൈരുധ്യം, സംശയം ഉറപ്പിച്ച് ‘കൂടത്തിൽ’"/>
    <meta property="og:description" content="തിരുവനന്തപുരം ∙ കരമന കാലടി ഉമാമന്ദിരത്തിൽ (കൂടത്തിൽ തറവാട്) ജയമാധവൻ നായരുടെ (63) മരണം കൊലപാതകമെന്നു സംശയിക്കാവുന്ന വിവരങ്ങൾ കേസ് അന്വേഷിക്കുന്ന.Crime News. Manorama News. manorama online. crime kerala. crime. crime.Kerala News. Malayalam News. Manorama Online"/>
  </head>
  <body>
    <article>
      <h1>വായിലും മൂക്കിലും രക്തം; കാര്യസ്ഥന്റെ മൊഴിവൈരുധ്യം, സംശയം ഉറപ്പിച്ച് ‘കൂടത്തിൽ’</h1>
      <address><time datetime="2019-11-02T07:07:00+00:00">02 Nov 2019, 07:07</time> by <a rel="author">മനോരമ ലേഖകൻ</a></address>
      <p>തിരുവനന്തപുരം ∙ കരമന കാലടി ഉമാമന്ദിരത്തിൽ (കൂടത്തിൽ തറവാട്) ജയമാധവൻ നായരുടെ (63) മരണം കൊലപാതകമെന്നു സംശയിക്കാവുന്ന വിവരങ്ങൾ കേസ് അന്വേഷിക്കുന്ന പൊലീസിന്റെ പ്രത്യേക അന്വേഷണ സംഘത്തിനു ലഭിച്ചു. </p>
      <p>
        <b>മുഖത്ത് മുറിവുകൾ</b>
      </p>
      <p>ജയമാധവൻ നായരുടെതലയ്ക്കേറ്റ ക്ഷതങ്ങളാണ് മരണകാരണമെന്നു പോസ്റ്റ്മോർട്ടം റിപ്പോർട്ടിലും ആന്തരികാവയങ്ങളുടെ രാസപരിശോധനഫലത്തിലും വ്യക്തമായിരുന്നു. മുഖത്തും മുറിവുകളുണ്ട്. മുഖമിടിച്ചു കമിഴ്ന്നു വീണതായാണു റിപ്പോർട്ടുകൾ വ്യക്തമാക്കുന്നത്.</p>
      <p>മുഖത്തു രക്തം കട്ടപിടിച്ച നിലയിലായിരുന്നു. വായിലും മൂക്കിലും രക്തം കയറിയിരുന്നു. മുറിവുകൾ സംഭവിച്ചത് എങ്ങനെയെന്നതു സംബന്ധിച്ച അന്വേഷണമാണ് നടക്കുന്നത്. തള്ളിയിട്ടാൽ ഉണ്ടാകുന്ന മുറിവുകളാണോ എന്നും അങ്ങനെ സംഭവിക്കാനുള്ള സാധ്യതകളുമാണു പരിശോധിക്കുന്നത്. പോസ്റ്റ്മോർട്ടം ചെയ്ത തിരുവനന്തപുരം മെഡിക്കൽ കോളജിലെ ഡോക്ടറിൽ നിന്നു പൊലീസ് വിശദാംശങ്ങൾ ശേഖരിച്ചു. </p>
      <p>
        <b>ഇടതുകാലിന് സ്വാധീനക്കുറവ്</b>
      </p>
      <p>ജയമാധവൻ നായർക്ക് ഇടതുകാലിനു നേരിയ സ്വാധീനക്കുറവുണ്ടായിരുന്നുവെന്നും ഇതിന്റെ പേരിലാണു രവീന്ദ്രൻ നായർ സഹായിയായി കൂടിയതെന്നും പൊലീസ് പറയുന്നു. ഇടതുകാലിന്റെ സ്വാധീനക്കുറവിന്റെ കാര്യം പോസ്റ്റ്മോർട്ടം റിപ്പോർട്ടിലും പരാമർശിക്കപ്പെടുന്നുണ്ട്. ജയമാധവൻ നായർ ഒട്ടേറെ ഗുളികകൾ കഴിച്ചിരുന്നതായി വീട്ടുജോലിക്കാരി മുൻപ് മൊഴി നൽകിയിരുന്നു.</p>
      <p>
        <b>മൊഴിയിൽ സംശയങ്ങൾ</b>
      </p>
      <p>കട്ടിളപ്പടിയിൽ തട്ടി വീണു ജയമാധവൻ നായർ മരിച്ചതായാണു കാലടിയിലെ നാട്ടുകാർക്കുള്ള വിവരം. കാര്യസ്ഥൻ രവീന്ദ്രൻ നായർ പറഞ്ഞാണ് ഇക്കാര്യങ്ങൾ നാട്ടുകാർ അറിഞ്ഞത്. എന്നാൽ, മരണം നടന്ന 2017 ഏപ്രിൽ 2നു കാര്യസ്ഥൻ കരമന പൊലീസിനു നൽകിയ മൊഴിയിൽ രക്തം വാർന്നൊഴുകിയ കാര്യങ്ങളൊന്നും വിശദീകരിച്ചിരുന്നില്ല.</p>
      <p>രാത്രി വാതിൽ ചാരിയിടുകയാണു പതിവെന്നും അങ്ങനെയാണു താൻ രാവിലെ അബോധാവസ്ഥയിൽ കിടന്ന ജയമാധവൻ നായരെ കണ്ടെത്തിയതെന്നും മൊഴിയിലുണ്ട്. ഇക്കാര്യവും പരിശോധിക്കുന്നു. ആശുപത്രിയിലേക്കു കൊണ്ടുപോകാൻ മുൻ കാര്യസ്ഥൻ സഹദേവനും ഉണ്ടായിരുന്നുവെന്നു രവീന്ദ്രൻ നായർ പറഞ്ഞതു സഹദേവൻ നിഷേധിച്ചിട്ടുണ്ട്.</p>
    </article>
  </body>
</html>