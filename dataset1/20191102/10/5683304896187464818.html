<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/sports/cricket/2019/11/02/stop-knocking-but-break-the-door-harbhajan-singh-to-suryakumar-yadav.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-02T10:37:00+00:00"/>
    <meta property="og:title" content="ഇനി വാതിലിൽ മുട്ടിയിട്ടു കാര്യമില്ല, അടിച്ച് തകർത്തേക്കൂ: സൂര്യകുമാറിനോടു ഹർഭജൻ"/>
    <meta property="og:description" content="മുംബൈ∙ 'ഇനിയും വാതിലിൽ മുട്ടിയിട്ടു കാര്യമില്ല, ആ വാതിലങ്ങ് അടിച്ചു തകർക്ക്' – ആഭ്യന്തര ക്രിക്കറ്റിൽ തുടർച്ചയായി മികവു കാട്ടിയിട്ടും ദേശീയ ടീമിലേക്കു.Indian Cricket Team. Suryakumar Yadav. Harbhajan Singh. Indian Premier League. Deodhar Trophy 2019. Malayalam Cricket News. മലയാളം ക്രിക്കറ്റ് വാർത്തകൾ. ദേവ്ധർ ട്രോഫി 2019. സൂര്യകുമാർ യാദവ്. ഹർഭജൻ സിങ്.Cricket News. Malayalam Cricket News. Sports Magazine. Manorama Online"/>
  </head>
  <body>
    <article>
      <h1>ഇനി വാതിലിൽ മുട്ടിയിട്ടു കാര്യമില്ല, അടിച്ച് തകർത്തേക്കൂ: സൂര്യകുമാറിനോടു ഹർഭജൻ</h1>
      <address><time datetime="2019-11-02T10:37:00+00:00">02 Nov 2019, 10:37</time> by <a rel="author">മനോരമ ലേഖകൻ</a></address>
      <p>മുംബൈ∙ ‘ഇനിയും വാതിലിൽ മുട്ടിയിട്ടു കാര്യമില്ല, ആ വാതിലങ്ങ് അടിച്ചു തകർക്ക്’ – ആഭ്യന്തര ക്രിക്കറ്റിൽ തുടർച്ചയായി മികവു കാട്ടിയിട്ടും ദേശീയ ടീമിലേക്കു വിളി ലഭിക്കാത്ത മുംബൈ താരം സൂര്യകുമാർ യാദവിന് വെറ്ററൻ താരം ഹർഭജൻ സിങ്ങിന്റെ ‘ഉപദേശ’മാണിത്. ദേവ്ധർ ട്രോഫിയിൽ ഇന്ത്യ സിയുടെ താരമായ സൂര്യകുമാർ, ഇന്ത്യൻ പ്രീമിയർ ലീഗിൽ മുംബൈ ഇന്ത്യൻസിന്റെ പ്രധാന താരങ്ങളിലൊരാളാണ്. ദേവ്ധർ ട്രോഫിയിൽ കഴിഞ്ഞ ദിവസം നടന്ന ഇന്ത്യ സി – ഇന്ത്യ എ മത്സരത്തിൽ തകർത്തടിച്ച് അർധസെഞ്ചുറി നേടിയ സൂര്യകുമാറിനെ അഭിനന്ദിക്കുമ്പോഴാണ്, ‘ആ വാതിൽ അടിച്ചുതകർക്കാൻ’ ഹർഭജന്റെ ഉപദേശം.</p>
      <p>സൂര്യകുമാർ യാദവിനെ അഭിനന്ദിച്ച് ഹർഭജൻ ട്വിറ്ററിൽ കുറിച്ച വാക്കുകൾ ഇങ്ങനെ:</p>
      <p>വെൽ ഡൺ സൂര്യകുമാർ യാദവ്. ഇത് വളരെ സ്പെഷലായ പ്രകടനമാണ്... സമാനമായ പ്രകടനം നിങ്ങൾ ഇന്ത്യൻ ജഴ്സിയിലും ആവർത്തിക്കുന്നതു കാണാൻ കാത്തിരിക്കുന്നു. വാതിലിൽ മുട്ടിക്കൊണ്ടേയിരിക്കാനാണ് അവർ ആവശ്യപ്പെടുന്നത്. പക്ഷേ, ആ വാതിൽ അടിച്ചുതകർക്കേണ്ട സമയമായി. ഇതേപോലുള്ള പ്രകടനങ്ങൾ ഇനിയുമുണ്ടാകട്ടെ. അപ്പോൾ അവർക്കു താങ്കളെ അവഗണിക്കാനാകാതെ വരും’ – ബിസിസിഐയെയും മുംബൈ ഇന്ത്യൻസിനെയും ടാഗ് ചെയ്താണ് ഹർഭജന്റെ ട്വീറ്റ്.</p>
      <figure>
        <iframe data-src="https://twitter.com/harbhajan_singh/status/1190469563445473280?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ദേവ്ധർ ട്രോഫിയിലെ ആദ്യ മത്സരത്തിൽ ഇന്ത്യ സിക്കായി നടത്തിയ വെടിക്കെട്ടു ബാറ്റിങ് പ്രകടനമാണ് സൂര്യകുമാറിനെ പിന്തുണയ്ക്കാൻ ഹർഭജനെ പ്രേരിപ്പിച്ചത്. മുൻപ് ഐപിഎല്ലിൽ മുംബൈ ഇന്ത്യൻസിനായി ഒരുമിച്ചു കളിച്ചിട്ടുള്ളവരാണ് ഇരുവരും. ദേവ്ധർ ട്രോഫിയിൽ ഇന്ത്യ എയ്‌ക്കെതിരെ ഓപ്പണറായെത്തിയ ക്യാപ്റ്റൻ ശുഭ്മാൻ ഗില്ലും (142 പന്തിൽ 143), സഹ ഓപ്പണർ മായങ്ക് അഗർവാളും (111 പന്തിൽ 120) സെഞ്ചുറിയുമായി തിളങ്ങിയ മത്സരത്തിൽ ഇന്ത്യ സിക്ക് കൂറ്റൻ സ്കോർ സമ്മാനിച്ചത് സൂര്യകുമാറിന്റെ വെടിക്കെട്ടു ബാറ്റിങ്ങാണ്. വെറും 29 പന്തിൽനിന്ന് പുറത്താകാതെ 72 റൺസെടുത്ത സൂര്യകുമാർ, ഇന്ത്യ സിയുടെ സ്കോർ നിശ്ചിത 50 ഓവറിൽ മൂന്നു വിക്കറ്റ് നഷ്ടത്തിൽ 72 റൺസ് എന്ന നിലയിലെത്തിച്ചു.</p>
      <p>ഇന്നിങ്സിലെ അവസാന 2.5 ഓവർ അവശേഷിക്കുമ്പോൾ 16 പന്തിൽ 18 റൺസുമായി പുറത്താകാതെ നിൽക്കുകയായിരുന്നു സൂര്യകുമാർ യാദവ്. അവിടെനിന്ന് അക്ഷരാർഥത്തിൽ കത്തിപ്പടരുകയായിരുന്നു താരം. അവസാന 17 പന്തിൽ 13 പന്തും നേരിട്ട സൂര്യകുമാർ, അതിൽ 11 പന്തും ബൗണ്ടറി കടത്തി. കൃത്യമായി പറഞ്ഞാൽ ഏഴു ഫോറും നാലു പടുകൂറ്റൻ സിക്സും. ആ 13 പന്തിൽനിന്ന് നേടിയത് 54 റൺസും! പിന്നീട് ഏഴു വിക്കറ്റ് നേട്ടവുമായി റെക്കോർഡിട്ട കേരള രഞ്ജി താരം ജലജ് സക്സേനയുടെ അസാധ്യ പ്രകടനം കൂടി ചേർന്നതോടെ എതിരാളികൾ 134 റൺസിന് പുറത്തായി. ഇന്ത്യ സി നേടിയത് 232 റൺസിന്റെ കൂറ്റൻ വിജയം.</p>
      <p>2010ൽ മുംബൈയ്ക്കായി ആഭ്യന്തര ക്രിക്കറ്റിൽ അരങ്ങേറിയ സൂര്യകുമാർ യാദവ്, ഐപിഎല്ലിൽ ഉൾപ്പെടെ പലതവണ ഉജ്വല ഇന്നിങ്സുകളുമായി ദേശീയ ശ്രദ്ധ കവർന്നിട്ടുണ്ട്. എന്നിട്ടും ഇതുവരെ ഇന്ത്യൻ ജഴ്സിയിൽ അവസരം ലഭിച്ചിട്ടില്ല. 72 ഫസ്റ്റ് ക്ലാസ് മത്സരങ്ങളിൽനിന്ന് 43.01 ശരാശരിയിൽ 4818 റൺസ് നേടിയിട്ടുണ്ട്. 12 സെഞ്ചുറിയും 24 അർധസെഞ്ചുറിയും സഹിതമാണിത്. 200 റൺസാണ് ഉയർന്ന സ്കോർ. യഥേഷ്ടം ബൗണ്ടറി കണ്ടെത്താനുള്ള കഴിവാണ് സൂര്യകുമാറിന്റെ പ്ലസ് പോയിന്റ്. 86 ലിസ്റ്റ് എ മത്സരങ്ങളിൽനിന്ന്  37.06 ശരാശരിയിൽ 2298 റൺസും നേടി. ഇതിൽ രണ്ടു സെഞ്ചുറികളും 14 അർധസെഞ്ചുറികളും ഉൾപ്പെടുന്നു. ഭേദപ്പെട്ട ബോളർ കൂടിയാണ് സൂര്യകുമാർ.</p>
      <p>കഴിഞ്ഞ രണ്ട് ഐപിഎൽ സീസണിലും മുംബൈ നിരയിലെ പ്രധാന താരം ഈ ഇരുപത്തൊൻപതുകാരനാണ്. ഇക്കഴിഞ്ഞ ഐപിഎല്ലിൽ 16 മത്സരങ്ങളിൽനിന്ന് 32.61 റൺസ് ശരാശരിയിൽ 424 റൺസെടുത്ത സൂര്യകുമാർ, മുംബൈ ഇന്ത്യൻസിന്റെ കിരീടനേട്ടത്തിൽ സുപ്രധാന പങ്കുവഹിച്ചു. 529 റൺസ് നേടിയ ക്വിന്റൻ ഡികോക്ക് കഴിഞ്ഞാൽ ചാംപ്യൻമാർക്കായി ഏറ്റവും കൂടുതൽ റൺസ് നേടിയ താരവും സൂര്യകുമാർ തന്നെ. രോഹിത് ശർമയും ഹാർദിക് പാണ്ഡ്യയും ഉൾപ്പെടെയുള്ളവർ സൂര്യകുമാറിനു പിന്നിലായിരുന്നു. 2018 സീസണിൽ 14 മത്സരങ്ങളിൽനിന്ന് 512 റൺസുമായി മുംബൈയുടെ ടോപ് സ്കോററായി. ലീഗിലെ ടോപ് സ്കോറർമാരുടെ പട്ടികയിൽ എട്ടാമനായിരുന്നു.</p>
      <p>
        <b>English Summary: ‘Break the door, they can’t avoid you for long’ – Harbhajan Singh to Suryakumar Yadav</b>
      </p>
    </article>
  </body>
</html>