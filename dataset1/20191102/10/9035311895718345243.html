<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/02/rusya-da-tartismali-bagimsiz-internet-yasasi-yururluge-girdi-sansur-elestirileri-var"/>
    <meta property="og:site_name" content="euronews"/>
    <meta property="article:published_time" content="2019-11-02T10:58:27+00:00"/>
    <meta property="og:title" content="Rusya'da tartışmalı &quot;bağımsız internet&quot; yasası yürürlüğe girdi"/>
    <meta property="og:description" content="Rusya'nın siber tehlikelerden korunmak için planladığı bağımsız internet ağına yönelik yasayla, kullanıcı bilgileri de detaylıca kayıt altına alınacak. Yasayla sansürün sertleşeceği eleştirileri var."/>
  </head>
  <body>
    <article>
      <h1>Rusya'da tartışmalı "bağımsız internet" yasası yürürlüğe girdi</h1>
      <address><time datetime="2019-11-02T10:58:27+00:00">02 Nov 2019, 10:58</time> by <a rel="author">Euronews </a></address>
      <p>Rusya'nın siber tehlikelerden korunmak için planladığı bağımsız internet ağına yönelik yasa yürürlüğe girdi. Yeni düzenlemeyle, kullanıcı bilgileri detaylı şekilde kayıt altına alınacak. Yasayla sansürün sertleşeceği eleştirileri var.</p>
      <p>Rusya’nın, siber tehlikeler karşısında oluşabilecek riskleri bertaraf etmek için kendi bağımsız internet ağını (Runet) oluşturmasını öngören karar yasalaştı. Rusya’da bugün yürürlüğe giren yasaya göre, siber tehlikelere karşı koymak için internet operatör ağlarında trafik filtreleme sistemlerinin kurulması gerekecek.</p>
      <p>Söz konusu sistemlerin operatörlere Rusya Federal Radyo ve Televizyon Denetim Kurulu (Roskomnadzor) tarafından temin edilmesini öngören yasaya göre, sistemlerin kurulumuna ve bakımına ilişkin masraflar da devlet bütçesinden karşılanacak.</p>
      <p>Rusya’daki internetin istikrarına veya çalışma şekline tehdit gelmesi halinde merkezileştirilmiş ağ kontrolünün Roskomnadzor’a geçmesini sağlayacak yasayla, ülkedeki internet kullanıcılarına ait bilgilerin de detaylı bir şekilde kayıt altına alınmasına neden olabilecek. Söz konusu tehditleri içeren liste ise henüz onaylanmadı.</p>
      <h3>Sınır Tanımayan Gazeteciler'den siyasi kontrol eleştirisi</h3>
      <p>Bazı uzmanlar, söz konusu yasanın ülkedeki internet sansürünü çok daha katı bir hale getirebileceği konusunda uyarıda bulunuyor. Sınır Tanımayan Gazeteciler Örgütü’nden Christian Mihr bu kanunla gerektiğinde tüm internet altyapısının siyasi kontrol altına alınabileceği ve digital bilgi akışının kesilebileceğini uyarısında bulundu.</p>
      <ul>
        <li>
          <b>
            <a href="https://tr.euronews.com/2019/03/10/rusya-da-binlerce-kisi-internete-uygulanan-kisitlamalari-protesto-etti">Rusya'da binlerce kişi internete uygulanan kısıtlamaları protesto etti</a>
          </b>
        </li>
        <li>
          <b>
            <a href="https://tr.euronews.com/2019/03/13/protestolara-ragmen-rus-parlamentosu-yeni-internet-yasasini-onayladi">Protestolara rağmen Rus parlamentosu yeni internet yasasını onayladı</a>
          </b>
        </li>
      </ul>
    </article>
  </body>
</html>