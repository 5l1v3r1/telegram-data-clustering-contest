<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/739659"/>
    <meta property="og:site_name" content="เดลินิวส์"/>
    <meta property="article:published_time" content="2019-11-02T10:15:00+00:00"/>
    <meta property="og:title" content="จากเน็ตไอดอลขายตุ๊กตา สู่'แม่มณี'ไฮโซโกงแชร์พันล้าน"/>
    <meta property="og:description" content="เปิดประวัติ 'นาเดียร์ วันทนีย์ ทิพย์ประเวช' เจ้าของ “แชร์แม่มณี” จากเน็ตไอดอลสู่ไฮโซจอมปลอม โกงแชร์มหาศาลพันล้าน"/>
  </head>
  <body>
    <article>
      <h1>จากเน็ตไอดอลขายตุ๊กตา สู่'แม่มณี'ไฮโซโกงแชร์พันล้าน</h1>
      <address>
        <time datetime="2019-11-02T10:15:00+00:00">02 Nov 2019, 10:15</time>
      </address>
      <p>
        <b>เปิดประวัติ "นาเดียร์ วันทนีย์ ทิพย์ประเวช" เจ้าของ “แชร์แม่มณี” จากเน็ตไอดอลสู่ไฮโซจอมปลอม โกงแชร์มหาศาลพันล้าน</b>
      </p>
      <p>นาทีนี้หากพูดถึงวงการแชร์ คงไม่มีใครไม่รู้จัก<b> “แม่มณี”</b> จากประวัติอันสวยหรูของเน็ตไอดอลชื่อดัง เจ้าของฉายา<b> “เจ้าแม่แชร์เงินออม” </b>จากการเชิญชวนประชาชนมาออมเงิน และบอกว่าจะได้รับผลตอบแทนเป็นดอกเบี้ยที่สูงถึงร้อยละ 93 กระทั่งวงแชร์พินาศ เมื่อ <b>"แม่มณี"</b> ถูกแจ้งความโกงลูกแชร์ และหนีหายไป ก่อนถูกจับเมื่อช่วงเช้าของวันนี้ (2 พ.ย.) ที่ห้องเช่าแคบๆ ในพื้นที่สัตหีบ ชลบุรี แต่เจ้าตัวยังยืนยันว่าไม่ได้โกง แค่ยังไม่ได้จ่ายดอกแชร์ งานนี้ก็ว่าไปตามขั้นตอนกฎหมาย<br/><br/>ในอีกมุมหนึ่งกว่าที่จะได้ชื่อ <b>"แม่มณี"</b> เธอเติบโตมาจากการเป็นเน็ตไอดอลเกี่ยวกับการขายของออนไลน์ จนได้เข้ามาสู่วงการบันเทิงและผันตัวมาเป็น <b>"แม่มณี"</b> ในปัจจุบัน</p>
      <figure>
        <img src="https://www.dailynews.co.th/admin/upload/20191102/news_CesKkeEFBG161725_533.jpg?v=20191104166?v=9670"/>
      </figure>
      <p><b>“แม่มณี”</b> มีชื่อจริงว่า <b>น.ส.วันทนีย์ ทิพย์ประเวช หรือเดียร์</b> เป็นแม่ค้าขายตุ๊กตาออนไลน์  มีภูมิลำเนาอยู่เขต ต.บ้านจั่น อ.เมืองฯ จ.อุดรธานี เธอใช้เวลาไม่ถึง 3 ปี ในการก้าวเข้าสู่วงการบันเทิง และเริ่มมีตัวตนด้วยการเป็น <b>"แม่มณี"</b> โดยเฉพาะจากเหตุการณ์ทำศัลยกรรมผิดพลาดเมื่อวันที่ 8 ก.ค. 62 ก่อนออกมาร้องเรียนต่อสื่อมวลชนใน จ.อุดรธานี ว่าไปทำศัลยกรรมทรวงอกกับคลินิกแห่งหนึ่งในเขตเทศบาลนครอุดรธานี แล้วเกิดแผลจากการผ่าตัด เรียกร้องให้ทางคลินิกรับผิดชอบเยียวยาชดใช้ให้จนเป็นข่าวครึกโครม ทำให้มีคนสนใจมากขึ้นโดยเฉพาะกลุ่มพริตตี้เอ็มซี ที่สนใจเรื่องการทำศัลยกรรม<br/>      <br/><b>น.ส.วันทนีย์</b> กับวัย 30 ปี ได้รับการยกย่องให้เป็นไฮโซสาวที่สวยและรวยมากอีกหนึ่งคนของเมืองไทย ไม่ว่าจะเป็นผู้บริหารอายุน้อยและมีธุรกิจมากมายเปิดตัวแบรนด์สินค้าเครื่องสำอางชื่อ <b>MANILA</b> (มะนิลา) และมีการจ้างเซเลปดาราร่วมงานจำนวนมาก นอกจากนี้ยังมีสถานบันเทิง <b>FakeBar</b> เจ้าของกิจการแม่มณี <b>PoolVilla </b>กิจการห้างทองแม่มณี 2019 และเจ้าของกิจการร้าน <b>CerveConceptCar Udonthani</b> ที่มีสาขาอยู่ในหลายจังหวัดของประเทศไทย</p>
      <figure>
        <img src="https://www.dailynews.co.th/admin/upload/20191102/news_wGMxeBRBCB161726_533.jpg?v=20191104166?v=7493"/>
      </figure>
      <p>โดย <b>"แม่มณี" </b>มักโพสต์ภาพส่วนตัวในเฟซบุ๊ก <b>Wanthanee Tippaveth</b> ด้วยไลฟ์สไตล์ชีวิตหรูหราแบบคนดัง มีรถหรูหลายคัน ลงในโซเชียลมีเดียต่างๆ ต่อมาได้เข้าไปอยู่ในวงการบันเทิง เช่น ถ่ายแบบ เป็นนักแสดงสมทบ และมักโพสต์รูปคู่กับดาราและคนดัง ในงานบวงสรวงละครภาพยนตร์ต่างๆ อยู่เสมอ รวมทั้งมีข่าวว่าคบหาดูใจกับดาราหนุ่มคนหนึ่ง</p>
      <figure>
        <img src="https://www.dailynews.co.th/admin/upload/20191102/news_SgNwGDMEhr161726_533.jpg?v=20191104166?v=6845"/>
      </figure>
      <p>ปีนี้ได้ตอกย้ำความเชื่อมั่นและไว้ใจในการทำธุรกิจกับแม่มณี คือเพิ่งเข้ารับรางวัล<b> Asean Enterprise Awards 2019</b> สาขานักธุรกิจดีเด่นแห่งปี รางวัลสุวรรณกาย สาขานักธุรกิจดีเด่นแห่งปี รางวัล <b>AEC BEST PERFECT AWARDS 2019</b> นอกจากนี้ยังเปิดตัวเป็นผู้จัดการภาพยนตร์ เรื่อง เซนส์อาถรรพ์ ที่มีกำหนดฉายปีนี้ มีนักแสดงนำ อย่าง แน็ก ชาลี และนักแสดงชื่อดังหลายคน จึงเป็นเหตุผลทั้งหมดที่ทุกคนมั่นใจและร่วมลงทุนทำธุรกิจออมเงิน ออมทอง ต่อยอดธุรกิจกับการลงทุนในโครงการ <b>“ฝากเงิน ออมเงิน by บัญชีแม่มณี” </b>ที่มีการโปรโมทผ่านมาทางเฟซบุ๊ก โดยมีข้อเสนอให้ประชาชนที่สนใจสามารถฝากเงินกับโครงการ จำนวนวงละ 1,000 บาท ให้ดอกเบี้ย 93% โดยไม่มีการจำกัดวงเงินฝาก กระทั่งทุกอย่างดับฝันของคนร่วมลงทุน เมื่อแชร์วงแตก <b>"แม่มณี"</b> ถูกจับดำเนินคดี.</p>
    </article>
  </body>
</html>