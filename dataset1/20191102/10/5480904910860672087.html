<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/policie-pouzila-proti-demonstrantum-v-hongkongu-slzny-plyn/1816297?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-02T10:41:00+00:00"/>
    <meta property="og:title" content="Policie použila proti demonstrantům v Hongkongu slzný plyn"/>
    <meta property="og:description" content="Hongkong - Hongkongská policie dnes použila slzný plyn proti tisícům demonstrantů ve Victoria Parku v centru města a později ve čtvrti Wan Chai, nedaleko sídla policie. Informovala o tom agentura Reuters. Protivládní shromáždění nebylo povolené. Zhruba stovka prodemokratických kandidátů v nadcházejících volbách se přesto s voliči nejprve sešla v nákupní čtvrti Causeway Bay a pak se vydali do centra."/>
  </head>
  <body>
    <article>
      <h1>Policie použila proti demonstrantům v Hongkongu slzný plyn</h1>
      <address><time datetime="2019-11-02T10:41:00+00:00">02 Nov 2019, 10:41</time> by <a rel="author" href="http://www.ctk.cz/" target="_blank">ČTK</a></address>
      <p>Hongkong - Hongkongská policie dnes použila slzný plyn proti tisícům demonstrantů ve Victoria Parku v centru města a později ve čtvrti Wan Chai, nedaleko sídla policie. Informovala o tom agentura Reuters. Protivládní shromáždění nebylo povolené. Zhruba stovka prodemokratických kandidátů v nadcházejících volbách se přesto s voliči nejprve sešla v nákupní čtvrti Causeway Bay a pak se vydali do centra.</p>
      <slideshow>
        <figure>
          <img src="https://i3.cn.cz/6/1572693603_P201911020241401.jpg"/>
        </figure>
        <figure>
          <img src="https://i3.cn.cz/6/1572691156_P201911020220901.jpg"/>
        </figure>
        <figure>
          <img src="https://i3.cn.cz/6/1572691110_P201911020220601.jpg"/>
        </figure>
        <figure>
          <img src="https://i3.cn.cz/6/1572690147_P201911020214101.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3207">Fotogalerie: Prodemokratické protesty v Hongkongu</a>
        </figcaption>
      </slideshow>
      <p>Většina demonstrantů byla oblečena v černé s maskami zakrytými obličeji, třebaže minulý měsíc bylo maskování pod hrozbou až ročního vězení zakázáno. Někteří protestující vztyčovali improvizované barikády ze železných plotů a fotbalových branek, jiní je při tom kryli deštníky. Na policisty hodili nejméně jednu zápalnou lahev.</p>
      <p>Mnoho z protestujících zpívalo britskou a americkou hymnu a volali po nezávislosti někdejší britské kolonie, která se v roce 1997 vrátila pod správu Pekingu. Čínský prezident Si Ťin-pching nicméně v polovině října prohlásil, že kdo se pokusí oddělit od Číny jakoukoli oblast, "zemře, jeho tělo bude rozdrceno a kosti rozemlety na prach".</p>
      <p>Policie se nejprve dav pokoušela rozehnat výzvami. Demonstranty s pomocí tlampačů varovala, že mohou být za nepovolené shromáždění stíháni.</p>
      <p>Měsíce trvající protesty uvrhly Hongkong do největší krize od roku 1997. Jejich spouštěčem byl návrh zákona, který by umožnil vydávat osoby podezřelé z trestné činnosti ke stíhání do pevninské Číny.</p>
      <p>Hongkong je v současné době spravován podle principu jedna země, dva systémy, což má zaručovat demokratické zřízení a autonomní výsady. Kritici ale tvrdí, že Peking tyto svobody postupně omezuje. Demonstranti v ulicích od června žádají demokratické reformy, včetně přímé volby správce Hongkongu.</p>
      <p>Nepokoje se odrazily i na ekonomice tohoto asijského finančního centra. Podle vládních údajů zveřejněných ve čtvrtek se Hongkong ve třetím čtvrtletí propadl poprvé od finanční krize v roce 2008 do recese. Vedle protivládních demonstrací k tomu přispěla i americko-čínská obchodní válka.</p>
      <p>Hrubý domácí produkt (HDP) se za červenec až září snížil proti předchozímu čtvrtletí o 3,2 procent a zaznamenal pokles už druhé čtvrtletí za sebou, a splnil tak technickou definici recese.</p>
    </article>
  </body>
</html>