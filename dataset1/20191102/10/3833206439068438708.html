<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Uchenik-ot-Plovdiv-vleze-v-svetovniya-elit-910500"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-02T10:23:00+00:00"/>
    <meta property="og:title" content="Ученик от Пловдив влезе в световния елит"/>
    <meta property="og:description" content="Абитуриент от математическата гимназия в Пловдив успя да се нареди в световния топ 5 на проекти, отл..."/>
  </head>
  <body>
    <article>
      <h1>Ученик от Пловдив влезе в световния елит</h1>
      <address>
        <time datetime="2019-11-02T10:23:00+00:00">02 Nov 2019, 10:23</time>
      </address>
      <p>Абитуриент от математическата гимназия в Пловдив успя да се нареди в световния топ 5 на проекти, отличени от технологичния институт на Масачузетс. Висшето училище седем пъти оглавява британска класация за най-елитно на планетата, съобщава БНТ. Проектът на пловдивчанина Димитър Чакъров е селектиран сред други 80 на ученици от САЩ и още 30 държави.</p>
      <p>В Щатите в рамките на 10 дни ученикът успява да се запознае с 30 статии и 4 университетски учебника.Така идват и собствените изводи към хипотезата за примитивните корени.</p>
      <p>Димитър Чакъров, ученик в ОМГ "Акад. Кирил Попов" - Пловдив: "Ние направихме едно обобщение на задачата в, аз обичам да му казвам, двумерно пространство. Вместо да разглеждаме естествени числа, ние разглеждаме техния двумерен еквивалент."</p>
      <p>Страстта към математиката Митко открива в четвърти клас. Мечтата му сега е да намери отговор на една от седемте нерешени задачи на хилядолетието - хипотезата на Риман.</p>
      <p>"Тя е толкова дълбок проблем, че има математици, които казват: "изобщо не знаем дали тя може да бъде доказана". Работи с толкова фундаментални обекти, че никой не знае какво точно да прави с нея."</p>
      <p>За учителите си Митко, а и много други от учениците на Математическата гимназия в Пловдив, са новите будители.</p>
      <p>Веселина Карапеева, директор на ОМГ "Акад. Кирил Попов" - Пловдив: "Димитър е гордост за математическа гимназия. Успява да предаде тази мотивация и амбиция на съучениците си. И не само - и на по-малките деца. Стената на славата наистина няма място за снимки. Вече мислим къде да я продължим. Надеждите на всички са, че един ден в родината ще се върнат талантливите и умни деца, с върхови постижения - като Митко, който само след няколко месеца ще следва в Америка."</p>
    </article>
  </body>
</html>