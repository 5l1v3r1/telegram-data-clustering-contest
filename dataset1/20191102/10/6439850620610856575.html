<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/458121/%E0%A6%AA%E0%A6%B0%E0%A7%80%E0%A6%95%E0%A7%8D%E0%A6%B7%E0%A6%BE%E0%A7%9F-%E0%A6%AC%E0%A6%B8%E0%A7%87%E0%A6%9B%E0%A7%87-%E0%A6%9C%E0%A7%87%E0%A6%8F%E0%A6%B8%E0%A6%B8%E0%A6%BF-%E0%A6%9C%E0%A7%87%E0%A6%A1%E0%A6%BF%E0%A6%B8%E0%A6%BF%E2%80%99%E0%A6%B0-%E0%A6%B6%E0%A6%BF%E0%A6%95%E0%A7%8D%E0%A6%B7%E0%A6%BE%E0%A6%B0%E0%A7%8D%E0%A6%A5%E0%A7%80%E0%A6%B0%E0%A6%BE"/>
    <meta property="og:site_name" content="Daily Janakantha"/>
    <meta property="article:published_time" content="2019-11-02T10:21:00+00:00"/>
    <meta property="og:title" content="পরীক্ষায় বসেছে জেএসসি-জেডিসি’র শিক্ষার্থীরা"/>
    <meta property="og:description" content="অনলাইন রিপোর্টার ॥ ২০১৯ সালের জুনিয়র স্কুল সার্টিফিকেট (জেএসসি) এবং জুনিয়র দাখিল সার্টিফিকেট (জেডিসি) পরীক্ষা শুরু হয়েছে। শনিবার সকাল ১০টায় দেশের মোট ২ হাজার ৯৮২টি কেন্দ্রে একযোগে এই পরীক্ষা শুরু হয়। এছাড়া দেশের বাইরের ৯টি কেন্দ্র থেকে শিক্ষার্থীরা এ পরীক্ষায় অংশ নিচ্ছে। এ বছর মোট পরীক্ষার্থীর ..."/>
  </head>
  <body>
    <article>
      <h1>পরীক্ষায় বসেছে জেএসসি-জেডিসি’র শিক্ষার্থীরা</h1>
      <address>
        <time datetime="2019-11-02T10:21:00+00:00">02 Nov 2019, 10:21</time>
      </address>
      <figure>
        <img src="http://www.dailyjanakantha.com/files/201911/1572693672_01.jpg"/>
      </figure>
      <p>অনলাইন রিপোর্টার ॥ ২০১৯ সালের জুনিয়র স্কুল সার্টিফিকেট (জেএসসি) এবং জুনিয়র দাখিল সার্টিফিকেট (জেডিসি) পরীক্ষা শুরু হয়েছে। শনিবার সকাল ১০টায় দেশের মোট ২ হাজার ৯৮২টি কেন্দ্রে একযোগে এই পরীক্ষা শুরু হয়। এছাড়া দেশের বাইরের ৯টি কেন্দ্র থেকে শিক্ষার্থীরা এ পরীক্ষায় অংশ নিচ্ছে।</p>
      <p>এ বছর মোট পরীক্ষার্থীর মধ্যে জেএসসিতে ২২ লাখ ৬০ হাজার ৭১৬ জন ও জেডিসিতে ৪ লাখ ৯৬৬ জন শিক্ষার্থী রয়েছে। মোট পরীক্ষার্থীর মধ্যে নিয়মিত ২৩ লাখ ৯৭ হাজার ৫৬০ জন। বাকিরা অনিয়মিত।</p>
      <p>প্রথমদিন জেএসসিতে বাংলা এবং জেডিসিতে কুরআন মাজিদ ও তাজবিদ বিষয়ের পরীক্ষা অনুষ্ঠিত হচ্ছে।</p>
      <p>এ পরীক্ষা নিয়ে গত ২৯ অক্টোবর এক সংবাদ সম্মেলনে শিক্ষামন্ত্রী ডা. দীপু মনি জানান, জেএসসি ও জেডিসি পরীক্ষার কারণে ২৫ অক্টোবর থেকে আগামী ১৫ নবেম্বর পর্যন্ত দেশে সব ধরনের কোচিং সেন্টার বন্ধ রাখার নির্দেশ দেওয়া হয়েছে। এসময় প্রশ্নপত্র ফাঁস-সংক্রান্ত গুজবের ফাঁদে না পড়তে অভিভাবকদের প্রতিও তিনি আহ্বান জানান।</p>
      <p>দেশের ৯টি সাধারণ শিক্ষা বোর্ড ও মাদরাসা শিক্ষা বোর্ডের অধীনে নেয়া হচ্ছে এই পরীক্ষা। এরমধ্যে প্রথমবারের মতো ময়মনসিংহ শিক্ষা বোর্ড পরীক্ষা নিচ্ছে।</p>
    </article>
  </body>
</html>