<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/02/hong-kong-da-protestolarin-22-haftasi-bagimsizlik-sloganlari-ve-sert-mudahale"/>
    <meta property="og:site_name" content="euronews"/>
    <meta property="article:published_time" content="2019-11-02T10:47:12+00:00"/>
    <meta property="og:title" content="Hong Kong'daki protestolar: Bağımsızlık sloganları ve sert müdahale"/>
    <meta property="og:description" content="Çin'in Hong Kong Özel İdare Bölgesi'nde nisan ayından beri süren hükümet karşıtı demokrasi yanlısı gösteriler cumartesi günü şiddet olaylarına sahne oldu."/>
  </head>
  <body>
    <article>
      <h1>Hong Kong'daki protestolar: Bağımsızlık sloganları ve sert müdahale</h1>
      <address><time datetime="2019-11-02T10:47:12+00:00">02 Nov 2019, 10:47</time> by <a rel="author">Kerem Congar</a></address>
      <p>Çin'in Hong Kong Özel İdare Bölgesi'nde nisan ayından beri süren hükümet karşıtı demokrasi yanlısı gösteriler cumartesi günü şiddet olaylarına sahne oldu.</p>
      <p>Binlerce gösterici hafta sonları önemli buluşma alanlarından şehrin ada tarafındaki Victoria Park'da toplanarak "acil bağımsızlık çağrısı" yaptı.</p>
      <p>Polis siyah bayrak açarak göstericileri uyarırken, art arda biber gazı fırlatması sonucu kalabalık dağılarak ünlü alışveriş bölgesi Causaway Bay'in ara sokaklarına kaçtı. Çoğu göstericinin siyah giydiği ve maske taktığı gözlemlenirken, kimileri de şemsiyelerle kendilerini korudu. Polise en az bir adet molotof kokteyli atıldığı açıklandı.</p>
      <figure>
        <img src="https://static.euronews.com/articles/stories/04/27/53/98/808x539_cmsv2_b2f17851-d2ee-5ade-8deb-0b3a229653d3-4275398.jpg"/>
        <figcaption>Reuters</figcaption>
      </figure>
      <p>Birçok gösterici <a href="https://tr.euronews.com/2019/10/25/abd-baskan-yard-mc-s-mike-pence-den-hong-konglulara-destek-nike-ve-nba-e-tepki">Amerika Birleşik Devletleri</a> ve İngiltere milli marşlarını söylerken, ellerinde farklı ülkelerin bayraklarını taşıyarak bağımsızlık sloganları attı.</p>
      <p>22'inci haftasına giren gösterilerde çoğunluğu gençlerden oluşan eylemciler önce "şüphelilerin Çin'e iadesi yasa tasarısını" protesto etmiş, daha sonra aşırı güç kullandığı gerekçesiyle polisin özür dilemesi gerektiğini açıklayarak bazı haklar talep etmişti.</p>
      <p>Tasarının <a href="https://tr.euronews.com/2019/10/24/hong-konglular-bu-kez-katalonya-icin-meydanlara-inecek">Hong Kong</a>'un özerk yönetim yapısını ve yargı bağımsızlığını zedeleyerek kenti Çin merkezi yönetiminin güdümüne sokacağını düşünen muhalefet, haziran başında kentte büyük kitle protestoları başlatmıştı.</p>
      <p>Protestoların gittikçe şiddetlenmesi üzerine Hong Kong Baş Yöneticisi Carrie Lam, temmuzda tasarının "öldüğünü" açıklamış, gösterilerin kesilmemesi üzerine 4 Eylül'de tasarının geri çekileceğini duyurmuştu. Tasarı 23 Ekim'de resmen geri çekilmişti.</p>
      <ul>
        <li>
          <b>
            <a href="https://tr.euronews.com/2019/10/27/hong-kong-da-gosterilerin-21-haftasinda-polisin-orantisiz-guc-kullanmasina-tepki-cin">Hong Kong'da gösterilerin 21. haftasında polisin 'orantısız güç' kullanmasına tepki</a>
          </b>
        </li>
        <li>
          <b>
            <a href="https://tr.euronews.com/2019/10/31/kuresel-protestolardaki-yeni-akim-joker-makyaji-dunyayi-kurtarir-mi">Küresel protestolardaki yeni akım 'Joker' makyajı dünyayı kurtarır mı?</a>
          </b>
        </li>
        <li>
          <a href="https://tr.euronews.com/2019/10/23/hong-kong-lu-gostericilerden-ingiltere-buyukelciligi-onunde-insan-ziciri">
            <b>Hong Kong'lu göstericilerden İngiltere Büyükelçiliği önünde insan ziciri</b>
          </a>
        </li>
      </ul>
    </article>
  </body>
</html>