<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/protesty-v-hongkongu-pokracuji-i-s-maskami-policie-znovu-pouzila-slzny-plyn-20191102.html"/>
    <meta property="og:site_name" content="Deník.cz"/>
    <meta property="article:published_time" content="2019-11-02T10:20:00+00:00"/>
    <meta property="og:title" content="Nepokoje v Hongkongu pokračují. Demonstranti poničili kancelář čínské agentury"/>
    <meta property="og:description" content="Protesty v Hongkongu pokračovaly i dnes a podle agentury Reuters byly jedny z nejnásilnějších za poslední týdny. Demonstranti při nich zdemolovali kancelář čínské státní agentury Nová Čína, informovala agentura AP. Hongkongská policie nasadila proti davům slzný plyn, vodní děla, pepřový sprej, gumové projektily, ale i ostrou munici. Demonstranti na muže zákona házeli zápalné lahve, ničili obchody a podpalovali vstupy do metra. Dnešní protivládní shromáždění nebylo povolené. Blíže neurčený počet lidí byl zadržen, několik zraněno."/>
  </head>
  <body>
    <article>
      <h1>Nepokoje v Hongkongu pokračují. Demonstranti poničili kancelář čínské agentury</h1>
      <address><time datetime="2019-11-02T10:20:00+00:00">02 Nov 2019, 10:20</time> by <a rel="author">ČTK</a></address>
      <p>Zhruba stovka prodemokratických kandidátů v nadcházejících volbách se navzdory zákazu s voliči nejprve sešla v nákupní čtvrti Causeway Bay a pak se vydali do centra.</p>
      <p>Většina demonstrantů byla oblečena v černé s maskami zakrytými obličeji, třebaže minulý měsíc bylo maskování pod hrozbou až ročního vězení zakázáno. Někteří protestující vztyčovali improvizované barikády ze železných plotů a fotbalových branek, jiní je při tom kryli deštníky.</p>
      <figure>
        <img src="https://g.denik.cz/1/de/ctk-policie-v-hongkongu-rozehnala-slznym-plynem-dalsi-demonstraci_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/lide-v-hongkongu-protestovali-proti-nasili-policie-je-rozehnala-slznym-plynem-20191027.html">Lidé v Hongkongu protestovali proti násilí. Policie je rozehnala slzným plynem Přečíst článek ›</a>
      </aside>
      <p>Mnoho z protestujících zpívalo britskou a americkou hymnu a volali po nezávislosti někdejší britské kolonie, která se v roce 1997 vrátila pod správu Pekingu. Čínský prezident Si Ťin-pching nicméně v polovině října prohlásil, že kdo se pokusí oddělit od Číny jakoukoli oblast, "zemře, jeho tělo bude rozdrceno a kosti rozemlety na prach".</p>
      <p>Po zásahu policie ve Victoria Parku se konfrontace hloučků protestujících a pořádkových sil rozptýlila do různých částí města.</p>
      <p>Ve čtvrti Wan Chai protestující zdemolovali - poprvé za pět měsíců nepokojů - kancelář čínské státní agentury Nová Čína. Fotografie z místa ukazují rozbitý skleněný vstup i okna a posprejované zdi. Demonstranti také založili menší požár ve vstupní hale. Symbolická sídla čínské moci se nezřídka stávají terčem agrese protestujících. Na počátku července poničila skupina demonstrantů místní parlament. Zápalné lahve dnes demonstranti házeli i u ústředí Bank of China a banky HSBC.</p>
      <p>Mimo toho nespokojení obyvatelé Hongkongu podpalovali vstupy do metra, které je mimo provoz, aby se zamezilo snadným přesunům protestujících. Zdemolovali i několik obchodů a pobočku Starbucks.</p>
      <figure>
        <img src="https://g.denik.cz/1/4e/v-hongkongu-se-kona-dalsi-nepovoleny-protest-policie-zasahuje_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/v-hongkongu-se-kona-dalsi-nepovoleny-protest-policie-zasahuje-20191020.html">V Hongkongu se konal další nepovolený protest. Nechyběly ani zápalné bomby Přečíst článek ›</a>
      </aside>
      <p>Kavárenský řetězec v Hongkongu provozuje místní firma Maxim\'s Caterers a dcera jednoho ze zakladatelů v září odsoudila demonstrace na půdě OSN v Ženevě. O mladých radikálně laděných protestujících tehdy Annie Wu mimo jiné řekla, že se jim od mateřské školky nedostává vzdělání o čínských dějinách.</p>
      <h3>Největší krize od roku 1997</h3>
      <p>Měsíce trvající protesty uvrhly Hongkong do největší krize od roku 1997. Jejich spouštěčem byl návrh zákona, který by umožnil vydávat osoby podezřelé z trestné činnosti ke stíhání do pevninské Číny.</p>
      <p>Hongkong je v současné době spravován podle principu jedna země, dva systémy, což má zaručovat demokratické zřízení a autonomní výsady. Kritici ale tvrdí, že Peking tyto svobody postupně omezuje. Demonstranti v ulicích od června žádají demokratické reformy, včetně přímé volby správce Hongkongu.</p>
      <figure>
        <img src="https://g.denik.cz/1/f6/lamova-nevyloucila-zasah-cinske-armady-pri-zhorseni-situace_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/uz-nejde-o-pokojne-hnuti-spravkyne-hongkongu-nevyloucila-zasah-cinske-armady-20191008.html">Už nejde o pokojné hnutí. Správkyně Hongkongu nevyloučila zásah čínské armády Přečíst článek ›</a>
      </aside>
      <p>Nepokoje se odrazily i na ekonomice tohoto asijského finančního centra. Podle vládních údajů zveřejněných ve čtvrtek se Hongkong ve třetím čtvrtletí propadl poprvé od finanční krize v roce 2008 do recese. Vedle protivládních demonstrací k tomu přispěla i americko-čínská obchodní válka.</p>
      <p>Hrubý domácí produkt (HDP) se za červenec až září snížil proti předchozímu čtvrtletí o 3,2 procent a zaznamenal pokles už druhé čtvrtletí za sebou, a splnil tak technickou definici recese.</p>
    </article>
  </body>
</html>