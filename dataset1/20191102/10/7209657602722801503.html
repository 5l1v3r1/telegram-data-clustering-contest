<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/forl%C3%AC/cronaca/spacciatore-16-anni-1.4865448"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-02T10:37:36+00:00"/>
    <meta property="og:title" content="Forlimpopoli, spacciatore a 16 anni. Aveva droga per 5mila euro"/>
    <meta property="og:description" content="Incensurato, vive ancora con la famiglia. Aveva oltre 3 chili tra hashish e marijuana"/>
  </head>
  <body>
    <article>
      <h1>Forlimpopoli, spacciatore a 16 anni. Aveva droga per 5mila euro</h1>
      <h2>Incensurato, vive ancora con la famiglia. Aveva oltre 3 chili tra hashish e marijuana</h2>
      <address><time datetime="2019-11-02T10:37:36+00:00">02 Nov 2019, 10:37</time> by <a rel="author">il Resto del Carlino</a></address>
      <p>Forlì, 2 novembre 2019 - A <b>sedici anni </b>era già ritenuto un elemento sul quale riporre fiducia, tanto che gli era stata consegnata <b>una ’provvista’ di 2,6 chili di hashish</b>, suddivisi in panetti, e 630 grammi di marijuana, per un valore complessivo, al dettaglio, di circa <b>5mila euro</b>.</p>
      <p>Da chi il giovane avesse ricevuto lo stupefacente è oggetto delle indagini della Squadra Mobile, diretta da Mario Paternoster, che mercoledì ha ammanettato un italiano di <b>16 anni, residente a Forlimpopoli</b>. Il ragazzo si trova ora al Centro di giustizia minorile di via del Pratello, a Bologna.</p>
      <p>Il 16enne, finora sostanzialmente <b>sconosciuto alle forze dell’ordine</b>, è stato bloccato mercoledì dagli agenti dell’antidroga dopo aver lasciato nel garage dell’abitazione di Forlimpopoli dove <b>vive con la famiglia </b>un borsone contenente la sostanza stupefacente. Subito fermato, non ha potuto negare l’evidenza. Deve rispondere di detenzione ai fini di spaccio di sostanze stupefacenti.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>