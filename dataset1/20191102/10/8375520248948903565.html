<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/health/u-moz-zaperechujut-najavnist-epidemiji-difteriji-v-ukrajini-637198.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-02T10:16:04+00:00"/>
    <meta property="og:title" content="У МОЗ заперечують наявність епідемії дифтерії в Україні"/>
    <meta property="og:description" content="Через ризик поширення дифтерії Центр громадського здоров’я та МОЗ вживають заходів екстреного реагування на випадки захворювання"/>
  </head>
  <body>
    <article>
      <h1>У МОЗ заперечують наявність епідемії дифтерії в Україні</h1>
      <address>
        <time datetime="2019-11-02T10:16:04+00:00">02 Nov 2019, 10:16</time>
      </address>
      <h4>Через ризик поширення дифтерії Центр громадського здоров’я та МОЗ вживають заходів екстреного реагування на випадки захворювання</h4>
      <p>Ситуація з дифтерією в Україні під контролем, про епідемію не йдеться.</p>
      <p>У цьому запевнила міністр охорони здоров’я Зоряна Скалецька в інтерв’ю <a href="https://www.bbc.com/ukrainian/features-50260591?xtor=AL-73-%5Bpartner%5D-%5Bmeta.ua%5D-%5Bheadline%5D-%5Bukrainian%5D-%5Bbizdev%5D-%5Bisapi%5D&amp;ocid=socialflow_twitter">ВВС News</a> Україна.</p>
      <p>«Ми ще не говоримо про серйозну епідемію, ситуація з дифтерією під контролем», – наголосила вона.</p>
      <p>За словами міністра, торік було 10 хворих, а використали 141 дозу сироватки. Кілька сотень списали, бо закінчився термін придатності.</p>
      <p>«Тобто 141 флакон – це і була потреба України у сироватці», – розповіла Скалецька.</p>
      <p>Вона також зауважила, що цього року в Україні 200 флаконів сироватки, ще додатково 150 чи 170 передадуть міжнародні організації як гуманітарну допомогу. Ще 100, теж як допомогу, нададуть посольства, у разі, якщо буде така необхідність.</p>
      <p>«Тобто насправді ми можемо розраховувати на 450 флаконів сироватки, і цієї кількості ліків достатньо», – запевнила міністр.</p>
      <p>Вона підкреслила, що ліки розподілені в регіонах, і області обмінюються між собою.</p>
      <p>Окрім того, вона зазначила, що кількості вакцин достатньо, щоб підняти рівень вакцинації.</p>
      <p>Як повідомлялося, через ризик поширення дифтерії Центр громадського здоров’я та Міністерство охорони здоров’я вживають заходів екстреного реагування на випадки захворювання.</p>
      <p>У 2019 році було отримано 31 повідомлення про підозру на дифтерію, у 21 випадку діагноз був підтверджений: два випадки були зареєстровані на початку року в Луганській області, 15 випадків в жовтні в Ужгороді Закарпатської області серед студентів-іноземців, 3 випадки – в Києві.</p>
      <p>Окрім того, підтверджено один випадок у Харківській області.</p>
      <p>Нагадаємо, <a href="https://glavcom.ua/news/skalecka-nazvala-naygirshi-i-naykrashchi-oblasti-za-kilkistyu-shcheplen-proti-difteriji-636988.html">Скалецька назвала найгірші і найкращі області за кількістю щеплень проти дифтерії</a>.</p>
      <p>Як повідомлялося, <a href="https://glavcom.ua/kyiv/news/u-kijevi-zalishilosya-pyat-doz-sirovatki-proti-difteriji--636460.html">у столиці із восьми доз сироватки від дифтерії залишилось п’ять флаконів</a>.</p>
      <related>
        <a href="https://glavcom.ua/world/observe/tse-katastrofa-chalij-pojasniv-chim-zagrozhuje-vnesennja-polku-azov-do-spisku-teroristichnih-organizatsij-v-ssha-637189.html"/>
        <a href="https://glavcom.ua/country/society/ryatuvalniki-poperedili-pro-uskladnennya-pogodnih-umov-v-ukrajini-637178.html"/>
        <a href="https://glavcom.ua/news/v-ukrajini-nabuv-chinnosti-antireyderskiy-zakon-637176.html"/>
      </related>
    </article>
  </body>
</html>