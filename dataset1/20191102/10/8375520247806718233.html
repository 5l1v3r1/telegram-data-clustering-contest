<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/u-nichnomu-klubi-kijeva-spivrobitnik-po-zviryachomu-zabiv-do-smerti-vidviduvacha-637199.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-02T10:31:21+00:00"/>
    <meta property="og:title" content="У нічному клубі Києва співробітник по-звірячому забив до смерті відвідувача"/>
    <meta property="og:description" content="Фігуранту повідомлено про підозру у вчиненні злочину"/>
  </head>
  <body>
    <article>
      <h1>У нічному клубі Києва співробітник по-звірячому забив до смерті відвідувача</h1>
      <address>
        <time datetime="2019-11-02T10:31:21+00:00">02 Nov 2019, 10:31</time>
      </address>
      <h4>Фігуранту повідомлено про підозру у вчиненні злочину</h4>
      <p>У Києві в розважальному комплексі Голосіївського району іноземець, який був співробітником закладу, побив до смерті киянина. Нападника затримано.</p>
      <p>Про це повідомляє <a href="https://kyiv.npu.gov.ua/news/novini/stolichni-policzejski-povidomili-pro-pidozru-inozemczyu-za-smertelne-pobittya-kiyanina/">пресслужба</a> поліції Києва.</p>
      <p>До поліції надійшло повідомлення від чоловіка про те, що у розважальному комплексі Голосіївського району побили його 25-річного брата, якого у важкому стані госпіталізували. На виклик виїхала слідчо-оперативна група територіального підрозділу.</p>
      <p>Як розповів начальник Голосіївського управління поліції Олег Волошин, правоохоронці опитали свідків правопорушення, відпрацювали прилеглу територію й відео з камер спостереження.</p>
      <p>«Ми встановили, що потерпілий відпочивав у нічному клубі, де у нього стався конфлікт зі співробітником закладу. На вулиці словесна перепалка переросла у бійку, внаслідок якої хлопець отримав травму голови, яка у подальшому виявилася смертельною», – сказав Волошин.</p>
      <p>У результаті проведення оперативно-розшукових заходів працівники карного розшуку встановили особу зловмисника. Ним виявився 23-річний уродженець іншої держави, якого затримали у порядку ст. 208 Кримінального процесуального кодексу України.</p>
      <p>Фігуранту повідомлено про підозру у вчиненні злочину, передбаченого ч. 2 ст. 121 (Умисне тяжке тілесне ушкодження, що спричинило смерть потерпілого) Кримінального кодексу України.</p>
      <p>Санкція статті передбачає до десяти років позбавлення волі. Судом вирішується питання про обрання затриманому запобіжного заходу.</p>
      <p>Нагадаємо, український актор Юрій Чеботарьов, котрий працює у театрі Biuro Podróży у польському місті Познань, заявив <a href="https://glavcom.ua/world/observe/u-polshchi-pobili-ukrajinskogo-aktora-shchob-ne-viddavati-zarplatnyu-632159.html">про побиття колишнім працедавцем, господарем піцерії</a>.</p>
      <related>
        <a href="https://glavcom.ua/country/criminal/u-kramatorsku-prikordonniki-zatrimali-boyovika-dnr-foto-637197.html"/>
        <a href="https://glavcom.ua/odesa/news/v-odesi-spivrobitnika-sbu-vikrili-na-vimaganni-groshej-637191.html"/>
        <a href="https://glavcom.ua/kyiv/news/zhovten-u-kijevi-stav-somim-u-reytingu-nayteplishih-z-1881-roku-637192.html"/>
      </related>
    </article>
  </body>
</html>