<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980811045.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-02T10:18:00+00:00"/>
    <meta property="og:title" content="موسوی: تحریم‌های تکراری، آمریکا را به اهدافش نمی‌رساند"/>
    <meta property="og:description" content="به گزارش الف، سید عباس موسوی در واکنش به تحریم بخش عمرانی ایران توسط آمریکا اظهار داشت: اینگونه اقدامات نشانه ضعف و ناکارآمدی این کشور در دیپلماسی است.  "/>
  </head>
  <body>
    <article>
      <h1>موسوی: تحریم‌های تکراری، آمریکا را به اهدافش نمی‌رساند</h1>
      <address>
        <time datetime="2019-11-02T10:18:00+00:00">02 Nov 2019, 10:18</time>
      </address>
      <p>سخنگوی وزارت امور خارجه گفت: ایالات متحده بجای تحریم‌های تکراری و غوغاسالاری که قطعا آنها را به اهدافشان نخواهد رساند، از غوطه ور شدن هر چه بیشتر در توهمات خود ساخته دست برداشته و به اجرای تعهدات خود در برجام بازگردد.</p>
      <p>به گزارش الف، سید عباس موسوی در واکنش به تحریم بخش عمرانی ایران توسط آمریکا اظهار داشت: اینگونه اقدامات نشانه ضعف و ناکارآمدی این کشور در دیپلماسی است.  </p>
      <p>وی افزود: متاسفانه دستگاه دیپلماسی آمریکا از انجام ابتکار و راهکارهای دیپلماتیک و معقول ناتوان بوده و تنها اتکاء آنها به زور و تروریسم اقتصادی است.</p>
      <p>سخنگوی وزارت امور خارجه بیان کرد: دیپلماسی قلدرمآبانه ایالات متحده که در ارتباط با سایر کشورها و حتی سازوکارهای بین المللی و چند جانبه نیز بکار گرفته می‌شود به یک معضل جهانی تبدیل شده است.  </p>
      <p>موسوی اظهار داشت: بهتر است ایالات متحده بجای تحریم‌های تکراری و غوغاسالاری که قطعا آنها را به اهدافشان نخواهد رساند، از غوطه ور شدن هر چه بیشتر در توهمات خود ساخته دست برداشته و به اجرای تعهدات خود در برجام بازگردد.</p>
      <p>گفتنی است وزارت خارجه آمریکا روز جمعه ضمن تمدید معافیت‌های مربوط به همکاری های صلح آمیز هسته ای با تهران اعلام کرد تحریم‌های جدیدی علیه بخش عمران و مواد مرتبط با فعالیت‌های هسته‌ای، نظامی و موشک بالستیک ایران اعمال کرده است.</p>
    </article>
  </body>
</html>