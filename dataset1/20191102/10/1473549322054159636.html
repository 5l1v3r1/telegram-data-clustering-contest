<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/zatrzymanie-ovidio-guzmana-lopeza-nagranie-z-akcji,982335.html"/>
    <meta property="og:site_name" content="TVN24"/>
    <meta property="article:published_time" content="2019-11-02T10:52:23+00:00"/>
    <meta property="og:title" content="&quot;Proszę, odwołaj to&quot;. Nagranie z zatrzymania gangstera, które doprowadziło do krwawych starć"/>
    <meta property="og:description" content="W środę meksykański rząd opublikował nagranie z zatrzymania 28-letniego Ovidia Guzmana Lopeza, syna barona narkotykowego, znanego jako El Chapo. Akcja policji doprowadziła do krwawych walk z kartel..."/>
  </head>
  <body>
    <article>
      <h1>"Proszę, odwołaj to". Nagranie z zatrzymania gangstera, które doprowadziło do krwawych starć</h1>
      <address><time datetime="2019-11-02T10:52:23+00:00">02 Nov 2019, 10:52</time> by <a rel="author">momo/tr/kwoj</a></address>
      <slideshow>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/94725ee9-6063-475d-947f-7b53bb79f546-480p.mp4"/>
          <figcaption>Władze Meksyku opublikowały nagranie z zatrzymania Ovidio...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/040e0f7a-46b1-4149-9953-36e2ec34c34f-480p.mp4"/>
          <figcaption>Ivan Archivaldo Guzman odpowiedzialny za odbicie Ovidio Guzmana</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c91591a8d461c2869b9f535ded3e213e/34f7346d-6f20-4783-9841-4016b5e9be0a-480p.mp4"/>
          <figcaption>Sprawa Joaquina "El Chapo" Guzmana rozpatrywana jest przed...</figcaption>
        </figure>
        <figcaption>Władze Meksyku opublikowały nagranie z zatrzymania Ovidio Guzmana<cite>Foto: AP | Video: APTN</cite></figcaption>
      </slideshow>
      <h3>W środę meksykański rząd opublikował nagranie z zatrzymania 28-letniego Ovidia Guzmana Lopeza, syna barona narkotykowego, znanego jako "El Chapo". Akcja policji doprowadziła do krwawych walk z kartelem Sinaloa na ulicach miasta Culiacan. W wyniku przemocy, której skala zaskoczyła służby bezpieczeństwa, władze zdecydowały o uwolnieniu groźnego gangstera.</h3>
      <p>Do zatrzymania Ovidia Guzmana Lopeza doszło 17 października w mieście Culiacan, stolicy położonego na północnym zachodzie Meksyku stanu Sinaloa, uchodzącego za "twierdzę" narkotykowego barona Joaquina "El Chapo" Guzmana. Gangster został skazany w lipcu w USA na dożywotnie więzienie.</p>
      <p>Aresztowanie jego syna, obecnego przywódcy kartelu Sinaloa, doprowadziło do krwawych walk członków gangu z policją, które zmusiły służby do uwolnienia młodego gangstera. Decyzja spotkała się z ogromną krytyką pod adresem władz.</p>
      <p>
        <a href="https://www.tvn24.pl/wiadomosci-ze-swiata,2/meksyk-syn-el-chapo-aresztowany-i-uwolniony-prezydent-o-wypuszczeniu-ovidio-guzmana,978665.html">ZATRZYMANIE OVIDIA GUZMANA. CZYTAJ WIĘCEJ &gt;&gt;&gt;</a>
      </p>
      <p>W środę opublikowano nagranie z akcji policyjnej jednostki specjalnej. - Chcemy, aby wszystko było jasne. W ten sposób bierzemy odpowiedzialność za działania podejmowane w złożonej, trudnej i bardzo poważnej sytuacji - powiedział prezydent Andres Manuel Lopez Obrador. - W ten sposób pokazujemy, że najważniejszą rzeczą jest ochrona obywateli, ochrona życia - dodał.</p>
      <h3>Zatrzymanie syna "el Chapo"</h3>
      <related>
        <a href="https://www.tvn24.pl/wiadomosci-ze-swiata,2/odbili-z-aresztu-syna-el-chapo-za-atakiem-stal-przyrodni-brat,980583.html"/>
      </related>
      <p>Nagranie z kamery zamocowanej na hełmie jednego z funkcjonariuszy ukazuje, jak uzbrojeni po zęby policjanci wkraczają na teren rezydencji Guzmana, położonej w pobliżu centrum miasta. Funkcjonariusze wchodzą do budynku, krzycząc i gestykulując.</p>
      <p>Stojąc pod drzwiami Guzmana, apelują do niego, by wyszedł z rękami w górze. Jako pierwsza wychodzi jednak kobieta, wołając, że w środku są dzieci. Funkcjonariusze próbują ją uspokoić. - Spokojnie, proszę pani, nie jesteśmy przestępcami, proszę się uspokoić - mówi jeden z nich.</p>
      <p>Wtedy w drzwiach pojawia się Ovidio Guzman.<br/>Młody przywódca kartelu zostaje przeszukany przez policjantów, którzy przypierają go do ściany. Chwilę później widać, jak gangster rozmawia przez telefon.</p>
      <p>Między tymi dwoma ujęciami na ulicach Culiacan wybuchł chaos. Członkowie kartelu, którzy dowiedzieli się o aresztowaniu swojego lidera, natychmiast odpowiedzieli przemocą. Uwalniali więźniów z miejskiego więzienia, podpalali pojazdy i przeprowadzali ataki z użyciem ciężarówek uzbrojonych w karabiny maszynowe. Walki między policją a gangsterami były tak zacięte, że gubernator stanu zaapelował do mieszkańców liczącego około 750 tysięcy mieszkańców miasta, aby nie wychodzili z domów i stosowali się do zaleceń policji i wojska.</p>
      <p>Krwawa bitwa, do której doszło na ulicach Culiacan, była manifestacją siły kartelu. Za ofensywą gangsterów stał Ivan Archivaldo Guzman, lider jednego ze skrzydeł gangu i przyrodni brat Ovidio Guzmana.</p>
      <figure>
        <img src="https://r-scale-00.dcs.redcdn.pl/scale/o2/tvn/web-content/m/p1/i/6f2688a5fce7d48c8d19762b88c32c3b/c370ac18-5847-4e9a-8821-d7e9a39a6311.jpeg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Władze Meksyku opublikowały nagranie z zatrzymania Ovidio Guzmana<cite>Źródło: AP</cite></figcaption>
      </figure>
      <h3>"Wstrzymaj wszystko. Poddałem się"</h3>
      <related>
        <a href="https://www.tvn24.pl/wiadomosci-ze-swiata,2/wypuscili-syna-el-chapo-by-uspokoic-narkotykowy-kartel-prezydent-tlumaczy-decyzje,978665.html"/>
      </related>
      <p>Na kolejnym ujęciu nagrania widać, jak funkcjonariusze wręczają Guzmanowi telefon, rozkazując, by skontaktował się z bratem i powstrzymał przemoc, która trwa w mieście. Gangster wykonuje polecenie.</p>
      <p>- Wstrzymaj wszystko, zatrzymaj to. Poddałem się. Proszę, wstrzymaj wszystko. Zatrzymaj wszystko, uspokój to teraz. Nic już nie można zrobić. Powiedz im, żeby się wycofali - mówi do słuchawki syn "El Chapo".</p>
      <p>Przez chwilę milczy, po czym zaczyna krzyczeć do telefonu: - Ale powiedz im! Nie chcę więcej kłopotów. Nie chcę, żeby rzeczy wymknęły się spod kontroli. Proszę, nie chcę więcej kłopotów!</p>
      <p>Mimo apelu ze strony przywódcy kartelu krwawe starcia trwają jeszcze przez kilka godzin. W wymianie ognia między gangsterami a policją ginie co najmniej 13 osób.</p>
      <p>Kilka godzin później funkcjonariusze opuszczają rezydencję, ale bez Guzmana. Misja zakończyła się porażką.</p>
      <figure>
        <img src="https://r-scale-80.dcs.redcdn.pl/scale/o2/tvn/web-content/m/p1/i/519c84155964659375821f7ca576f095/c92e9b8a-2f6f-43e0-9762-1344e1fe47cb.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        <figcaption>Walki kartelu Sinaloa z policją w Meksyku<cite>Wideo: Reuters</cite></figcaption>
      </figure>
      <h3>"Wycofały się, by chronić swoje życie"</h3>
      <p>Minister bezpieczeństwa wewnętrznego Meksyku Alfonso Durazo niespełna dwie godziny po zatrzymaniu syna barona narkotykowego ogłosił, że "siły bezpieczeństwa uwolniły" Ovidio Guzmana. - Wycofały się, by chronić swoje życie - dodał.</p>
      <p>Po informacji o uwolnieniu groźnego przestępcy na władze Meksyku spadła fala krytyki.</p>
      <p>Decyzji bronił jednak sam prezydent Meksyku Andres Manuel Lopez Obrador. – Schwytanie przestępcy nie może być warte więcej niż życie ludzi – tłumaczył wówczas.</p>
      <h3>Najpotężniejszy baron narkotykowy na świecie</h3>
      <p>Mimo że Joaquin "El Chapo" Guzman, uważany za najpotężniejszego barona narkotykowego na świecie, przebywa za kratkami, kartel z Sinaloa nie zaprzestał działalności. Nadal zajmuje się przerzucaniem narkotyków do USA na skalę niemal przemysłową. Ocenia się, że w ciągu 25 lat kartel dostarczył odbiorcom w USA co najmniej 1200 ton kokainy.</p>
      <p>Kartel podzielony jest obecnie między synów Guzmana i niejakiego Ismaela "El Mayo" Zambadę, który był - obok Guzmana - jednym z jego założycieli.</p>
      <p>"El Chapo" został skazany w lipcu na dożywocie między innymi za handel narkotykami i pranie pieniędzy oraz dodatkowo na 30 lat więzienia za nielegalne posiadanie broni. Wyrok wydał sąd federalny w Nowym Jorku.</p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/odbili-z-aresztu-syna-el-chapo-za-atakiem-stal-przyrodni-brat,980583.html"/>
        <a href="https://www.tvn24.pl/wiadomosci-ze-swiata,2/25-tysiecy-zabojstw-od-stycznia-prezydent-przyznaje-sie-do-porazki,980114.html"/>
        <a href="https://www.tvn24.pl/wiadomosci-ze-swiata,2/brat-prezydenta-pomagal-przemycac-narkotyki-grozi-mu-dozywocie,978731.html"/>
        <a href="https://www.tvn24.pl/wiadomosci-ze-swiata,2/wypuscili-syna-el-chapo-by-uspokoic-narkotykowy-kartel-prezydent-tlumaczy-decyzje,978665.html"/>
        <a href="https://www.tvn24.pl/wiadomosci-ze-swiata,2/bitwa-gangu-z-policja-syn-el-chapo-zatrzymany-i-wypuszczony,978446.html"/>
      </related>
    </article>
  </body>
</html>