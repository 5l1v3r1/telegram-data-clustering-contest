<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/u-nimechchini-vse-shche-pracyuye-gazeta-yaka-ne-pomitila-padinnya-berlinskoji-stini-novini-svitu-50051129.html"/>
    <meta property="og:site_name" content="НВ"/>
    <meta property="article:published_time" content="2019-11-02T10:28:00+00:00"/>
    <meta property="og:title" content="У Німеччині досі виходить газета, яка «не помітила» падіння Берлінської стіни. Що про неї відомо"/>
    <meta property="og:description" content="Через 30 років після падіння Берлінської стіни в Німеччині все ще існує газета Neues Deutschland, яка свого часу була важливим інструментом соціалістичної пропаганди."/>
  </head>
  <body>
    <article>
      <h1>У Німеччині досі виходить газета, яка «не помітила» падіння Берлінської стіни. Що про неї відомо</h1>
      <h2>Через 30 років після падіння Берлінської стіни в Німеччині все ще існує газета Neues Deutschland, яка свого часу була важливим інструментом соціалістичної пропаганди.</h2>
      <address>
        <time datetime="2019-11-02T10:28:00+00:00">02 Nov 2019, 10:28</time>
      </address>
      <p>Вона проігнорувала цю історичну подію, що виявилося поворотною і для неї - після об'єднання Східної та Західної Німеччини тираж газети скоротився в десятки разів.</p>
      <p>НВ публікує переклад матеріалу <a href="https://www.ft.com/content/135348be-f99e-11e9-a354-36acbbb0d9b6">Financial Times</a> про видання Neues Deutschland.</p>
      <h3>Подія десятиріччя та Neues Deutschland</h3>
      <p>Вольфганг Хюбнер повертається з архіву газети Neues Deutschland з рідкісним скарбом в руках — товстою підшивкою, що містить один з найбільших промахів в історії журналістики.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/025/783/big/00a84d82e1128cad38ba574e4b4c347d.png?stamp=20191101181927&amp;q=85&amp;output=jpg&amp;bg=white"/>
        <figcaption>Вольфганг Хюбнер працював в ND ще в 1989 році / Фото: neues-deutschland.de</figcaption>
      </figure>
      <p>Хюбнер знайшов номер від п’ятниці, 10 листопада 1989 року — наступного дня після падіння Берлінської стіни. Це найбільш значущий момент десятиліття, проте в номері ND — офіційному органі Соціалістичної партії Східної Німеччини з тиражем 1 млн примірників — в той день немає ані слова про цю подію.</p>
      <p>У номері за наступний день, суботу, є лише фотографія у нижньому кутку під нудним заголовком «Багато заторів на прикордонному переході». Коротка стаття в цьому номері описує сцену на берлінському контрольно-пропускному пункті, де, як стверджує газета, натовпи скандували гасла про свою підтримку Егона Кренца — прем'єр-міністра Німецької демократичної республіки, який незабаром пішов у відставку.</p>
      <p>«Це було сюрреалістично», — визнав Хюбнер редактор ND, який на той час був молодшим репортером в газеті і провів ту історичну листопадову ніч, коректуючи сторінки, заповнені стенограмами партійних промов. Примітно, що ніхто не визнав за необхідне відправити репортера для освітлення драматичних сцен на кордоні лише за кілька кілометрів.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/025/787/big/b3fa0991f9552a1362456394ad941b6c.png?stamp=20191101182308&amp;q=85&amp;output=jpg&amp;bg=white"/>
        <figcaption>Прикордонник Східної Німеччини спостерігає за руйнуванням Берлінської стіни, 2 червня 1990 року / Фото: REUTERS / Fabrizio Bensch</figcaption>
      </figure>
      <p>Не менш примітним є те, що сталося з ND в наступні роки. Незважаючи на жорстке скорочення тиражу, великі фінансові втрати і масове скорочення робочих місць, газета пережила перехід до капіталізму і демократії.</p>
      <p>Хоча соціалістична держава, якій вона служила, давно вже не існує, голова ND все ще гордо заявляє про її роль «соціалістичної газети» Німеччини.</p>
      <p>«Врешті-решт, ND непотоплювана», — говорить Хюбнер, один з небагатьох ветеранів епохи НДР.</p>
      <h3>Хто читає Neues Deutschland</h3>
      <p>Близько 25 тисячам читачів, в основному людей похилого віку, які живуть на сході Німеччини, газета пропонує рідкісний символ спадкоємності - щоденне запевнення в тому, що вони не самотні в опорі домінуючому історичному наративу після 1989 року.</p>
      <p>Поки Німеччина готується відсвяткувати 30-ту річницю падіння Берлінської стіни, ND відображає складну суміш емоцій — ностальгії, розчарування і пристосування — яку відчувають багато її читачів.</p>
      <p>«Наші читачі очікують, що ми озирнемося [на падіння Берлінської стіни] таким чином, щоб віддати належне їхньому власного досвіду і їхнім спогадам про НДР. Вони не хочуть повернути НДР такою, яка вона була, і вони це розуміють. Є широко поширене відчуття, що щось пішло не так», — говорить Хюбнер.</p>
      <p>«Але вони також думають, що були деякі базові ідеї [основа соціалістичної системи], які повинні повернутися до порядку денного. Люди кажуть: НДР ніколи не брала участі у війні. Там не було безпритульних. Там не було безробіття», — пояснює він.</p>
      <p>Хюбнер визнає, що його читачі відчувають сильну ностальгію за Східною Німеччиною. Його власна думка більш багатогранна.</p>
      <h3>Переваги об'єднання Німеччини з точки зору редактора Neues Deutschland</h3>
      <p>«Як журналіст я дуже радий, що тепер ми можемо робити газету, яка може вільно вирішувати, про що вона хоче писати. І що у нас тут можуть бути дебати. Я іноді кажу це, коли в нас відбуваються заходи з читачами: газета, як вона виглядає сьогодні, не могла б бути опублікована в НДР», — сказав він.</p>
      <p>Ідея, що редактор ND спонукатиме своїх читачів бачити переваги об'єднання Німеччини, досить іронічна. Від моменту свого заснування у 1946 році газета служила потужним інструментом у пропагандистській машині Східної Німеччини під безпосереднім контролем центрального комітету правлячої Соціалістичної єдиної партії Німеччини (СЄПН).</p>
      <p>«Люди тут вели критичні дискусії в коридорах і були скарги на дефіцит і подібні речі. Але всі знали межі дозволеного. Нічого з цього не потрапило в газету, тому що люди знали, що можна написати, а що ні», — говорить Хюбнер. Журналісти ND повинні були бути членами партії.</p>
      <p>«Люди були переконані, що соціалізм — це правильно. У той час далеко не всі - і я не був серед них — говорили, що це неправильний напрямок і все повинно бути інакше», — згадує він.</p>
      <p>Незважаючи на всі недоліки з точки зору журналістики, ND була надзвичайно впливовою і її уважно читали не лише у Східному Берліні. Як і у випадку з Правдою, її радянським аналогом, в газеті відстежували невеликі, але потенційно важливі політичні зміни у висвітленні.</p>
      <p>«Все, що публікувалося, ретельно вивчалося, в тому числі у Західній Німеччині і за кордоном, тому що газета використовувалася як канал для відправки повідомлень. Іноді в нас були матеріали, які були незрозумілі звичайним читачам. Вони були адресовані певним особам або містили відповідь на повідомлення західних ЗМІ», — згадує Хюбнер.</p>
      <h3>Коли Німеччина остаточно об'єднається</h3>
      <p>Сьогодні ND бачить себе відданим голосом соціалізму в капіталістичному суспільстві, а також захисницею Східної Німеччини. Вона як і раніше належить і фінансово підтримується Лівими (Die Linke — нім.) — ультралівою партією, походження якої пов’язане із Соціалістичною партією Східної Німеччини.</p>
      <p>Кількість читачів газети неухильно скорочується, переважно вони похилого віку.</p>
      <p>За словами Хюбнера, ND втрачає від 1000 до 1500 читачів щороку.</p>
      <p>Його офіс в імпозантній штаб-квартирі ND містить данину пам’яті та іронічні сувеніри, присвячені НДР. На помітному місці і портрет Еріха Хонеккера, безкомпромісного лідера НДР з 1971 по 1989 рік, який був знятий з посади лише за кілька тижнів до падіння Берлінської стіни. Картина висить догори ногами і - після десятиліть перебування на сонці - вицвіла майже до невидимості.</p>
      <p>Для Хюбнера вицвітання портрету — міра повільного просування Німеччини в напрямку подолання прірви між Сходом і Заходом: «Моя теза така: коли портрет настільки зблякне, що ви більше не зможете впізнати обличчя, це і буде момент, коли НДР зникне і об'єднання Німеччини завершиться».</p>
      <p>
        <i>
          <b>Переклад НВ</b>
        </i>
      </p>
    </article>
  </body>
</html>