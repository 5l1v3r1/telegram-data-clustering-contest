<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/dancila-despre-tradatorii-din-psd-cum-vor-merge-la-vot-a-doua-zi-sa-mearga-in-partidul-foarfece-18532411"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-02T10:39:44+00:00"/>
    <meta property="og:title" content="Dăncilă, despre „tradătorii” din PSD: Cum vor merge la vot, a doua zi să meargă în partidul-foarfece"/>
    <meta property="og:description" content="Premierul interimar Viorica Dăncilă a spus, sâmbătă, în judeţul Arad, că PSD nu va fi prezent în sală luni când se va vota Guvernul. Ea a admis că în partid sunt „trădători”, pe care i-a îndemnat ca „a doua zi să meargă în partidul-foarfece şi să nu mai fie alături de PSD”."/>
  </head>
  <body>
    <article>
      <h1>Dăncilă, despre „tradătorii” din PSD: Cum vor merge la vot, a doua zi să meargă în partidul-foarfece</h1>
      <address>
        <time datetime="2019-11-02T10:39:44+00:00">02 Nov 2019, 10:39</time>
      </address>
      <p>Premierul interimar Viorica Dăncilă a spus, sâmbătă, în judeţul Arad, că PSD nu va fi prezent în sală luni când se va vota Guvernul. Ea a admis că în partid sunt „trădători”, pe care i-a îndemnat ca „a doua zi să meargă în partidul-foarfece şi să nu mai fie alături de PSD”.</p>
      <p>Prezentă la Pâncota, în judeţul Arad, Viorica Dăncilă a spus că nu PSD trebuie să asigure cvorumul pentru învestirea noului guvern.</p>
      <p>„În mod normal, luni nu trebuie să existe cvorum pe care să-l asigure PSD. Cei care au dărâmat acest guvern, cei şase lideri politici în frunte cu candidatul Iohannis, trebuie să asigure cvorumul pentru trecerea acestui guvern”, a declarat Viorica Dăncilă.</p>
      <p>Întrebată de jurnalişti cum se va asigura că nu va fi cvorum, candidata PSD la alegerile prezidenţiale a spus că parlamentarii partidului nu vor fi prezenţi în sală. „Nu vom fi prezenţi în sală. Parlamentarii nu vor fi prezenţi în sală. Bineînţeles că sunt şi trădători şi i-am văzut, dar cum vor merge la vot, a doua zi să meargă în partidul-foarfece şi să nu mai fie alături de PSD, pentru că e clar că nu au niciun ataşament faţă de acest partid şi nu vor să ia decizii pentru oameni”, a mai spus Dăncilă.</p>
      <p>Ea a spus că PSD nu poate să gireze un program de guvernare „îndreptat împotriva oamenilor”.</p>
      <p>„Eu sper ca acest guvern să nu treacă, nu pentru că vrem să nu schimbăm oameni cu alţi oameni, nu pentru că vrem să rămână Viorica Dăncilă şi să nu vină Ludovic Orban, ci pentru că nu putem accepta un program de guvernare care este împotriva oamenilor. În momentul în care vor semna Pactul pentru Bunăstarea Românilor prin care să se angajeze că nu vor tăia pensii şi salarii, că nu vor pedepsi IMM-urile, că vor acţiona pentru români şi România, atunci PSD va merge şi va vota un guvern. Până atunci, răspunsul nostru este categoric nu”, a mai declarat premierul interimar.</p>
      <p>Potrivit programului aprobat de conducerea Parlamentului, votul pentru învestirea Guvernului Orban urmează să fie dat luni, în plen reunit.</p>
    </article>
  </body>
</html>