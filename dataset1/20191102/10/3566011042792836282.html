<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544042.html/%DB%8C%DA%A9-%DA%A9%DB%8C%D9%84%D9%88%DA%AF%D8%B1%D9%85-%D8%B2%D8%B9%D9%81%D8%B1%D8%A7%D9%86-%D8%A8%DB%8C%D8%B4-%D8%A7%D8%B2-%DA%86%D9%87%D8%A7%D8%B1-%D8%AA%D9%86-%DA%AF%D9%86%D8%AF%D9%85-%D8%A7%D8%B1%D8%B2%D8%B4-%D8%AF%D8%A7%D8%B1%D8%AF--%DA%A9%D8%A7%D8%B4%D8%AA-%D8%B2%D8%B9%D9%81%D8%B1%D8%A7%D9%86-%D9%88-%D8%B2%D8%B1%D8%B4%DA%A9-%D8%A8%D8%A7%D8%B9%D8%AB-%D8%B1%D9%88%D9%86%D9%82-%D8%A7%D9%82%D8%AA%D8%B5%D8%A7%D8%AF%DB%8C-%D9%85%DB%8C-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-02T10:59:00+00:00"/>
    <meta property="og:title" content="یک کیلوگرم زعفران بیش از چهار تن گندم ارزش دارد/ کاشت زعفران و زرشک باعث رونق اقتصادی می‌شود"/>
    <meta property="og:description" content="مدیرکل جهاد کشاورزی خراسان جنوبی با بیان این‌که زعفران محصول کم آب بَری است، گفت: ارزش یک کیلوگرم زعفران بیش از چهار تن گندم است."/>
  </head>
  <body>
    <article>
      <h1>یک کیلوگرم زعفران بیش از چهار تن گندم ارزش دارد/ کاشت زعفران و زرشک باعث رونق اقتصادی می‌شود</h1>
      <h2>مدیرکل جهادکشاورزی خراسان جنوبی:</h2>
      <address>
        <time datetime="2019-11-02T10:59:00+00:00">02 Nov 2019, 10:59</time>
      </address>
      <p>مدیرکل جهاد کشاورزی خراسان جنوبی با بیان این‌که زعفران محصول کم آب بَری است، گفت: ارزش یک کیلوگرم زعفران بیش از چهار تن گندم است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.khavarestan.ir/news/92713/%DB%8C%DA%A9-%DA%A9%DB%8C%D9%84%D9%88%DA%AF%D8%B1%D9%85-%D8%B2%D8%B9%D9%81%D8%B1%D8%A7%D9%86-%D8%A8%DB%8C%D8%B4-%D8%A7%D8%B2-%DA%86%D9%87%D8%A7%D8%B1-%D8%AA%D9%86-%DA%AF%D9%86%D8%AF%D9%85-%D8%A7%D8%B1%D8%B2%D8%B4-%D8%AF%D8%A7%D8%B1%D8%AF-%DA%A9%D8%A7%D8%B4%D8%AA-%D8%B2%D8%B9%D9%81%D8%B1%D8%A7%D9%86-%D9%88-%D8%B2%D8%B1%D8%B4%DA%A9-%D8%A8%D8%A7%D8%B9%D8%AB-%D8%B1%D9%88%D9%86%D9%82-%D8%A7%D9%82%D8%AA%D8%B5%D8%A7%D8%AF%DB%8C-%D8%AF%D8%B1">خاورستان</a>، غلامرضا قوسی مدیرکل جهادکشاورزی خراسان جنوبی صبح امروز در جشن شکرگزاری برداشت زعفران و زرشک در قاین اظهار کرد: کاشت محصولات راهبردی کشاورزی از جمله زرشک، زعفران و عناب مختص خراسان جنوبی است.</p>
      <p>  وی افزود: زعفران محصول چند ساله‌‌ای است که با یکبار کشت ۵ تا ۱۰ سال برداشت می‌شود.   مدیرکل جهاد کشاورزی خراسان جنوبی با بیان این‌که زعفران محصول کم آب بَری است، عنوان کرد: ارزش یک کیلوگرم زعفران بیش از چهار تن گندم است.   قوسی با اشاره به بحث اشتغال‌زایی بسیار زیاد در خصوص کاشت زعفران، گفت: معمولا کاشت زعفران ظرفیت اشتغال‌زایی ۲۰۵ نفر روز را دارد.   وی اظهار کرد: زعفران ظرفیت این را دارد که تمام اعضای خانواده در کاشت، داشت، برداشت و باز کردن آن دخیل باشند.   مدیرکل جهادکشاورزی خراسان جنوبی گفت: ۷۰ درصد اراضی کشاورزی خراسان جنوبی خرده مالک است.   قوسی با بیان این‌که کاشت زعفران ارزش اقتصادی برای استان دارد، افزود: کشت زرشک نیز به همین نحو ارزش اقتصادی دارد و در مجموع کاشت این دو محصول باعث رونق اقتصادی در استان خواهد شد.   وی اظهار کرد: یکی از برنامه‌های مهم جهاد کشاورزی افزایش بهره‌وری و عملکرد در تولید محصولات کشاورزی استان از جمله زرشک و زعفران است.   مدیرکل جهادکشاورزی خراسان جنوبی با بیان این‌که باید شاهد ارتقای تولیدات کشاورزی باشیم، گفت: در این زمینه در بحث افزایش دانش کشاورزان تلاش شده و کشاورزی قراردادی در دستور کار قرار گرفته است.   قوسی خاطرنشان کرد: در کشاورزی قراردادی از تأمین مواد اولیه گرفته تا بازاریابی و فروش تولیدات با کشاورز همکاری می‌شود که تولیدکننده دغدغه تولید و فروش نداشته باشد.   وی افزود: در بحث کشاورزی قراردادی از متقاضیان حمایت کرده و امیدواریم این کار باعث افزایش بهره‌وری محصولات کشاورزی شود.   انتهای پیام/</p>
    </article>
  </body>
</html>