<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/2/7230800/"/>
    <meta property="og:site_name" content="Українська правда"/>
    <meta property="article:published_time" content="2019-11-02T10:54:37+00:00"/>
    <meta property="og:title" content="Посольство США нагадало про справи Гонгадзе і Шеремета"/>
    <meta property="og:description" content="Посольство США в Україні закликає розслідувати вбивства засновника УП Георгія Гонгадзе, журналіста видання Павла Шеремета та інших журналістів."/>
  </head>
  <body>
    <article>
      <h1>Посольство США нагадало про справи Гонгадзе і Шеремета</h1>
      <address>
        <time datetime="2019-11-02T10:54:37+00:00">02 Nov 2019, 10:54</time>
      </address>
      <p>Посольство США в Україні закликає розслідувати вбивства засновника УП Георгія Гонгадзе, журналіста видання Павла Шеремета та інших журналістів.</p>
      <p><b>Джерело</b>: заява посольства США у <a href="https://twitter.com/USEmbassyKyiv">Twitter</a></p>
      <p><b>Дослівно</b>: "В Міжнародний день припинення безкарності за злочини проти журналістів, ми разом з українським народом закликаємо до справедливості стосовно сімей Георгія Гонгадзе, Павла Шеремета та інших журналістів, які трагічно втратили життя, сміливо шукаючи правди.</p>
      <p>Ми також закликаємо Росію та сили, які вона підтримує, негайно звільнити українських журналістів, несправедливо затриманих за роботу на сході України та у Криму".</p>
      <p><b>Передісторія</b>:</p>
      <ul>
        <li>Один з керівників "Української правди" <b>Павло Шеремет</b><a href="http://www.pravda.com.ua/news/2016/07/20/7115344/"> загинув </a>від вибуху вранці 20 липня 2016 року. Йому підклали вибухівку під автомобіль.</li>
        <li>Слідство схиляється до версії про<a href="http://www.pravda.com.ua/news/2017/02/8/7134824/"> професійні мотиви</a> убивства, але за три роки ні організаторів, ні виконавців вибуху не встановило.</li>
        <li>У серпні 2018 року генпрокурор Юрій Луценко заявив, що у розслідуванні справи про загибель Павла Шеремета за останній місяць з’явилася "<a href="https://www.pravda.com.ua/news/2018/08/21/7189748/">ниточка</a>", за якою йдуть "активні слідчі дії".</li>
        <li>У травні 2019 року Луценко заявив про "<a href="https://www.pravda.com.ua/news/2019/05/24/7216046/">серйозний прогрес</a>" у розслідуванні вбивства Шеремета. Однак що саме мав на увазі генпрокурор, залишилося незрозумілим.</li>
        <li>Президент Володимир Зеленський, після того, як керівник Національної поліції Сергій Князєв ознайомив його віч-на-віч із таємними матеріалами справи, заявив, що <a href="https://www.pravda.com.ua/news/2019/07/23/7221711/">у справі про вбивство Шеремета буде результат</a>, але потрібен новий генеральний прокурор.</li>
        <li>Новий генеральний прокурор Руслан Рябошпака <a href="https://www.pravda.com.ua/news/2019/09/9/7225742/">назвав </a>пріоритетним розслідування резонансних кримінальних справ, в тому числі журналіста "Української правди" Павла Шеремета.</li>
        <li><b>Георгій Гонгадзе</b> зник у Києві 16 вересня 2000 року. У листопаді того ж року в лісі Київської області знайшли обезголовлене тіло, яке, за висновками експертів, могло належати журналісту. У 2009 році на Київщині знайшли рештки черепа нібито Гонгадзе. <a href="https://www.pravda.com.ua/news/2016/03/22/7102944/">Поховали</a> Гонгадзе 22 березня 2016 року в Києві.</li>
        <li>Восени 2000 року розгорівся так званий <a href="https://www.pravda.com.ua/news/2009/06/12/4019225/">"касетний скандал"</a> – були оприлюднені "плівки Мельниченка" із кабінету президента Кучми, які свідчили про причетність Леоніда Кучми та інших високопосадовців і політиків до вбивства журналіста Георгія Гонгадзе. </li>
        <li>15 березня 2008 року Апеляційний суд Києва визнав винними в убивстві Гонгадзе трьох екс-працівників Департаменту зовнішнього спостереження МВС України – Валерія Костенка, Миколу Протасова та Олександра Поповича. Вони отримали від 12 до 13 років ув’язнення.</li>
        <li>У 2011 році прокуратура відкрила справу проти Кучми, однак <a href="https://www.pravda.com.ua/articles/2011/12/14/6836967/">того ж року суд закрив її</a>.</li>
        <li>31 січня 2011 року суд <a href="https://www.pravda.com.ua/news/2011/01/31/5861409/">відмовився</a> визнати убивство Гонгадзе замовним.</li>
        <li>29 січня 2013 року Печерський райсуд Києва засудив екс-начальника департаменту зовнішнього спостереження МВС Олексія Пукача до довічного позбавлення волі, визнавши його винним у вбивстві Георгія Гонгадзе.</li>
        <li>Апеляційний суд залишив<a href="https://www.pravda.com.ua/news/2016/01/6/7094630/"> вирок у силі.</a></li>
        <li>У грудні 2015 року Пукач розповів, що вбивство Гонгадзе <a href="https://www.pravda.com.ua/news/2015/12/16/7092648/">не було навмисним</a> та має розглядатися як вбивство з необережності і розповів нову версію подій.</li>
        <li>На початку літа 2016 року <a href="http://www.pravda.com.ua/news/2016/06/16/7112004/">Пукача етапували</a> до Чортківської колонії у Тернопільській області.</li>
        <li>Замовники убивства досі не покарані.</li>
      </ul>
      <footer>Українська правда</footer>
      <related>
        <a href="https://www.pravda.com.ua/columns/2019/11/2/7230790/"/>
        <a href="https://www.pravda.com.ua/news/2019/11/1/7230745/"/>
        <a href="https://www.pravda.com.ua/news/2019/11/1/7230727/"/>
      </related>
    </article>
  </body>
</html>