<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/739605"/>
    <meta property="og:site_name" content="เดลินิวส์"/>
    <meta property="article:published_time" content="2019-11-02T04:44:00+00:00"/>
    <meta property="og:title" content="&quot;บิ๊กตู่&quot; สั่งพาณิชย์หนุนสินค้าจีไอทั่วประเทศ"/>
    <meta property="og:description" content="นายกรัฐมนตรี สั่งกระทรวงพาณิชย์ ปั้นสินค้าจากถิ่นกำเนิด หรือจีไอ เป็นสินค้าจากถิ่นกำเนิดมีสไตล์และเพิ่มมูลค่าการค้า"/>
  </head>
  <body>
    <article>
      <h1>"บิ๊กตู่" สั่งพาณิชย์หนุนสินค้าจีไอทั่วประเทศ</h1>
      <address>
        <time datetime="2019-11-02T04:44:00+00:00">02 Nov 2019, 04:44</time>
      </address>
      <p>
        <b>นายกรัฐมนตรี สั่งกระทรวงพาณิชย์ ปั้นสินค้าจากถิ่นกำเนิด หรือจีไอ เป็นสินค้าจากถิ่นกำเนิดมีสไตล์และเพิ่มมูลค่าการค้า</b>
      </p>
      <p>ผู้สื่อข่าวรายงานว่า เมื่อช่วงเช้าวันที่ 2 พ.ย.62 ที่ศูนย์แสดงสินค้าและการประชุมอิมแพ็ค เมืองทองธานี พล.อ.ประยุทธ์ จันทร์โอชา นายกรัฐมนตรี และรมว.กลาโหม พร้อมทั้งนายจุรินทร์ ลักษณวิศิษฏ์ รองนายกรัฐมนตรี และรมว.พาณิชย์ ร่วมชมนิทรรศการอาเซียนสไตล์ในงานประชุมสุดยอดอาเซียนครั้งที่ 35 โดยนายกฯ ได้ขอให้กระทรวงพาณิชย์ ให้ความสำคัญกับสินค้าจากถิ่นกำเนิด หรือจีไอ เพื่อเพิ่มมูลค่าสินค้าส่งออกและสร้างรายได้ให้กับผู้ประกอบการในประเทศ ซึ่งล่าสุดได้ประสานงานผู้ว่าราชการจังหวัดทั่วประเทศ พร้อมกับพาณิชย์จังหวัดให้คัดเลือกสินค้า พร้อมกับจัดโมบายเพื่อให้ความรู้ ตั้งแต่เริ่มต้นของการทำงาน<br/><br/>ทั้งนี้ระหว่างชมนิทรรศการนายกรัฐมนตรีพลเอกประยุทธ์ ได้พบกับนายกรัฐมนตรีประเทศมาเลเซีย ซึ่งเข้ามาชมนิทรรศการเป็นผู้นำคนแรกด้วย สำหรับกําหนดการ การประชุมสุดยอดอาเซียน ครั้งที่ 35 (35th ASEAN Summit) และการประชุมที่เกี่ยวข้อง วันที่ 2 พฤศจิกายน 2562 ณ ศูนย์แสดงสินค้าและการประชุมอิมแพ็ค เมืองทองธานี โดยเวลา 10.00 น.-10.30 น. รองนายกรัฐมนตรีต้อนรับนายกรัฐมนตรีเยี่ยมชมงาน ASEAN STYLES เสร็จแล้ว จากนั้น16.20-16.50 น.เข้าร่วมการหารือทวิภาคีระหว่างนายกรัฐมนตรีกับนายกรัฐมนตรีมาเลเซีย เวลา 17.00 -18.30 น. จะเป็นการประชุมสุดยอดอาเซียน ครั้งที่ 35 แบบเต็มคณะ และเวลา 19.00 -19.30 น.หารือทวิภาคีระหว่างนายกรัฐมนตรีกับนายกรัฐมนตรีเวียดนาม</p>
      <figure>
        <img src="https://www.dailynews.co.th/admin/upload/20191102/news_kmiaDOzbNs113936_533.jpg?v=20191103086?v=3337"/>
      </figure>
    </article>
  </body>
</html>