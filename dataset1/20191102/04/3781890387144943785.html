<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/739609"/>
    <meta property="og:site_name" content="เดลินิวส์"/>
    <meta property="article:published_time" content="2019-11-02T04:35:00+00:00"/>
    <meta property="og:title" content="ตบสาวไทยยกทัพเก็บตัวซ้อมเข้มโอกายาม่าแดนปลาดิบ"/>
    <meta property="og:description" content="ตบสาวไทย ยกทัพสู่โอกายาม่า แดนปลาดิบ เก็บตัวซ้อมเข้มเตรียมลุย ซีเกมส์-คัดโอลิมปิก “วิลาวัณย์” เชื่อได้ประโยชน์ปรับทีมให้แข็งแกร่ง "/>
  </head>
  <body>
    <article>
      <h1>ตบสาวไทยยกทัพเก็บตัวซ้อมเข้มโอกายาม่าแดนปลาดิบ</h1>
      <address>
        <time datetime="2019-11-02T04:35:00+00:00">02 Nov 2019, 04:35</time>
      </address>
      <slideshow>
        <figure>
          <img src="https://www.dailynews.co.th/admin/upload/20191102/news_sCKwaXDsan114633_533.jpg?v=20191102138"/>
        </figure>
        <figure>
          <img src="https://www.dailynews.co.th/admin/upload/20191102/news_OpOXEOSbUC114633_533.jpg?v=20191102138"/>
        </figure>
        <figure>
          <img src="https://www.dailynews.co.th/admin/upload/20191102/news_yRNTPpOXEW114631_533.jpg?v=20191102138"/>
        </figure>
        <figure>
          <img src="https://www.dailynews.co.th/admin/upload/20191102/news_VDTQBmHznr114632_533.jpg?v=20191102138"/>
        </figure>
      </slideshow>
      <p>
        <b>ตบสาวไทย ยกทัพสู่โอกายาม่า แดนปลาดิบ เก็บตัวซ้อมเข้มเตรียมลุย ซีเกมส์-คัดโอลิมปิก “วิลาวัณย์” เชื่อได้ประโยชน์ปรับทีมให้แข็งแกร่ง </b>
      </p>
      <p>เมื่อวันที่ 2 พ.ย. ที่ท่าอากาศยานสุวรรณภูมิ นายสมพร ใช้บางยาง นายกสมาคมกีฬาวอลเลย์บอลแห่งประเทศไทย เดินทางมาให้โอวาทและร่วมส่ง นักกีฬาวอลเลย์บอลหญิงทีมชาติไทย ออกเดินทางไปยังเมืองโอกายาม่า ประเทศญี่ปุ่น ด้วยสายการบินไทยเที่ยวบินที่ TG672 เพื่อเก็บตัวฝึกซ้อมระหว่างวันที่ 2-16 พ.ย. ก่อนสู้ศึก2 รายการสำคัญ คือ มหกรรมกีฬาซีเกมส์ ครั้งที่ 30 "ฟิลิปปินส์ 2019" ระหว่างวันที่ 2-10 ธ.ค. และ วอลเลย์บอลหญิงรอบคัดเลือก โอลิมปิกเกมส์ 2020 โซนเอเชีย ที่ จ.นครราชสีมา ระหว่างวันที่ 7-12 ม.ค. 2563<br/><br/>“กิ๊ฟ” วิลาวัณย์ อภิญญาพงศ์ นักตบหัวเสาทีมชาติไทย กล่าวว่า การไปญี่ปุ่นครั้งนี้เป็นเรื่องที่ดีที่เราได้ไปเก็บตัวฝึกซ้อมที่เมืองโอกายาม่า โดยอันดับแรกเรามีคู่ซ้อมที่แตกต่างออกไปจากที่เราซ้อมกันเอง อีกอย่างคือเรื่องระบบเกมรับ การเล่นของญี่ปุ่นมีความคล้ายคลึงกับเกาหลีใต้ ในเรื่องของความเหนียวแน่น สปีดบอลที่เล่น ทำให้พวกเรามีโอกาสได้ฝึกซ้อมกับทีมที่มีสปีดบอลที่เหมือนกับเกาหลีใต้และปรับระบบทีมได้ดีขึ้น อีกเรื่องคือเราได้ใช้เวลาฝึกซ้อมอยู่ด้วยกันหมดจะมีสมาธิในการฝึกซ้อม ถือว่าน่าจะเป็นการพัฒนาทีมเราให้ดีขึ้นเพื่อสู้ศึกรายการสำคัญต่อไป<br/><br/>สำหรับรายชื่อนักกีฬาที่เดินทางไปญี่ปุ่น มี 18 คน ประกอบด้วย นุศรา ต้อมคำ, ปลื้มจิตร์ ถินขาว, วิลาวัณย์ อภิญญาพงศ์, อรอุมา สิทธิรักษ์, มลิกา กันทอง, อัจฉราพร คงยศ, ปิยะนุช แป้นน้อย, พรพรรณ เกิดปราชญ์, ทัดดาว นึกแจ้ง, พิมพิชยา ก๊กรัมย์, ชัชชุอร โมกศรี, สุพัตรา ไพโรจน์, ยุพา สนิทกลาง, วัชรียา นวลแจ่ม, ชิตพร กำลังมาก, กุลภา เปี่ยมพงศ์สานต์, ฑิชากร บุญเลิศ และ วณิชยา หล่วงทองหลาง.</p>
      <figure>
        <img src="https://www.dailynews.co.th/admin/upload/20191102/news_OpOXEOSbUC114633_533.jpg?v=20191102138?v=9435"/>
      </figure>
      <figure>
        <img src="https://www.dailynews.co.th/admin/upload/20191102/news_VDTQBmHznr114632_533.jpg?v=20191102138?v=5588"/>
      </figure>
      <figure>
        <img src="https://www.dailynews.co.th/admin/upload/20191102/news_yRNTPpOXEW114631_533.jpg?v=20191102138?v=5077"/>
      </figure>
    </article>
  </body>
</html>