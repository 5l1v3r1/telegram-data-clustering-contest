<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/739923"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T07:08:00+00:00"/>
    <meta property="og:title" content="เปิดปาก&quot;น้องโฟล์ค&quot;ยันรุ่นพี่รับน้องโหดทารุณทนไม่ไหว"/>
    <meta property="og:description" content="แฉ 15 รุ่นพี่ ม.ดังเชียงใหม่ ต่อยจนทนไม่ไหว “น้องโฟล์ค”เหยื่อรับน้องโหด เข้าให้การชี้โดนขู่ เผยจะไม่กลับไปเรียนอีกเพราะเป็นห่วงเรื่องความปลอดภัย"/>
  </head>
  <body>
    <article>
      <h1>เปิดปาก"น้องโฟล์ค"ยันรุ่นพี่รับน้องโหดทารุณทนไม่ไหว</h1>
      <address>
        <time datetime="2019-11-04T07:08:00+00:00">04 Nov 2019, 07:08</time>
      </address>
      <p>
        <b>แฉ 15 รุ่นพี่ ม.ดังเชียงใหม่ ต่อยจนทนไม่ไหว “น้องโฟล์ค”เหยื่อรับน้องโหด เข้าให้การชี้โดนขู่ เผยจะไม่กลับไปเรียนอีกเพราะเป็นห่วงเรื่องความปลอดภัย</b>
      </p>
      <p>จากกรณีที่บนโลกโซเชียล ได้มีการแชร์ภาพเหตุการณ์รับน้องของมหาวิทยาลัยชื่อดังแห่งหนึ่งในจ.เชียงใหม่ ที่เป็นภาพรุ่นน้องที่ร่วมทำกิจกรรมถูกรุ่นพี่ทำร้ายร่างกายด้วยการใช้ก้านกล้วย และไม้ทุบตีจนบริเวณแผ่นหลังมีรอยแดง ฟกช้ำ และทางผู้ปกครองได้มีการนำภาพออกมาเผยแพร่ จนกระทั่งมีเพจดังที่ชื่อว่า “"รับน้องสร้างสรรค์ระดับโคตรมหากาฬ" นำเรื่องราวที่เกิดขึ้นออกไปเผยแพร่อย่างกว้างขวางจนกระทั่งผู้ปกครองแจ้งความที่ สภ.แม่โจ้ จ.เชียงใหม่ เพื่อดำเนินคดี<br/><br/>ความคืบหน้าเมื่อวันที่ 4 พ.ย. “น้องโฟล์ค” ผู้เสียหาย ได้เดินทางเข้าให้ปากคำเพิ่มเติม กับทาง พ.ต.ท.พงษ์ศักดิ์ เรือนแก้ว รองผกกสอบสวน. สภ.แม่โจ้ จ.เชียงใหม่ ถึงเหตุการณ์ที่เกิดขึ้น โดยเล่าว่า โดยในช่วงเย็นของวันที่ 4 ต.ค.62 ตนได้เข้าร่วมกิจกรรมรับน้องที่บริเวณสนามกีฬา โดยเป็นกิจกรรมที่รุ่นพี่ได้มีการแจ้งกฎระเบียบของทางมหาวิทยาลัย และหลังจากนั้นเมื่อเสร็จกิจกรรม ประมาณ 21.00 น. กลุ่มรุ่นพี่ประมาณ 15 คน ซึ่งเป็นรุ่นพี่ ปี2 และ ปี3 ก็ได้มีการเรียกกลุ่มนักศึกษาปี 1 มาทำกิจกรรมต่อที่บริเวณอ่างน้ำด้านหลังมหาวิทยาลัย แล้วได้ให้กลุ่มรุ่นน้องตั้งแถวยืนหันหลังให้ก่อนที่ตนจะถูกกลุ่มรุ่นพี่ทำร่างกายด้วยการชกเข้าที่บริเวณแผ่นหลัง 4 ครั้ง จนตนเห็นว่าทนไม่ไหวจึงได้ยกมือขึ้น แล้วแจ้งกับรุ่นพี่ว่าไม่ไหว แต่ก็ไม่มีใครสนใจจนกระทั่งตนตัดสินใจเดินออกจากแถว แต่ต่อมาก็มีรุ่นพี่เดินตามมาข่มขู่ ทำให้ตนสงสัยว่าการรับน้องมีความรุนแรงมากเกินไป และจากนั้นก็ได้เล่าให้ทางผู้ปกครองฟัง ก่อนจะมีการเข้าแจ้งความกับเจ้าหน้าที่ตำรวจ และขณะนี้ก็ได้ยื่นใบลาออก แต่ยังอยู่ในระหว่างการดำเนินการของมหาวิทยาลัย ซึ่งตนก็ตั้งใจจะไม่กลับไปเรียนอีกเพราะเป็นห่วงเรื่องความปลอดภัยของตัวเอง<br/> <br/> </p>
      <figure>
        <img src="https://www.dailynews.co.th/admin/upload/20191104/news_rIGlqQZcEX134856_533.jpg?v=20191104159?v=1433"/>
      </figure>
      <p>
        <i>
          <b>ข่าวที่เกี่ยวข้อง</b>
        </i>
        <br/>
        <a href="https://www.dailynews.co.th/regional/739820">'แม่'ขอเอาผิดรุ่นพี่รับน้องโหด พา'เฟรชชี่'ลาออกแม่โจ้</a>
      </p>
    </article>
  </body>
</html>