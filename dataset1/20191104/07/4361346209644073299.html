<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/a-borsnak-mutatta-meg-eloszor-kislanyat-a-szovivo-vadiratok-helyett-meset-olvas-bettina/185798"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-04T07:30:00+00:00"/>
    <meta property="og:title" content="A Borsnak mutatta meg először kislányát a szóvivő: Vádiratok helyett mesét olvas Bettina"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>A Borsnak mutatta meg először kislányát a szóvivő: Vádiratok helyett mesét olvas Bettina</mark>
      </h1>
      <address><time datetime="2019-11-04T07:30:00+00:00">04 Nov 2019, 07:30</time> by <a rel="author">L. B.</a></address>
      <p>
        <b>Már lassan egy éve eltűnt a képernyőről az ország egyik legnépszerűbb szóvivője. A Fővárosi Főügyészségen rendszerint bűncselekményekről tájékoztató, csodaszép Bagoly Bettina jelenleg gyesen van, és a Borsnak mutatta meg elsőként hat hónapos kislányát. </b>
        <b>Már lassan egy éve eltűnt a képernyőről az ország egyik legnépszerűbb szóvivője. A Fővárosi Főügyészségen rendszerint bűncselekményekről tájékoztató, csodaszép Bagoly Bettina jelenleg gyesen van, és a Borsnak mutatta meg elsőként hat hónapos kislányát.</b>
      </p>
      <p>A Baranya megyei Siklósról származó fiatal nő már kiskorától a figyelem középpontjában állt: előbb sportolóként, majd vers- és prózamondóként szokhatta meg a kíváncsian fürkésző szemeket, ami kellő magabiztosságot adott a későbbi szóvivői feladatok tökéletes elvégzéséhez. A pörgő élet azonban az év elején szempillantás alatt véget ért számára: a 36 éves Bettina most minden percét a kisbabájával tölti.</p>
      <p>– Az aktív mindennapok, a folyamatos telefoncsörgések és interjúk mellett furcsa volt elképzelni, hogy előbb-utóbb visszább kell venni ebből a tempóból – meséli a Borsnak a 2012 óta ügyészségi szóvivőként dolgozó kismama.</p>
      <p>– A várandósságom alatt eleinte nem is változtattam semmin, úgy gondoltam, bírom ugyanazt az iramot, mint korábban. Végül a szülészorvosom ja­vas­latára egyik napról a másikra kellett abbahagynom a munkát. Nem vagyok otthon ülős fajta, úgyhogy amióta lehet, keresem a programlehetőségeket úgy a mozgás, mint a kikapcsolódás terén. Ezek persze mind babás programok, de nagyon élvezem, most nem is vágyom másra.</p>
      <figure>
        <img src="http://media.borsonline.hu/cikk/20/191347/gallery-picture/645w/2013145_bagoly-bettina-20191024-102350-hb-08089-hb-hb.jpg"/>
        <figcaption>Bagoly Bettina most minden idejét gyönyörű kislányának, Lizának szenteli © Hatlaczki Balázs</figcaption>
      </figure>
      <p>Ugyan jelenleg a helyettes kollégái viszik a szót helyette, Bettina azért most is figyelemmel kíséri az ügyészséggel kapcsolatos híreket, csak most átmenetileg ő is a képernyő előtt, nézőként. Kislánya, Liza most még nagyon pici, ezért jelenleg kevés idő jut Bettinának saját magára, de a régóta szüneteltetett kedvenc hobbiját így is folytathatja.</p>
      <p>– Korábban évekig kubai salsáztam, és pár év kihagyás után most nagyon nagy örömömre a kislányommal együtt kezdtem el újra táncolni, bár most már egy kicsit más formában. Úgynevezett hordozós latin fitneszre járunk, ami úgy néz ki, hogy én táncolok, Liza pedig a hátamon van hordozókendőben. Általában pár perc után elalszik, szóval mindketten nagyon élvezzük. Korábban is leginkább a mozgás, a tánc, a futás volt az, ami feltöltött és kikapcsolt, ezért ezeket lehetőség szerint szeretném majd visszaépíteni az életembe – magyarázza széles mosollyal az újdonsült édesanya.</p>
      <p>A hozzá hasonlóan mindig mo­solygós gyermeket félóránál hosszabb időre még nem hagyták másra a párjával, és akkor is csak a közeli boltba mentek el bevásárolni.</p>
      <p>– Hamarosan már tervezünk kettesben is valami programot, ha nem mást, akkor legalább egy mozizást. Ilyenkor majd a nagyszülőkre, testvérekre is számíthatunk. Első gyerekes anyukaként sokkal több kérdésem van, mint egy tapasztaltabb édesanyának, de úgy gondolom, nem vagyok az a túlaggódós típus. Bár nem tartom kizártnak, hogy ha a páromat kérdeznék meg erről, ő egészen mást mondana… – teszi hozzá nevetve. Bettinának a jövő újabb feladatokat tartogat, de a legnagyobb kihívás biztosan az lesz, miképp tudja összeegyeztetni a kisgyerekes anyuka szerepét a szóvivői munkával.</p>
      <p>Mindenesetre maximalistaként teljes odaadással igyekszik majd helytállni mindkét téren.</p>
    </article>
  </body>
</html>