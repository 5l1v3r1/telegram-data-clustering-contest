<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/739931"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T07:04:00+00:00"/>
    <meta property="og:title" content="สธ.รับมอบเครื่องมือแพทย์ให้รพ.มหาราชนครศรีฯช่วยผู้ป่วยมะเร็ง"/>
    <meta property="og:description" content="สธ.รับมอบ“อาคารรังสีรักษา” พร้อมเครื่องมือแพทย์ จากเอกชน ให้รพ.มหาราชนครศรีธรรมราช ช่วยผู้ป่วยมะเร็งรับการรักษาเร็ว ไม่ต้องส่งต่อข้ามเขต ด้าน “อนุทิน” โพสต์เฟส “หัวใจคุณน่ากราบ”แนะใครจะเอาอย่างประสานปลัดสธ.ได้"/>
  </head>
  <body>
    <article>
      <h1>สธ.รับมอบเครื่องมือแพทย์ให้รพ.มหาราชนครศรีฯช่วยผู้ป่วยมะเร็ง</h1>
      <address>
        <time datetime="2019-11-04T07:04:00+00:00">04 Nov 2019, 07:04</time>
      </address>
      <p>
        <b>สธ.รับมอบ“อาคารรังสีรักษา” พร้อมเครื่องมือแพทย์ จากเอกชน ให้รพ.มหาราชนครศรีธรรมราช ช่วยผู้ป่วยมะเร็งรับการรักษาเร็ว ไม่ต้องส่งต่อข้ามเขต ด้าน “อนุทิน” โพสต์เฟส “หัวใจคุณน่ากราบ”แนะใครจะเอาอย่างประสานปลัดสธ.ได้</b>
      </p>
      <p>เมื่อวันที่ 4 พ.ย. ที่รพ.มหาราชนครศรีธรรมราช จ.นครศรีธรรมราช นพ.สุขุม กาญจนพิมาย ปลัดกระทรวงสาธารณสุข กล่าวภายหลังเป็นประธานรับมอบอาคารสหไทย รังสีรักษา รพ.มหาราชนครศรีธรรมราช ว่า กระทรวงได้จัดระบบบริการดูแลรักษาผู้ป่วยโรคมะเร็ง กระจายความเชี่ยวชาญไปยังทุกเขตสุขภาพ เพื่อให้ผู้ป่วยได้รับบริการใกล้บ้าน ลดรอคอย ลดแออัด โดยเมื่อปีงบประมาณ2561 รพ.มหาราชนครศรีธรรมราชได้รับการสนับสนุนเครื่องฉายแสงและเครื่องเอกซเรย์คอมพิวเตอร์ และได้รับเงินบริจาคในการก่อสร้างอาคารรังสีรักษาวงเงิน 40 ล้านบาท แบ่งเป็นจากเจ้าของห้างสหไทยสรรพสินค้านครศรีธรรมราช 30 ล้านบาท และคุณจิมมี่ ชวาลา 10 ล้านบาท การมีปฏิบัติการเหล่านี้จะช่วยลดการส่งตัวผู้ป่วยมะเร็งไปรักษาที่รพ.สงขลานครินทร์ จ.สงขลา ซึ่งอยู่นอกเขตสุขภาพและต้องรอคิวนาน ซึ่งที่ผ่านมามีการส่งตัวผู้ป่วยมะเร็งไปรักษานอกเขตปีละประมาณ 600-800 คน นอกจากนี้ คุณจิมมี่ ยังได้บริจาคเครื่องสวนหัวใจและหลอดเลือดเครื่องที่ 2 ให้กับรพ.มหาราชนครศรีธรรมราช มูลค่า 25 ล้านบาท ซึ่งให้บริการผู้ป่วยได้ปีละประมาณ 2,000-2,500 คนต่อปี</p>
      <figure>
        <img src="https://www.dailynews.co.th/admin/upload/20191104/news_wKkNoauCon141834_533.jpg?v=20191104159?v=4370"/>
      </figure>
      <p>นพ.สุขุม กล่าวต่อว่า สำหรับอาคาร สหไทย รังสีรักษา รพ.มหาราชนครศรีธรรมราช เป็นอาคารคอนกรีตเสริมเหล็กชั้นเดียว ประกอบด้วยห้องฉายแสง 2 ห้อง ห้องเอกซเรย์คอมพิวเตอร์เพื่อวางแผนรักษา 1 ห้อง ห้องตรวจ 3 ห้อง ห้องให้คำปรึกษาวางแผนรักษา 1 ห้อง ห้องทำงานแพทย์ และห้องประชุม เปิดให้บริการตั้งแต่วันที่ 29 ม.ค.2562 มีผู้ป่วยมารับการรักษาฉายแสงวันละ 50-60 ราย และจากข้อมูลถึง31 ต.ค.2562 ให้การฉายแสงรักษาครบคอร์สแล้ว 296 ราย ทำให้ผู้ป่วยและญาติไม่ต้องเดินทางไปรักษาที่โรงพยาบาลสงขลานครินทร์ หรือศูนย์มะเร็งที่สุราษฏร์ธานี สามารถลดระยะในการรอคอย ลดค่าใช้จ่ายผู้ป่วยและญาติ</p>
      <figure>
        <img src="https://www.dailynews.co.th/admin/upload/20191104/news_ClhLnwpokb141609_533.jpg?v=20191104159?v=2115"/>
      </figure>
      <p>ผู้สื่อข่าวรายงานว่าภายหลังการรับมอบอาคาร สหไทย รังสีรักษาฯ นายอนุทิน ชาญวีรกูล รองนายกรัฐมนตรี และรมว.สาธารณสุข ได้ โพสต์ข้อความผ่านเฟสบุ๊คส่วนตัว “อนุทิน ชาญวีรกูล”เพื่อเป็นการขอบคุณผู้บริจาค โดยใจความระบุว่า “หัวใจคุณน่ากราบ” ที่ได้บริจาคอาคารดังกล่าวเพื่อเป็นประโยชน์แก่ประชาชนทั่วไป เพราะงบประมาณมีจำกัด ไม่ทันกับจำนวนผู้ป่วยที่เพิ่มขึ้น ความร่วมมือและการสนับสนุนจากภาคเอกชนคือกำลังสำคัญที่ทำให้กระทรวงสาธารณสุข สามารถให้การดูแลประชาชนได้มากขึ้น หากท่านใดจะทำตามสามารถประสานได้ที่ปลัดกระทรวงสาธารณสุข ทั้งนี้จะกำชับเจ้าหน้าที่ใช้อาคาร และเครื่องมือแพทย์ที่ได้รับบริจาคมาอย่างคุ้มค่าที่สุด และ สำนึกไว้ตลอดเวลาว่า ประชาชน คือ เจ้าของรพ.อาคาร และ เครื่องมือแพทย์ ทุกชิ้น.</p>
    </article>
  </body>
</html>