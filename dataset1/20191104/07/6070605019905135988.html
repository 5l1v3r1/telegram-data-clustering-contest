<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Junqueras-Sanchez-progressista-covardia-independentistes_0_2337966241.html"/>
    <meta property="og:site_name" content="Ara.cat"/>
    <meta property="article:published_time" content="2019-11-04T07:43:18+00:00"/>
    <meta property="og:title" content="Junqueras acusa Sánchez de no atrevir-se a formar un govern progressista per &quot;la covardia de seure i parlar&quot; amb els independentistes"/>
    <meta property="og:description" content="El president d'ERC adverteix al president espanyol en funcions per carta que l'independentisme no desapareixerà"/>
  </head>
  <body>
    <article>
      <h1>Junqueras acusa Sánchez de no atrevir-se a formar un govern progressista per "la covardia de seure i parlar" amb els independentistes</h1>
      <h2>El president d'ERC adverteix al president espanyol en funcions per carta que l'independentisme no desapareixerà</h2>
      <address>
        <time datetime="2019-11-04T07:43:18+00:00">04 Nov 2019, 07:43</time>
      </address>
      <p>El president d'ERC, Oriol Junqueras, ha acusat el president espanyol en funcions, Pedro Sánchez, de no atrevir-se a formar un govern progressista per "la seva covardia per seure a la taula i parlar, només parlar!, amb els independentistes". L'independentisme, però, "no s'aixecarà de la taula per molt que ningú s’atreveixi a ocupar la cadira que avui l’Estat ha deixat buida", diu en una carta adreçada a Sánchez avançada per TV3 i <i>El Periódico</i>. "El procés democràtic és irreversible i el futur de Catalunya el decidiran els catalans. De vostè depèn ser part de la solució o del problema", ha advertit.</p>
      <p>En aquest sentit, Junqueras ha avisat Sánchez que l'independentisme no desapareixerà, al contrari, el 10-N tornarà amb més força. "El derrotarem a les urnes i continuarà tenint el mateix problema. La governabilitat a Espanya no serà possible fins que no resolgui la seva relació amb Catalunya", ha afegit. </p>
      <p>La presó també enforteix l'independentisme, considera el president d'ERC des de Lledoners. "Aquest empresonament venjatiu no farà que canviïn els nostres valors i conviccions, al contrari, els reforça. Jo soc avui més independentista, més republicà, més demòcrata que mai", assegura. La repressió no és la solució, diu Junqueras, que assegura que, mentre hi ha desenes de represaliats, "són milions els que ja no tornaran a témer aquest estat debilitat".</p>
      <p>"Sánchez ha especulat amb la demoscòpia i ara la seva frivolitat li passa factura", diu el president d'ERC, que l'acusa d'obrir la porta a "una dreta encara més extrema que la que coneixíem", posant en perill drets i llibertats de tots els ciutadans de l’Estat. D'aquesta manera Junqueras vaticina al president espanyol un temps esgotat, tot i que el president d'ERC diu que no té pressa: "Per molt que em dolgui no veure créixer els meus fills".</p>
    </article>
  </body>
</html>