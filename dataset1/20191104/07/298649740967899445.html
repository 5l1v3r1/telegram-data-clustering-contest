<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/politica/2019/11/04/bonus-facciate-e-risparmio-energetico-sono-cumulabili-franceschini-top10_20191104_083121/"/>
    <meta property="og:site_name" content="Askanews"/>
    <meta property="article:published_time" content="2019-11-04T07:31:21+00:00"/>
    <meta property="og:title" content="“Bonus facciate e risparmio energetico sono cumulabili” (Franceschini)"/>
    <meta property="og:description" content="Roma, 4 nov. (askanews) – Il bonus facciate riguarderà tutti gli edifici privati, dalla villetta al condominio. E la misura non va in conflitto con le altre su risparmio energetico e ristrutturazioni, perché sono cumulabili. A spiegarlo in un’intervista al “Sole 24 Ore” è il “padre” del bonus facciate, il ministro dei Beni culturali Dario […]"/>
  </head>
  <body>
    <article>
      <h1>“Bonus facciate e risparmio energetico sono cumulabili” (Franceschini)</h1>
      <h2>"Città più belle e scossone all'economia"</h2>
      <address>
        <time datetime="2019-11-04T07:31:21+00:00">04 Nov 2019, 07:31</time>
      </address>
      <figure>
        <img src="http://www.askanews.it/wp-content/uploads/2019/11/20191104_083116_7B8B2C2B.jpg"/>
      </figure>
      <p>Roma, 4 nov. (askanews) – Il bonus facciate riguarderà tutti gli edifici privati, dalla villetta al condominio. E la misura non va in conflitto con le altre su risparmio energetico e ristrutturazioni, perché sono cumulabili. A spiegarlo in un’intervista al “Sole 24 Ore” è il “padre” del bonus facciate, il ministro dei Beni culturali Dario Franceschini.</p>
      <p>“L’ idea me l’ ha data – sottolinea – almeno tre anni fa Innocenzo Cipolletta. Ho tentato di tradurla in pratica durante i Governi Renzi e Gentiloni, ma non ci sono riuscito. Così l’ ho riproposta adesso. La norma prende spunto dalla legge, ancora in vigore, che il ministro della cultura francese Malraux mise a punto negli anni 50 per ripulire gli edifici in quell’ epoca anneriti dall’ uso del carbone. Le città, a cominciare da Parigi, diventarono più belle. Da noi ne hanno bisogno soprattutto le periferie, perché, se i centri storici possono avere un livello di manutenzione e di conservazione medio-alto, nelle periferie ci sono edifici di 60 anni sui quali non è mai stato fatto alcun intervento. E degrado chiama degrado, mentre la bellezza chiama rispetto”.</p>
      <p>Franceschini sottolinea che “l’ intenzione è di dare un impulso immediato all’ economia. Poi vedremo come il bonus funzionerà e quanto costerà. Bisognerà capire quanti ne usufruiranno. La copertura è, infatti, calcolata su una determinata percentuale di edifici. Ritengo sarà un successo e l’ impulso alle entrate Iva, Irpef e al Pil sarà forte. Si prendono i classici due piccioni con una fava: le città saranno più belle e si darà uno scossone all’ economia”.</p>
      <p>Rus/int5</p>
    </article>
  </body>
</html>