<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-bjp-leader-vijay-goel-who-left-his-house-in-an-odd-numbered-car-to-protest-against-odd-even-scheme-issued-a-challan-for-violation-of-the-scheme-2830924.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-04T07:42:06+00:00"/>
    <meta property="og:title" content="Odd Even scheme:दिल्ली पुलिस ने काटा बीजेपी नेता विजय गोयल का चालान, जानें क्यों"/>
    <meta property="og:description" content="दिल्ली बीजेपी नेता विजय गोयल का सोमवार को दिल्ली पुलिस ने चालान काट दिया है। बताया जा रहा है कि वह अपने घर से ऑर्ड नंबर की गाड़ी लेकर निकले थे। गोयल ऑर्ड-ईवन योजना का विरोध करने के लिए अपनी ऑर्ड नंबर..."/>
  </head>
  <body>
    <article>
      <h1>Odd Even scheme:दिल्ली पुलिस ने काटा बीजेपी नेता विजय गोयल का चालान, जानें क्यों</h1>
      <address><time datetime="2019-11-04T07:42:06+00:00">04 Nov 2019, 07:42</time> by <a rel="author">नई दिल्ली, लाइव हिन्दुस्तान टीम</a></address>
      <p>दिल्ली बीजेपी नेता विजय गोयल का सोमवार को दिल्ली पुलिस ने चालान काट दिया है। बताया जा रहा है कि वह अपने घर से ऑर्ड नंबर की गाड़ी लेकर निकले थे। गोयल ऑर्ड-ईवन योजना का विरोध करने के लिए अपनी ऑर्ड नंबर की कार लेकर घर से निकले थे। दिल्ली में आज से ऑर्ड-ईवन शुरू हो गया है और सिर्फ ईवन नंबर की गाड़ी पर ही सुबह आठ बजे से शाम आठ बजे तक यात्रा कर सकते हैं। </p>
      <p><b>ऐसे लागू होगा नियम</b><br/>दिल्ली में सम-विषम योजना सुबह आठ से शाम आठ बजे तक लागू रहेगी। रविवार को यह नियम लागू नहीं होगा। वाहन के आखिरी नंबर से तय होगा कि वह सड़क पर आ सकता है या नहीं। यदि गाड़ी का आखिरी नंबर 1, 3, 5, 7, 9 है तो यह 5, 7, 9, 11, 13, 15 नवंबर को सड़क पर चल सकती है। जबकि 2, 4, 6, 8 नंबर वाले वाहन 4, 6, 8, 10, 12 और 14 नवंबर को सड़कों पर चल सकेंगे।</p>
      <p>
        <b>
          <a href="https://www.livehindustan.com/national/story-delhi-pollution-central-minister-prakash-javadekar-big-attack-on-delhi-government-said-spent-1500-crores-on-advertising-2830844.html">Delhi Pollution: जावड़ेकर का दिल्ली सरकार पर बड़ा हमला,जानें क्या कहा</a>
        </b>
      </p>
      <p><b>इलेक्ट्रिक वाहन चलेंगे</b><br/>महिला कार चालकों के साथ उनके 12 साल तक के बच्चों और स्कूल की वर्दी पहने बच्चों वाले वाहनों को छूट दी गई है। इसके अलावा इलेक्ट्रिक वाहनों, एंबुलेंस, पुलिस की गाड़ी, राष्ट्रपति, उपराष्ट्रपति, प्रधानमंत्री, राज्यपाल, लोकसभा स्पीकर, केंद्रीय मंत्री, प्रतिपक्ष के नेता, उच्चतम न्यायालय के न्यायाधीश, उपराज्यपाल, अन्य राज्यों के मुख्यमंत्री को योजना में शामिल नहीं किया गया है।</p>
      <p><b>नियम तोड़ने पर सख्ती बढ़ी:</b>यह योजना 15 नवंबर तक लागू रहेगी। सरकार ने नियम का उल्लंघन करने वालों पर इस बार सख्ती बढ़ा दी है। नियमों का पालन नहीं करने वाले वाहन चालकों पर चार हजार रुपये का जुर्माना लगाया जाएगा।</p>
      <p><b>दुपहिया वाहन दायरे में नहीं आएंगे:</b> इस योजना से राजधानी के लगभग 70 लाख दुपहिया वाहनों को छूट रहेगी। इस बार सीएनजी कारों को छूट नहीं दी गई है। इसके चलते सार्वजनिक वाहनों में भीड़ बढ़ सकती है। सरकार ने दो हजार अतिरिक्त बसों की व्यवस्था का दावा किया है। इसके साथ ही मेट्रो के फेरों में भी बढ़ोतरी की जाएगी। दिल्ली के मुख्यमंत्री समेत उनकी कैबिनेट और सभी अधिकारी योजना के दायरे में रहेंगे।</p>
      <p><b>ओला-उबर नहीं वसूलेंगी अधिक किराया :</b> सम-विषम योजना के दौरान ऐप आधारित ओला-उबर जैसी कंपनियां टैक्सी में सफर करने वाले यात्रियों से सर्ज प्राइसिंग (मांग बढ़ने के साथ किराये में बढ़ोतरी) नहीं करेंगी। इसे लेकर कंपनियों की तरफ से घोषणा भी की जा चुकी है।</p>
      <p><b>दो बार लागू हो चुकी है सम-विषम योजना : </b>इससे पहले भी वर्ष 2016 में एक से 15 जनवरी और 16 से 30 अप्रैल तक दो बार सम-विषम योजना को लागू किया जा चुका है।उस दौरान भी दिल्ली-एनसीआर में वायु गुणवत्ता बेहद खराब हो गई थी।</p>
    </article>
  </body>
</html>