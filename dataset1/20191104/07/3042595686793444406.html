<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/forsker-tror-ugland-kaprere-har-okonomisk-motiv/71779608"/>
    <meta property="og:site_name" content="Dagbladet.no"/>
    <meta property="article:published_time" content="2019-11-04T07:38:41+00:00"/>
    <meta property="og:title" content="Forsker tror Ugland-kaprere har økonomisk motiv"/>
    <meta property="og:description" content="Mye tyder på at økonomisk motiv ligger bak bortføringen av ni sjøfolk fra det norskeide lasteskipet Bonita ved Benin, ifølge seniorforsker Morten Bøås."/>
  </head>
  <body>
    <article>
      <h1>Forsker tror Ugland-kaprere har økonomisk motiv</h1>
      <h2>Mye tyder på at økonomisk motiv ligger bak bortføringen av ni sjøfolk fra det norskeide lasteskipet Bonita ved Benin, ifølge seniorforsker Morten Bøås.</h2>
      <address><time datetime="2019-11-04T07:38:41+00:00">04 Nov 2019, 07:38</time> by <a rel="author">NTB I</a></address>
      <p>Skipet eies av Ugland Rederi som har base i Grimstad.</p>
      <p>- Med den begrensede informasjonen jeg har, så er det mye som tyder på at dette er økonomisk motivert, skriver seniorforsker Morten Bøås ved Norsk Utenrikspolitisk Institutt (NUPI) i en epost til <a href="https://www.nrk.no/norge/forsker-om-kapringen_-_-mye-tyder-pa-at-motivet-er-okonomisk-1.14767899">NRK</a>.</p>
      <p>Han tror de ni filippinske gislene er tatt i land og skjules for å få på plass forhandlinger med rederiet. Han beskriver følgende scenario for hva som kan ha skjedd:</p>
      <p>- Kaprere entrer båten, finner ikke så mye verdisaker som de har tenkt, og ender opp med å ta gisler for å komme i dialog om løsepenger med rederiet. Jihadister hadde neppe gått etter filippinske gisler. For dem har de liten symbolsk verdi.</p>
      <p>Forskeren, som for tiden befinner seg i Benins naboland Niger, utelukker ikke at gislene kan bli eller allerede kan være fraktet til et av Benins naboland.</p>
      <p>- De kan hende at gislene er tatt ut av Benin og over til Nigeria. Da kan denne situasjonen bli mer langvarig, sier Bøås til NRK.</p>
      <p>Foreløpig har rederiet vært knappe med informasjon om saken, men bekrefter hendelsen på sine <a href="http://www.jjuc.no/emergency">nettsider</a>.</p>
      <p>Ifølge havnemyndighetene i Benin, ble skipet angrepet nærmere 15 kilometer utenfor innseilingen til havneområdet. De bortførte sjøfolkene er kapteinen og åtte av mannskapet. Den øvrige besetningen meldes å være uskadd.</p>
    </article>
  </body>
</html>