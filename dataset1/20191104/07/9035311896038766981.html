<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/04/chp-nin-isvicre-deki-program-n-pkk-sempatizanlar-basti"/>
    <meta property="og:site_name" content="euronews"/>
    <meta property="article:published_time" content="2019-11-04T07:29:16+00:00"/>
    <meta property="og:title" content="CHP'nin İsviçre'deki programını PKK sempatizanları bastı"/>
    <meta property="og:description" content="CHP'nin İsviçre'deki programını PKK sempatizanları bastı"/>
  </head>
  <body>
    <article>
      <h1>CHP'nin İsviçre'deki programını PKK sempatizanları bastı</h1>
      <address><time datetime="2019-11-04T07:29:16+00:00">04 Nov 2019, 07:29</time> by <a rel="author">Euronews </a></address>
      <p>Cumhuriyet Halk Partisinin (CHP) İsviçre'nin kuzeyindeki Solothurn kantonuna bağlı Grenchen kentinde düzenlediği Cumhuriyet Bayramı etkinliğini PKK'lılar bastı.</p>
      <p>CHP Grup Başkanvekili Engin Özkoç ile CHP İstanbul İl Başkanı Canan Kaftancıoğlu, CHP İsviçre Birliğinin davetlisi olarak ülkeye geldi.</p>
      <p>Anadolu Ajansı'nın aktardığına göre Grenchen'deki salonda düzenlenmesi planlanan Cumhuriyet Bayramı etkinliğine dakikalar kala PKK'lılar salona girerek kürsüyü işgal etti.</p>
      <p>Abdullah Öcalan'ın fotoğrafının bulunduğu posterleri ve örgüte ait bayrakları açan yaklaşık 10-15 kişilik grup, zaman zaman CHP'lilerle sözlü tartışmaya girdi.</p>
      <figure>
        <iframe data-src="https://twitter.com/euronewses/status/1191112526441930752" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Bunun üzerine organizasyon görevlileri güvenlik nedeniyle parti mensuplarını salonun dışına çıkardı.</p>
      <p>Baskın esnasında yüzlerce CHP'li salon dışında bekletilirken program için salona gelen Özkoç ve Kaftancıoğlu da otel lobisinde gelişmeleri takip etti.</p>
      <p>Polisin, PKK'lıları salon dışına çıkarması ve gerekli güvenlik önlemlerini almasının ardından program gecikmeli başladı.</p>
      <p>Öte yandan, İsviçre'nin en çok okunan gazetelerinden Blick'in olaya ilişkin haberinde, CHP'liler ile PKK'lılar arasında "ağız dalaşı" yaşandığı, polisin araya girmesiyle olayların büyümesinin engellediği yazıldı.</p>
    </article>
  </body>
</html>