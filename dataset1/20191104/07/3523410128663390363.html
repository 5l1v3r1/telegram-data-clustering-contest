<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637970/%D9%85%D8%B4%DA%A9%D9%84-%D8%AC%D8%AF%DB%8C%D8%AF-%D8%A8%D8%B1%D8%A7%DB%8C-%D9%82%D9%87%D8%B1%D9%85%D8%A7%D9%86-%D8%B1%DB%8C%D9%86%DA%AF-%D8%A2%D8%B2%D8%A7%D8%AF-%D8%AE%D8%B1%D9%88%D8%AC-%D8%A7%D8%B2-ufc"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T07:34:00+00:00"/>
    <meta property="og:title" content="مشکل جدید برای قهرمان رینگ آزاد خروج از UFC"/>
    <meta property="og:description" content="گزارشگر سازمان UFC با استناد به اظهارات رئیس کمیته ضد دوپینگ این سازمان ادعایی مطرح کردند که نشان داد، سایه سیاه گذشته همچنان بر سر امیر علی‌اکبری ..."/>
  </head>
  <body>
    <article>
      <h1>
        <a href="https://www.bultannews.com/fa/news/637970/%D9%85%D8%B4%DA%A9%D9%84-%D8%AC%D8%AF%DB%8C%D8%AF-%D8%A8%D8%B1%D8%A7%DB%8C-%D9%82%D9%87%D8%B1%D9%85%D8%A7%D9%86-%D8%B1%DB%8C%D9%86%DA%AF-%D8%A2%D8%B2%D8%A7%D8%AF-%D8%AE%D8%B1%D9%88%D8%AC-%D8%A7%D8%B2-ufc">مشکل جدید برای قهرمان رینگ آزاد خروج از UFC</a>
      </h1>
      <h2>گزارشگر سازمان UFC با استناد به اظهارات رئیس کمیته ضد دوپینگ این سازمان ادعایی مطرح کردند که نشان داد، سایه سیاه گذشته همچنان بر سر امیر علی‌اکبری ...</h2>
      <address><time datetime="2019-11-04T07:34:00+00:00">04 Nov 2019, 07:34</time> by <a rel="author">بولتن نیوز | bultannews.com</a></address>
      <p>به گزارش<b> بولتن نیوز</b> به نقل از خراسان، خروج <b>امیر علی‌اکبری</b> از سازمان  <b>UFC</b> چند روزی است که جنجال به پا کرده؛ جنجالی که از توئیتر آغاز شد و به رسانه‌های ایران رسید. اما هنوز ابعاد زیادی از آن مسکوت مانده؛ مضاف بر این‌که سوژه این جنجال بزرگ که در بدو امر مصاحبه‌ای با یکی از سایت‌های خبری داخلی داشت حالا موضع سکوت اختیار کرده تا ماجرا بیش از پیش پیچیده شود. اواسط اردیبهشت‌ماه امسال بود که فرنگی‌کار اسبق تیم ملی که مدتی بود در رشته <b>MMA</b> فعالیت می‌کرد با برگزاری یک نشست خبری اعلام کرد به عنوان اولین فایتر خاورمیانه موفق شده به سازمان UFC (بزرگترین سازمان برگزاری مسابقات هنرهای رزمی ترکیبی) بپیوندد؛ آن هم با قراردادی یک سال و نیمه و میلیون دلاری برای برگزاری 4 مبارزه! امیر علی‌اکبری همچنین تاکید کرد در تلاش است حداکثر تا شهریورماه اولین مبارزه‌اش را در UFC برگزار کند. هرچند شهریور خبری از مبارزه نشد اما شنبه در کمال تعجب خبر فسخ قرارداد او با UFC از طریق یه توئیت جنجالی منتشر شد. منابع خبری وابسته به UFC دلیل این اتفاق را تحریم‌های آمریکا بر ضد ایران و مسائل مالی مربوط به آن اعلام کردند و حتی یکی از خبرنگاران وابسته به این سازمان در توئیتر خود مدعی شده که امیر در صورت برد هیچ امکانی برای دریافت پاداش و سهم پیروزی و انتقال این پول به داخل ایران ندارد و همین مسئله مهمترین عامل جدایی مبارز ایرانی بود. خود امیر هم قطع همکاری به دلیل تحریم‌ها را در مصاحبه با رسانه‌های داخلی تایید کرد. در حالی که هیچ منبع رسمی از UFC واکنشی نسبت به دلیل قطع همکاری با اکبری نشان نداد ولی متعاقبا اعلام شد چون  این سازمان زیر نظر کمیسیون ورزشی ایالات متحده آمریکاست ظاهرا مشمول قانون ظالمانه تحریم‌های آمریکا علیه ایران شده. دیروز اما گزارشگر سازمان UFC با استناد به اظهارات رئیس کمیته ضددوپینگ این سازمان ادعایی مطرح کردند که نشان داد، سایه سیاه گذشته همچنان بر سر امیر علی‌اکبری سنگینی می‌کند. <b>آروند برونستتر</b> گزارشگر سازمان UFC آمریکا، در توئیتر خود علت خروج او از این سازمان را به داشتن سابقه دوپینگ در سال‌های گذشته و در رشته کشتی مرتبط دانست نه تحریم‌های آمریکا. او در توئیتر خود چنین نوشت: «جف نوویتزکی رئیس ضددوپینگ سازمان UFC اعلام کرده امیر علی‌اکبری دیگر در سازمان UFC فعالیت نخواهد داشت. بعد از این‌که با امیر علی‌اکبری قرارداد بستیم متوجه شدیم او در گذشته(در رشته کشتی) به دلیل دوپینگ محروم شده به همین دلیل نیز قرارداد او را فسخ کردیم.» البته او در ادامه توئیتش تاکید کرد که آژانس ضددوپینگ آمریکا از او برای امضای قرارداد تست دوپینگ گرفته و هیچ محرومیتی از سوی این آژانس متوجه امیر علی‌اکبری نشده. پیش‌تر هم در جریان بودیم که بعد از پیوستن او به UFC اعلام شد هر مبارزی که قبلا سابقه دوپینگ داشته باشد، باید به مدت ۶ ماه تحت قوانین جدول آژانس ضددوپینگ آمریکا باشد و نیاز است 2 بار آزمایش دهد تا اولین مبارزه خود را انجام دهد. با این حال گویا اتفاقی که در گذشته ورزش حرفه‌ای اکبری در تیم ملی کشتی را تباه کرد این بار دامنش را در UFC گرفت.  ماجرا به مثبت شدن تست دوپینگ او در قامت فرنگی‌کار تیم ملی برای دومین بار در سال 2013 برمی‌گشت؛ دوپینگی که باعث شد وادا او را با محرومیت مادام‌العمر مواجه کند. همین مسئله هم بود که باعث شد او بعد از وداع اجباری با تشک کشتی، این بار به مبارزه در قفس توری روی بیاورد؛ رقابتی که هم برایش رنگ و بوی کشتی را داشت هم می‌توانست خشم‌های فروخورده‌اش از محرومیت کشتی را از طریق آن مشت کند و در قالب هنرهای رزمی ترکیبی بیرون بریزد. اما گویا اینجا هم شانس با امیر یار نبود چراکه ظاهرا سازمان UFC با سازمان بین‌المللی مبارزه با دوپینگ وادا همکاری می‌کند و حتی خبری را در سال 2015 روی سایت خود قرار داده بود و طی آن مدعی شده بود که از قوانین وادا که همانا مبارزه با دوپینگ است پیروی می‌کند. با این حساب به نظر می‌رسد دلیل قطع همکاری UFC با امیر به سابقه دوپینگ او برمی‌گردد و نه تحریم‌ها. اما این سوال هم مطرح است که اگر مشکل محرومیت مادام‌العمر اکبری از سوی وادا بوده پس چرا این قانون در زمان عقد قراداد بین طرفین رعایت نشده؟ سوال دیگر این‌که گذشته امیر علی‌اکبری چقدر می‌توانسته در عقد قرارداد جدید او با UFC تاثیرگذار باشد؟ چون به گفته گزارشگر UFC، آژانس ضددوپینگ آمریکا از او تست دوپینگ هم گرفته بوده و هیچ مشکلی یا محرومیتی هم در بین نبوده!   شاید بد نباشد برخی سوابق موجود UFC را درخصوص مبارزه با دوپینگ را بررسی کنیم. اسفندماه سال گذشته بود که تست دوپینگ تی‌جی دیلاشاو قهرمان حال حاضر دسته خروس وزن سازمان UFC برای آخرین مبارزه‌اش مقابل هنری سهودو مثبت اعلام شد و بعد از محرومیت یک‌ساله‌ای که برای او در نظر گرفته شد، دیلاشاو اعلام کرد به احترام دسته وزنی‌اش به صورت داوطلبانه کمربند قهرمانی‌اش را واگذار می‌کند. پیش از آن هم در سال 95، براک لزنر فایتر کهنه‌کار MMA که از سال 2011 دور از دنیای قفس بود در حالی در یکی از رویدادهای UFC موسوم به UFC200 بار دیگر به هشت‌ضلعی بازگشت و مقابل مارک هانت به پیروزی رسید که متعاقب آن آژانس ضددوپینگ ایالات متحده از مثبت بودن نتیجه اولیه نمونه آزمایش لزنر خبر داد تا مارک هانت در واکنش به دوپینگی بودن لزنر بگوید: «آن‌ها می گویند می‌خواهند ورزش را پاک کنند اما این سومین بار است که من با یک متقلب مبارزه می‌کنم. UFC یا باید نصف مبلغی را که به لزنر داده به من دهد یا من قراردادم را با آنها فسخ خواهم کرد.» در چنین شرایطی شاید به نظر برسد UFC قصد داشته با فسخ قرارداد ‌اکبری به خاطر سابقه دوپینگ، خود را از وقوع حاشیه‌های جانبی آتی برهاند. شاید هم مسائل دیگری مطرح است که فعلا از آن رونمایی نشده است!</p>
    </article>
  </body>
</html>