<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/4/7230896/"/>
    <meta property="og:site_name" content="Українська правда"/>
    <meta property="article:published_time" content="2019-11-04T07:41:11+00:00"/>
    <meta property="og:title" content="Розведення у Петрівському: бойовики готують провокацію з білою ракетою – СЦКК"/>
    <meta property="og:description" content="Штаб Операції об’єднаних сил повідомляє, що бойовики, які порушували режим припинення вогню, заявляють про готовність до розведення сил у Петрівському 4 листопада і обіцяють просигналізувати про початок розведення білою ракетою."/>
  </head>
  <body>
    <article>
      <h1>Розведення у Петрівському: бойовики готують провокацію з білою ракетою – СЦКК</h1>
      <address>
        <time datetime="2019-11-04T07:41:11+00:00">04 Nov 2019, 07:41</time>
      </address>
      <p>Штаб Операції об’єднаних сил повідомляє, що бойовики, які порушували режим припинення вогню, заявляють про готовність до розведення сил у Петрівському 4 листопада і обіцяють просигналізувати про початок розведення білою ракетою.  </p>
      <p><b>Джерело:</b> <a href="https://www.facebook.com/pressjfo.news/photos/a.364697644022858/703546676804618/?type=3&amp;theater">пресцентр</a> ООС з посиланням на заяву Української сторони спільного центру з контролю та координації питань припинення вогню та стабілізації лінії розмежування сторін</p>
      <p><b>Дослівно:</b> "У низці ЗМІ з'явилася інформація, про те, що окупаційна влада 04.11.2019 готова приступити до початку розведення сил і засобів на ділянці №3 "Петрівське", на знак чого запустять білу сигнальну ракету о 12:00 (за київським часом) 4 листопада.</p>
      <p>У цьому контексті заяви представників окупаційної влади щодо намірів розпочати процес розведення на ділянці №3 є нічим іншим як черговою провокацією та замилюванням очей світовій спільноті".</p>
      <p><b>Деталі:</b> В ОС додали, що, діючи у такий спосіб, ватажки самопроголошених квазіутворень не дотримуються Мінських домовленостей та взятих на себе зобов’язань у форматі Тристоронньої контактної групи щодо встановлення стійкого режиму припинення вогню по всій лінії розмежування сторін.</p>
      <p>У штабі також нагадали, що за даними СММ ОБСЄ, останнє порушення режиму припинення вогню з боку бойовиків у межах ділянки № 3 "Петрівське" було зафіксоване 30 жовтня.</p>
      <p>При цьому, згідно з Мінськими домовленостями, умовою початку розведення сил і засобів є верифікація СММ ОБСЄ дотримання режиму повного припинення вогню протягом семи діб.</p>
      <p><b>Що було раніше:</b> 1 листопада міністр оборони України Андрій Загороднюк заявив, що у Петровському 30 жовтня були зафіксовані обстріли, тому <a href="https://www.pravda.com.ua/news/2019/11/1/7230735/">розведення сил</a> і засобів на цій ділянці 4 листопада не почнеться.</p>
      <p>
        <b>Знати більше:</b>
      </p>
      <p>
        <b>
          <i>
            <a href="https://www.pravda.com.ua/articles/2019/10/9/7228491/">Піти чи залишитись. Чи допоможе розведення військ закінчити війну на Донбасі</a>
          </i>
        </b>
      </p>
      <p>
        <b>
          <i>
            <a href="https://www.eurointegration.com.ua/articles/2019/09/19/7100928/">Українізація Штайнмаєра: як зробити ідею Кремля безпечною для України</a>
          </i>
        </b>
      </p>
      <p>
        <b>Передісторія: </b>
      </p>
      <ul>
        <li>31 жовтня президент Володимир<a href="https://www.pravda.com.ua/news/2019/10/31/7230585/"> Зеленський</a> заявив, що розведення у Петрівському розпочнеться 4 листопада, за умови дотримання семиденного режиму тиші.</li>
        <li>1 листопада пресцентр ООС повідомив, що у районі населеного пункту Золоте-4 Луганської області <a href="https://www.pravda.com.ua/news/2019/11/1/7230762/">завершилось </a>дзеркальне розведення сил та засобів.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/2/7230808/"/>
        <a href="https://www.pravda.com.ua/news/2019/11/2/7230791/"/>
        <a href="https://www.pravda.com.ua/news/2019/11/1/7230713/"/>
      </related>
    </article>
  </body>
</html>