<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/04/ujragondolasra-szorul-a-magyar-adoellenorzesi-gyakorlat"/>
    <meta property="og:site_name" content="infostart"/>
    <meta property="article:published_time" content="2019-11-04T07:00:00+00:00"/>
    <meta property="og:title" content="Újragondolásra szorul a magyar adóellenőrzési gyakorlat"/>
    <meta property="og:description" content="A magyar adóellenőrzési gyakorlatot is újra kell gondolni egy frissen született európai bírósági döntés miatt – hívta fel a figyelmet az InfoRádióban a szakértő."/>
  </head>
  <body>
    <article>
      <h1>Újragondolásra szorul a magyar adóellenőrzési gyakorlat</h1>
      <address><time datetime="2019-11-04T07:00:00+00:00">04 Nov 2019, 07:00</time> by <a rel="author">InfoRádió</a></address>
      <h3>A magyar adóellenőrzési gyakorlatot is újra kell gondolni egy frissen született európai bírósági döntés miatt – hívta fel a figyelmet az InfoRádióban a szakértő.</h3>
      <p>Az Európai Bíróság kimondta, hogy önmagában annak nincsen akadálya, hogy az adóhatóság a kapcsolódó vizsgálatokban szerzett bizonyítékokra alapozza a megállapításait egy adóellenőrzés során.</p>
      <p>Bevett szokás ugyanis az adóellenőrzések során – nemcsak Magyarországon, hanem más országokban is –, hogy az adóhatóság más vállalkozásoknál, esetleg adózóknál lefolytatott, vagyis úgynevezett kapcsolódó vizsgálatokból emel át megállapításokat, bizonyítékokat – magyarázta az InfoRádióban Kelemen Dávid ügyvéd.</p>
      <p>Amit viszont problémásnak ítélt az Európai Bíróság – folytatta a PwC Legal Ügyvédi iroda szakértője –, az az a magyar adóhatósági gyakorlat, hogy a kapcsolódó vizsgálatok során szerzett bizonyítékokat a maguk teljességében nem mutatják be az érintetteknek. Mindössze arra szorítkoznak, hogy a felvett jegyzőkönyveket, adott esetben az adóhatósági döntést közlik. Nincs módja tehát arra az ügyfélnek, hogy megismerje azokat az iratokat, amelyeken a kacsolódó vizsgálatban született megállapítások alapulnak.</p>
      <p>Vagyis</p>
      <blockquote>az esetek jelentős részében az adóhatóság nem csatolta hozzá az említett bizonyítékokat ahhoz a jegyzőkönyvhöz, amely az ügyféllel szemben az eljárás során született.</blockquote>
      <p>Továbbá abban sem volt egységes gyakorlata a hatóságnak, hogy ha maga az adózó kívánta ezeket – iratbetekintés keretében – megismerni, akkor a részére kiadták-e, és ha igen, akkor milyen körben – tette hozzá Kelemen Dávid.</p>
      <p>Ennek az eszköznek az alkalmazása gyakorlatilag bármilyen adónemben előfordul, de a leggyakoribb talán az áfa – fogalmazott a szakértő. Ezen a területen tipikusak ugyanis azok az adóhatósági vizsgálatok, ahol a beszállítói láncokat vizsgálják, és különösen azt, hogy az egyes szereplők az adófizetési, áfabevallási kötelezettségeiknek eleget tettek-e, illetve a köztük létrejövő ügyeletek nem vetik-e föl az áfával való visszaélés gyanúját.</p>
      <p>Kelemen Dávid az említett Európai Bíróság friss döntésével kapcsolatban végezetül megjegyezte: ez alapvetően azt irányozza elő, hogy a magyar adóhatóság eddigi gyakorlata a jövőben nem lesz követhető. Miután az Európai Bíróság egy jogértelmező fórum,</p>
      <blockquote>a döntése nem kizárólag a jövőre nézve alkalmazandó,</blockquote>
      <p>hanem valamennyi, akár folyamatban lévő adóellenőrzési, adott esetben bíróság előtt lévő jogorvoslati eljárásban hivatkozható – tette hozzá a PwC Legal Ügyvédi Iroda munkatársa.</p>
      <p>
        <i>Nyitókép: Pexels.com</i>
      </p>
      <p>
        <b>Kapcsolódó hang</b>
      </p>
      <p>Újragondolásra szorul a magyar adóellenőrzési gyakorlat – Kelemen Dávid</p>
      <figure>
        <audio src="https://infostart.hu/audio/00004/00004aa1b.mp3"/>
      </figure>
      <p> </p>
    </article>
  </body>
</html>