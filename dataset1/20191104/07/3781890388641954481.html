<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/739932"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T07:40:00+00:00"/>
    <meta property="og:title" content="วัดเมาพุ่ง282'เด็กเสิร์ฟ'ซิ่งจยย.อัด'ด.ต.'คาด่านอาเซียน"/>
    <meta property="og:description" content="เผยผลตรวจวัดปริมาณแอลกอฮอล์สูงถึง 282 มิลลิกรัมเปอร์เซ็นต์ 'เด็กเสิร์ฟ' บึ่งจยย.พุ่งชนตำรวจในด่านความมั่นคง 'อาเซียนซัมมิท'"/>
  </head>
  <body>
    <article>
      <h1>วัดเมาพุ่ง282'เด็กเสิร์ฟ'ซิ่งจยย.อัด'ด.ต.'คาด่านอาเซียน</h1>
      <address>
        <time datetime="2019-11-04T07:40:00+00:00">04 Nov 2019, 07:40</time>
      </address>
      <p>
        <b>เผยผลตรวจวัดปริมาณแอลกอฮอล์สูงถึง 282 มิลลิกรัมเปอร์เซ็นต์ "เด็กเสิร์ฟ" บึ่งจยย.พุ่งชนตำรวจในด่านความมั่นคง "อาเซียนซัมมิท"</b>
      </p>
      <p>เมื่อวันที่ 4 พ.ย. พ.ต.อ.กัมพล รัตนประทีป ผกก.สน.ลุมพินี เปิดเผยว่า เมื่อช่วงดึกที่ผ่านมาได้รับแจ้งเหตุตำรวจถูก จยย.ชน บริเวณด่านความมั่นคงตามแผนการประชุมสุดยอดอาเซียนครั้งที่ 35 ช่วงแยกเพลินจิต ถนนเพลินจิต ขาเข้า แขวงลุมพินี เขตปทุมวัน จึงไปตรวจสอบ โดยเป็นด่านใหญ่เพราะต้องตรวจเข้มความปลอดภัยที่เกี่ยวกับการประชุม พบ ด.ต.สุพจน์ อินน์สุวรรณ์ อายุ 47ปี ผบ.หมู่ (ป.) สน.พระโขนง สภาพหน้าผากแตก แขนขวามีเลือดไหล ต้องปฐมพยาบาลเบื้องต้น<br/><br/>ห่างไปเล็กน้อยพบตัวผู้ก่อเหตุคือ นายสงกรานต์ ยอดเงิน อายุ 27 ปี ขี่รถ จยย.ฮอนด้า เวฟ 100 สีแดง-ดำ ทะเบียน 1กช.5483 เชียงใหม่ เจ้าหน้าที่ได้คุมตัวไว้ทันที ก่อนจะพาไปตรวจวัดแอลกอฮอล์ ทำให้พบว่ามีปริมาณแอกอฮอล์ในร่างกายถึง 282 มิลลิกรัมเปอร์เซ็นต์</p>
      <figure>
        <img src="https://www.dailynews.co.th/admin/upload/20191104/news_REybFTpSWO142459_533.jpg?v=20191104172?v=1194"/>
      </figure>
      <p>สอบสวน นายสงกรานต์ ให้การรับสารภาพว่า ทำงานเป็นเด็กเสิร์ฟอยู่ที่ร้านอาหารแห่งหนึ่ง ก่อนเกิดเหตุได้ไปดื่มสุรากับเพื่อนในร้านเหล้าในซอยสุขุมวิท 24 แขวงคลองตัน เขตคลองเตย กระทั่งพอเลิกก็ขี่กลับบ้าน แต่ด้วยความเมาทำให้พลาดพุ่งชนตำรวจที่ด่านตรวจความั่นคงดังกล่าว เจ้าหน้าที่จึงแจ้งข้อหาขับขี่รถขณะมึนเมาสุราและทำร้ายเจ้าพนักงานได้รับบาดเจ็บดำเนินคดีตามกฎหมายต่อไป.</p>
      <figure>
        <img src="https://www.dailynews.co.th/admin/upload/20191104/news_uXofqLtKtM142500_533.jpg?v=20191104172?v=7249"/>
      </figure>
    </article>
  </body>
</html>