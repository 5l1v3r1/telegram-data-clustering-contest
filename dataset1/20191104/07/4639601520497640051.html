<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/04/society/stous-dromous-oi-mathites-antidroun-stis-allages-tou-yp-paideias/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-04T07:14:33+00:00"/>
    <meta property="og:title" content="Στους δρόμους οι μαθητές – Αντιδρούν στις αλλαγές του υπ. Παιδείας"/>
    <meta property="og:description" content="Με πορείες και κλειστά σχολεία διαμαρτύρονται χιλιάδες μαθητές σε μία σειρά αλλαγών που προωθεί το υπουργείο Παιδείας, όπως στη θέσπιση ορίου εισαγωγής στα πανεπιστήμια ενώ ταυτόχρονα ζητούν επιτακτικά την κάλυψη όλων των κενών σε εκπαιδευτικό προσωπικό στα σχολεία."/>
  </head>
  <body>
    <article>
      <h1>Στους δρόμους οι μαθητές – Αντιδρούν στις αλλαγές του υπ. Παιδείας</h1>
      <h2>Με πορείες και κλειστά σχολεία διαμαρτύρονται χιλιάδες μαθητές σε μία σειρά αλλαγών που προωθεί το υπουργείο Παιδείας, όπως στη θέσπιση ορίου εισαγωγής στα πανεπιστήμια ενώ ταυτόχρονα ζητούν επιτακτικά την κάλυψη όλων των κενών σε εκπαιδευτικό προσωπικό στα σχολεία.</h2>
      <address><time datetime="2019-11-04T07:14:33+00:00">04 Nov 2019, 07:14</time> by <a rel="author">ΤοΒΗΜΑ Team</a></address>
      <p>Με πορείες και κλειστά σχολεία διαμαρτύρονται χιλιάδες μαθητές σε μία σειρά αλλαγών που προωθεί το υπουργείο Παιδείας, όπως στη θέσπιση ορίου εισαγωγής στα πανεπιστήμια ενώ ταυτόχρονα ζητούν επιτακτικά την κάλυψη όλων των κενών σε εκπαιδευτικό προσωπικό στα σχολεία.</p>
      <p>Η Συντονιστική Επιτροπή Μαθητών Αθήνας έχει προγραμματίσει για σήμερα Δευτέρα στις 12 το μεσημέρι πορεία η οποία θα ξεκινήσει από τα Προπύλαια.</p>
      <p>
        <a href="https://www.in.gr/2019/11/04/politics/nees-symfonies-se-5-tomeis-metaksy-elladas-kai-kina-ti-apofasisan-mitsotakis-kai-si-tzinpingk/">Διαβάστε ακόμη : Νέες συμφωνίες μεταξύ Ελλάδας και Κίνας σε 5 τομείς - Τι αποφάσισαν Μητσοτάκης – Σι Τζινπίνγκ</a>
      </p>
      <p>Οι μαθητές εκφράζουν την αντίθεσή τους σε αρκετές αλλαγές που προωθεί το υπουργείο Παιδείας, αρχής γενομένης από την ελάχιστη βάση εισαγωγής που θα απαιτείται ως προαπαιτούμενο για την εισαγωγή στα πανεπιστημιακά ιδρύματα της χώρας.</p>
      <p>«Θέλουν να βάλουν <b> </b>μια ελάχιστη βάση εισαγωγής στα Πανεπιστήμια!<b> </b>Μα τελικά γιατί να μας βάζουν τόσα εμπόδια στην προσπάθεια μας να μορφωθούμε, να αποκτήσουμε τη γνώση; Εμείς θέλουμε εφόδια για να γνωρίσουμε τον κόσμο, για να μπορέσουμε να σταθούμε αύριο στην κοινωνία, για να προσφέρουμε, για να δημιουργήσουμε! Και αυτά τα εφόδια δεν εξαρτώνται από το τι επάγγελμα θα επιλέξουμε! Άρα ας αγχωθούν πρώτα για το τι μας διδάσκουν και τι γνώσεις παίρνουμε στο σχολείο, και μετά για το πώς θα μπαίνουμε στο Πανεπιστήμιο» αναφέρει το Συντονιστικό των μαθητών.</p>
      <p>Υποστηρίζουν ακόμη πως η ηγεσία του υπουργείου Παιδείας θέλει το απολυτήριο (το οποίο θα μετράει στο βαθμό πρόσβασης στα Πανεπιστήμια) να βγαίνει με βάση τους βαθμούς των τριών τάξεων του Λυκείου. «Και σε κάθε τάξη να δίνουν οι μαθητές προαγωγικές εξετάσεις με αξιοποίηση της Τράπεζας Θεμάτων! Τη μία και μόνο χρονιά που εφαρμόστηκε η Τράπεζα Θεμάτων άφησε το 40% των εξεταζόμενων μαθητών μετεξεταστέους. Τώρα θέλουν να δίνουμε εξετάσεις που θα κρίνουν το μέλλον μας με Τράπεζα Θεμάτων επί τρία συνεχόμενα χρόνια».</p>
      <p>Τα αιτήματα των μαθητών</p>
      <ul>
        <li>Δημόσια και Δωρεάν Παιδεία για όλους</li>
        <li>Ένα σχολείο που θα μορφώνει και δε θα εξοντώνει</li>
        <li>Υπουργείο και κυβέρνηση να εξασφαλίσουν τη χρηματοδότηση για να λειτουργούν τα σχολεία μας κανονικά.</li>
        <li>Ούτε ένα ευρώ από την τσέπη των γονιών μας για τη μόρφωσή μας.</li>
        <li>Άμεση κάλυψη όλων των κενών σε όλα τα σχολεία με μόνιμους διορισμούς. Διανομή όλων των σχολικών βιβλίων σε όλους τους μαθητές.</li>
        <li>Να μπορούμε να δίνουμε εισαγωγικές εξετάσεις όσες φορές θέλουμε, κρατώντας βαθμολογία στα μαθήματα που επιθυμούμε.</li>
        <li>Δωρεάν ασφαλή μεταφορά για όλους τους μαθητές, όλες τις ώρες της ημέρας. Ένα δωρεάν γεύμα για όλους τους μαθητές.</li>
        <li>Να μη μας στοιβάζουν στις τάξεις. 20 μαθητές/τμήμα για να μπορεί να γίνεται μάθημα.</li>
        <li>Καμία σκέψη για κατάργηση ή συγχώνευση ειδικοτήτων στα ΕΠΑΛ.</li>
        <li>Με ευθύνη του κράτους να εξασφαλιστούν όλες οι απαραίτητες προϋποθέσεις για ουσιαστική εκπαίδευση των προσφυγόπουλων.</li>
        <li>Να γίνει σε όλα τα σχολεία προσεισμικός έλεγχος! Καμία κουβέντα για πρωινές και απογευματινές βάρδιες σχολείων!</li>
      </ul>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
    </article>
  </body>
</html>