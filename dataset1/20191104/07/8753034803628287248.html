<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/okonomi/i/QoX84x/forsker-tror-ugland-kaprere-har-oekonomisk-motiv"/>
    <meta property="og:site_name" content="Aftenbladet"/>
    <meta property="article:published_time" content="2019-11-04T07:49:32+00:00"/>
    <meta property="og:title" content="Forsker tror Ugland-kaprere har økonomisk motiv"/>
    <meta property="og:description" content="Mye tyder på at økonomisk motiv ligger bak bortføringen av ni sjøfolk fra det norskeide lasteskipet Bonita ved Benin, ifølge seniorforsker Morten Bøås."/>
  </head>
  <body>
    <article>
      <h1>Forsker tror Ugland-kaprere har økonomisk motiv</h1>
      <h2>Mye tyder på at økonomisk motiv ligger bak bortføringen av ni sjøfolk fra det norskeide lasteskipet Bonita ved Benin, ifølge seniorforsker Morten Bøås.</h2>
      <address><time datetime="2019-11-04T07:49:32+00:00">04 Nov 2019, 07:49</time> by <a rel="author">NTB</a></address>
      <p>Skipet eies av Ugland Rederi som har base i Grimstad.</p>
      <p>– Med den begrensede informasjonen jeg har, så er det mye som tyder på at dette er økonomisk motivert, skriver seniorforsker Morten Bøås ved Norsk Utenrikspolitisk Institutt (NUPI) i en epost til <a href="https://www.nrk.no/norge/forsker-om-kapringen_-_-mye-tyder-pa-at-motivet-er-okonomisk-1.14767899">NRK</a>.</p>
      <p>Han tror de ni filippinske gislene er tatt i land og skjules for å få på plass forhandlinger med rederiet etter at skipet ble bordet av pirater lørdag morgen.</p>
      <p>Myndighetene i Benin ble varslet om hendelsen av gjenværende mannskap samme dag, og skipet fortsatte inn til havnebyen Cotonou i det vestafrikanske landet.</p>
      <h3>Kan være flyttet</h3>
      <p>Forskeren beskriver følgende scenario for hva som kan ha skjedd:</p>
      <p>– Kaprere entrer båten, finner ikke så mye verdisaker som de har tenkt, og ender opp med å ta gisler for å komme i dialog om løsepenger med rederiet. Jihadister hadde neppe gått etter filippinske gisler. For dem har de liten symbolsk verdi.</p>
      <p>Bøås, som for tiden befinner seg i Benins naboland Niger, utelukker ikke at gislene kan bli, eller allerede er, fraktet til et av Benins naboland.</p>
      <p>– De kan hende at gislene er tatt ut av Benin og over til Nigeria. Da kan denne situasjonen bli mer langvarig, sier han til NRK.</p>
      <h3>Bekrefter</h3>
      <p>Rederiet Ugland har hovedkontor i Grimstad, og der er også Bonita registrert. Skipet er 189 meter langt. Foreløpig har selskapet vært knappe med informasjon om saken, men bekrefter hendelsen.</p>
      <p>– Ni sjøfolk ble bortført fra båten da den ventet på havneplass for å losse inngående frakt, heter det på Uglands <a href="http://www.jjuc.no/emergency">nettsider</a>.</p>
      <p>Ifølge havnemyndighetene i Benin ble skipet angrepet nærmere 15 kilometer utenfor innseilingen til havneområdet. De bortførte sjøfolkene er kapteinen og åtte av mannskapet. Den øvrige besetningen meldes å være uskadd.</p>
      <p>Rederiet opplyser at de vil gi oppdateringer når ny bekreftet informasjon er tilgjengelig.</p>
      <p>– Vi har ingen nye opplysninger. Det jobbes intenst med å få til en løsning, opplyser Ugland-rederiet til <a href="https://direkte.vg.no/nyhetsdognet/news/5dbfd03d9695d5001125c73a?utm_content=direktewidget&amp;utm_source=vgfront">VG </a>mandag morgen.</p>
      <h3>Farlig område</h3>
      <p>Guineabukten, som strekker seg fra Kamerun til Liberia, har blitt et av verdens farligste havområder.</p>
      <p>Angrep på skip og bortføring av sjøfolk for å kreve løsepenger har blitt mer og mer vanlig, særlig langs kysten av Nigeria. Piratene tvinger noen ganger skip til å legge om kursen i flere dager, lenge nok til å forsyne seg av lasten og kreve løsepenger for å sette besetningen fri.</p>
      <p>Kapringene skaper store problemer for internasjonal skipsfart i området.</p>
      <p>Globalt har riktignok antallet pirathendelser og væpnede ran til sjøs gått ned i løpet av årets ni første måneder, sammenlignet med samme periode i fjor. Men fortsatt omtales Guineabukten som farlig av International Maritime Buerau (IMB),</p>
      <p>– Regionen står for 86 prosent av sjøfolk som blir tatt som gisler, og 82 prosent av verdens totale bortføringer, ifølge IMBs rapport for tredje kvartal.</p>
    </article>
  </body>
</html>