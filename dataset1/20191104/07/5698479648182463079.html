<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/04/iraqi-protesters-attack-iran-consulate-in-karbala?utm_medium=Social&amp;utm_source=Twitter"/>
    <meta property="og:site_name" content="euronews"/>
    <meta property="article:published_time" content="2019-11-04T07:01:19+00:00"/>
    <meta property="og:title" content="ناآرامی‌های عراق؛ گروهی به کنسولگری ایران در کربلا یورش بردند"/>
    <meta property="og:description" content="ده‌ها معترض عراقی شامگاه یکشنبه به کنسولگری ایران در شهر کربلا حمله کردند و با عبور از موانع طبق گفته شاهدان پرچم ایران را از ساختمان کنسولگری پایین کشیدند و پرچم عراق را به جای آن بالا بردند."/>
  </head>
  <body>
    <article>
      <h1>ناآرامی‌های عراق؛ گروهی به کنسولگری ایران در کربلا یورش بردند</h1>
      <address><time datetime="2019-11-04T07:01:19+00:00">04 Nov 2019, 07:01</time> by <a rel="author">یورونیوز فارسی </a></address>
      <figure>
        <img src="https://static.euronews.com/articles/stories/04/27/75/46/773x435_cmsv2_a9f44d72-cd35-5ebf-b73e-63521b12fb98-4277546.jpg"/>
      </figure>
      <p>ده‌ها «معترض عراقی» شامگاه یکشنبه به کنسولگری ایران در شهر کربلا یورش بردند و به گفته شاهدان با بالا رفتن از دیوار کنسولگری یک پرچم ایران را پایین کشیدند و به جای آن پرچم عراق را بالا بردند.</p>
      <p>نیروهای امنیتی برای متفرق کردن معترضان که اقدام به پرتاب سنگ می‌کردند و لاستیک خودروهای اطراف ساختمان را به آتش کشیده بودند، تیر هوایی شلیک کردند.</p>
      <h3>«سه معترض کشته شد»</h3>
      <p>خبرگزاری فرانسه به نقل از منابع پزشکی اعلام کرد که سه معترض در ناآرامی‌های اطراف کنسولگری ایران در کربلا به ضرب گلوله کشته شده‌‌اند.</p>
      <p>این دومین بار است که در اعتراض‌های یک ماه اخیرعراق، کنسولگری جمهوری اسلامی هدف حمله قرار می‌گیرد.</p>
      <blockquote>اوضاع در اطراف مقر کنسولگری جمهوری اسلامی به حالت عادی بازگشته است. عادل عبدالمهدی <br/>نخست وزیر عراق<cite>میر مسعود حسینیان <br/>سرکنسول ایران در کربلا</cite></blockquote>
      <p>میرمسعود حسینیان، سرکنسول ایران در کربلا صبح روز دوشنبه ۱۳ آبان تاکید کرد که اوضاع در اطراف مقر کنسولگری جمهوری اسلامی به حالت عادی بازگشته است.</p>
      <p>از سوی دیگر شبکه تلویزیونی العالم وابسته به صدا و سیمای ایران اعلام کرد که نیروهای ضد اغتشاش پلیس عراق، گروه ناشناسی را که کنسولگری ایران در کربلای را محاصره کرده بود، متفرق کردند.</p>
      <p>خبرنگار العالم ادعا کرده است که مهاجمان به کنسولگری ایران، نماینده معترضان عراقی نیستند و به زودی هویت واقعی آنان منتشر خواهد شد.</p>
      <h3>سرکنسول ایران: زائران سفر خود به کربلا را به تعویق بیاندازند</h3>
      <p>از سوی دیگر سرکنسول ایران در کربلا همچنین به خبرگزاری فارس اعلام کرد که شرایط سفر به عتبات مهیا نیست و زائران تا برقراری امنیت لازم، سفر خود را به تعویق بیاندازند.</p>
      <p>همزمان دونالد ترامپ، رئیس جمهوری آمریکا نیز در پی ناآرامی‌ها در کربلا، دو خبر درباره حمله به کنسولگری ایران در این شهر مذهبی را در حساب توئیتر خودش بازنشر کرد.</p>
      <figure>
        <iframe data-src="https://twitter.com/euronewses/status/1191094647092850689" data-embed-type="twitter-tweet" width="100%" height="0" data-service="Twitter" scrolling="no" nowide=""/>
        <figcaption>ویدئویی از اعتراض‌های شب گذشته در اطراف کنسولگری ایران در کربلا که ترامپ آن را ریتوئیت کرد</figcaption>
      </figure>
      <p>اعتراض‌های ضد دولتی در کربلا، بغداد و شهرهای جنوبی عراق در یک ماه اخیر اغلب به خشونت کشیده شده است و طبق گزارش‌ها معترضان ساختمان‌های دولتی و مقر شبه نظامیان تحت حمایت ایران را آتش زده‌اند.</p>
      <p>ناآرامی های عراق از ابتدای ماه گذشته میلادی در اعتراض به فساد دولتی، وضعیت وخیم اقتصادی، بیکاری و ناکارآمدی خدمات عمومی از جمله برق رسانی به مناطق شهری و روستایی آغاز شد و هم اکنون معترضان خواهان تغییرات گسترده هستند و به استعفا در دولت رضایت نمی‌دهند.</p>
      <h3>نخست وزیر عراق: زمان آن است که زندگی به حالت عادی برگردد</h3>
      <p>نخست وزیر عراق روز یکشنبه پس از گذشت یک ماه از تظاهرات گسترده از معترضان خواست که راه‌ها را باز کنند و گفت: «زمان آن است که زندگی به حالت عادی برگردد.»</p>
      <blockquote>تهدید تاسیسات نفتی و بستن راه‌ها خسارت‌های بسیاری را برجای گذاشته است که از میلیاردها دلار فراتر می‌رود و این موضوع تمامی شهروندان را تحت تاثیر قرار می‌دهد.</blockquote>
      <p>عادل عبدالمهدی در بیانیه‌ای خواستار بازگشایی بازارها، کارخانه‌ها، مدارس و دانشگاه‌ها شد. او گفت که تهدید تاسیسات نفتی و بستن راه‌ها خسارت‌های بسیاری را برجای گذاشته است که از میلیاردها دلار فراتر می‌رود و این موضوع تمامی شهروندان را تحت تاثیر قرار می‌دهد.</p>
      <p>وی تاکید کرد که تظاهرات نظام و ساختار سیاسی عراق را تکان داد و باعث شده تا در مواضع بازنگری شود.</p>
      <h3>کمیسیون عالی حقوق بشر عراق: یک کنشگر عراقی ربوده شده است</h3>
      <p>همزمان، کمیسیون عالی حقوق بشر عراق می‌گوید که سیبا مهدی، کنشگر و پزشکی که در اعتراض‌ها حضور داشت از سوی یک گروه ناشناس ربوده شده است. این نهاد از دولت و نیروهای امنیتی خواست که محل نگهداری وی را فاش کنند. سیبا مهدوی یکی از چندین پزشکی است که به‌طور داوطلبانه به معترضان کمکی‌های پزشکی و درمانی ارائه می‌داد.</p>
      <p>مقامات عراق تاکنون با طرح وعده برگزاری انتخابات زودهنگام و اجرای طرح اصلاحات اقتصادی تلاش کرده اند تا از گسترش اعتراضات جلوگیری کنند. با این حال تظاهرکنندگان ضمن تاکید بر ادامه اعتراضات خواستار «نافرمانی مدنی» شده‌اند. اعترضات عراق تاکنون دستکم ۲۵۷ کشته بر جای گذاشته است.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/03/iraq-unrests-from-closing-of-administrations-and-schools-to-blockade-of-roads">ناآرامی‌های عراق؛ از تعطیلی ادارات و مدارس تا جاده‌های مسدود</a>
        </li>
        <li>
          <a href="https://farsi.euronews.com/2019/11/02/iraqi-security-forces-kill-one-wound-91-protesters">عراق؛ ۱ کشته و ۹۰ زخمی حاصل درگیری های روز شنبه در پایتخت</a>
        </li>
      </ul>
    </article>
  </body>
</html>