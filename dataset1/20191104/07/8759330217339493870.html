<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/902306/ilaimaharitra-slachtoffer-van-racisme-door-mechelen-fans-hoort-niet-bij-voetbal-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-04T07:14:00+00:00"/>
    <meta property="og:title" content="Ilaimaharitra slachtoffer van racisme in Mechelen? &quot;Hoort niet bij voetbal&quot;"/>
    <meta property="og:description" content="De wedstrijd tegen KV Mechelen is er voor Marco Ilaimaharitra eentje om niet snel te vergeten. In negatieve zin dan. De middenvelder van Charleroi reageerde na de wedstrijd op racistische geluiden uit de tribunes, waarvoor hij werd bestraft met een gele kaart."/>
  </head>
  <body>
    <article>
      <h1>Ilaimaharitra slachtoffer van racisme in Mechelen? "Hoort niet bij voetbal"</h1>
      <address>
        <time datetime="2019-11-04T07:14:00+00:00">04 Nov 2019, 07:14</time>
      </address>
      <p>
        <b>De wedstrijd tegen KV Mechelen is er voor Marco Ilaimaharitra eentje om niet snel te vergeten. In negatieve zin dan. De middenvelder van Charleroi reageerde na de wedstrijd op racistische geluiden uit de tribunes, waarvoor hij werd bestraft met een gele kaart.</b>
      </p>
      <p>Opvallend na de partij tusssen Charleroi en KV Mechelen. Meteen na affluiten werd er plots geduwd en getrokken tussen spelers en stafleden. Ilaimaharitra was één van de hoofdrolspelers en kreeg uiteindelijk nog een gele kaart. Pas later werd duidelijk dat de middenvelder reageerde na racistische bejegingen.</p>
      <p>"Tijdens de match was Marco al slachtoffer van racistische gezangen en kreten", vertelde Pierre Yves Hendrickx, secretaris van Charleroi, aan <a href="https://sporza.be/nl/2019/11/03/racisme-en-gele-kaart-ilaimaharitra/"><i>Sporza</i></a>. "Hij heeft de scheidsrechter daarover aangesproken. Scheidsrechter Lardot zei dat hij het niet had gehoord, maar hij heeft wel de wedstrijdverantwoordelijke aangesproken. Die heeft zich voor de bewuste tribune gezet om te luisteren. Er was blijkbaar niets meer tijdens de match tot na het laatste fluitsignaal."</p>
      <p><b>Gele kaart</b><br/>Na de wedstrijd sloegen de stoppen door bij de Charleroi-middenvelder. "Dan heeft Marco opnieuw iets gehoord. Dat heeft hem geënerveerd en tot enkele gebaren aangezet. De ref heeft hem daarvoor bestraft met geel voor zijn gebaren. Hij was heel geëmotioneerd. Dat is normaal. Dit hoort niet bij het voetbal."</p>
      <p>"De sfeer in Mechelen staat bekend om goed te zijn, maar wat gebeurd is, is spijtig en moet veroordeeld worden", zegt Hendrickx nog. Charleroi zal het nu één wedstrijd zonder Ilaimaharitra moeten doen. Het was zijn vijfde gele kaart dit seizoen. "De ref zei dat het niet zijn taak is om naar gebaren of geluiden van fans te kijken en te luisteren. Hij moet focussen op de match. Voor de rest is de "match delegate" verantwoordelijk", aldus Hendrickx.</p>
    </article>
  </body>
</html>