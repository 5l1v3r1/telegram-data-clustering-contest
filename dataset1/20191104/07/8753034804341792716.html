<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/okonomi/i/P9XOG6/skatteoppgjoeret-for-2018-ga-600-milliarder-kroner-i-skatteinntekter"/>
    <meta property="og:site_name" content="Aftenbladet"/>
    <meta property="article:published_time" content="2019-11-04T07:24:43+00:00"/>
    <meta property="og:title" content="Skatteoppgjøret for 2018 ga 600 milliarder kroner i skatteinntekter"/>
    <meta property="og:description" content="Lønnstakere, pensjonister, personlig næringsdrivende og selskaper betalte 600 milliarder kroner i skatter og avgifter i skatteoppgjøret for 2018."/>
  </head>
  <body>
    <article>
      <h1>Skatteoppgjøret for 2018 ga 600 milliarder kroner i skatteinntekter</h1>
      <h2>Lønnstakere, pensjonister, personlig næringsdrivende og selskaper betalte 600 milliarder kroner i skatter og avgifter i skatteoppgjøret for 2018.</h2>
      <address><time datetime="2019-11-04T07:24:43+00:00">04 Nov 2019, 07:24</time> by <a rel="author">NTB</a></address>
      <p>Det samlede skatteoppgjøret for fjoråret viser at lønnstakere, pensjonister og personlig næringsdrivende til sammen har betalt 514 milliarder kroner i skatt og avgift på inntekt og formue. Samtidig har 332.000 selskaper betalt 85 milliarder kroner, viser tall fra Skatteetaten.</p>
      <p>Skatteoppgjøret omfatter 4,9 millioner personer og 332.000 selskaper. Skattelistene blir tilgjengelige 5. november.</p>
      <p>3,2 millioner lønnstakere, pensjonister og personlig næringsdrivende fikk tilbakebetalt til sammen 40 milliarder kroner, mens 800.000 betalte restskatt på til sammen 25 milliarder kroner. For dem som fikk skatt til gode, var snittbeløpet 12.800 kroner. Snittbeløpet for dem som fikk restskatt, var 32.000 kroner.</p>
      <p>– De fleste treffer godt med å betale riktig skatt gjennom hele året. Har du fått restskatt eller skatt til gode, skyldes det at dine økonomiske forhold ble annerledes enn grunnlaget for det beregnede skattetrekket ditt. Du kan unngå dette ved å justere opplysninger i skattekortet gjennom året, sier skattedirektør Hans Christian Holte.</p>
    </article>
  </body>
</html>