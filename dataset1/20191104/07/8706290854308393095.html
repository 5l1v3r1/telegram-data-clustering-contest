<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/682136/mitsotakis-mia-nea-epochi-anatellei-gia-tin-ellada-ependytiko-kal"/>
    <meta property="og:site_name" content="enikos.gr"/>
    <meta property="article:published_time" content="2019-11-04T07:53:00+00:00"/>
    <meta property="og:title" content="Μητσοτάκης: Μια νέα εποχή ανατέλλει για την Ελλάδα - Επενδυτικό κάλεσμα σε Κινέζους επιχειρηματίες"/>
    <meta property="og:description" content="«Καθώς η Ελλάδα βρίσκεται σε φάση οικονομικής ανάκαμψης, είμαστε απόλυτα βέβαιοι ότι κατευθυνόμαστε σε ένα νέο κεφάλαιο στις σχέσεις Ελλάδας και Κίνας..."/>
  </head>
  <body>
    <article>
      <h1>Μητσοτάκης: Μια νέα εποχή ανατέλλει για την Ελλάδα - Επενδυτικό κάλεσμα σε Κινέζους επιχειρηματίες</h1>
      <address>
        <time datetime="2019-11-04T07:53:00+00:00">04 Nov 2019, 07:53</time>
      </address>
      <p>«Καθώς η Ελλάδα βρίσκεται σε φάση οικονομικής ανάκαμψης, είμαστε απόλυτα βέβαιοι ότι κατευθυνόμαστε σε ένα νέο κεφάλαιο στις σχέσεις Ελλάδας και Κίνας. Δεν υπάρχει καλύτερη ώρα για να γράψουμε ένα νέο κεφάλαιο στις ελληνοκινεζικές σχέσεις. Μια νέα εποχή ανατέλλει επιτέλους για την Ελλάδα, ύστερα από μια εξαιρετικά δύσκολη δεκαετία». Αυτό το μήνυμα έστειλε ο <a href="https://www.enikos.gr/politics/513275/mitsotakis-me-ta-metra-pou-tha-psifistoun-o-logariasmos-tsipra-ka">Κυριάκος Μητσοτάκης</a> μιλώντας σε ελληνοκινεζικό επιχειρηματικό φόρουμ στη Σαγκάη με συμμετοχή περισσοτέρων από 60 Ελλήνων και δεκάδων Κινέζων επιχειρηματιών.</p>
      <p>Ο Πρωθυπουργός κάλεσε ευθέως τους επιχειρηματίες της ασιατικής χώρας να εμπιστευτούν την Ελλάδα, υπογραμμίζοντας πως «τώρα είναι η κατάλληλη εποχή».</p>
      <p>Ο κ. Μητσοτάκης, σημειώνοντας ότι έρχεται πρώτη φορά ως πρωθυπουργός στη Σαγκάη, ανέφερε: «Η κυβέρνηση μου εκλέχθηκε τον Ιούλιο με απόλυτη πλειοψηφία και μια καθαρή εντολή να επαναφέρει τη χώρα στην ανάπτυξη. Είμαστε μια κυβέρνηση που είναι απολύτως προσηλωμένη στην εφαρμογή των απαραίτητων αλλαγών, οι οποίες θα "ξεκλειδώσουν" τις πραγματικές δυνατότητες αυτής της χώρας, ενώ εσείς από τη πλευρά σας συγκεντρώνετε όλα εκείνα τα στοιχεία που μπορούν να καταστήσουν την Ελλάδα ένα πραγματικό success story».</p>
      <p>Επ' αυτού αναφέρθηκε στα αρνητικά επιτόκια δανεισμού που είχε η Ελλάδα πριν από μερικές ημέρες, κάτι που - όπως επισήμανε - ήταν αδιανόητο μέχρι πριν από έναν χρόνο.</p>
      <p>«Οι αγορές έχουν ανταποκριθεί θετικά στο μήνυμά μας, έχουμε ξεκλειδώσει μεγάλες επενδύσεις όπως το Ελληνικό. Η κυβέρνηση έχει ήδη νομοθετήσει σημαντικές περικοπές φόρων και απλοποίηση των διαδικασιών αδειοδότησης, οι τιμές στην αγορά ακινήτων αναμένεται να αυξάνονται κατά πάνω 10% σε ετήσια βάση, ο τουρισμός βρίσκεται σε πολύ υψηλά επίπεδα και η ανεργία είναι στο χαμηλότερο επίπεδο των τελευταίων ετών», σημείωσε ο πρωθυπουργός και τόνισε: «Δεν είναι έκπληξη λοιπόν ότι η οικονομία αναμένεται να αναπτυχθεί με ρυθμό σχεδόν 3% το 2020. Ίσως αυτό να ακούγεται χαμηλό με βάση τα κινεζικά δεδομένα, όμως, με βάση τα ευρωπαϊκά δεδομένα, συμβαίνει το ακριβώς αντίθετο, είναι από τους υψηλότερους ρυθμούς στην Ευρωζώνη».</p>
      <p>Ο κ. Μητσοτάκης εξήρε τη συμβολή της Κίνας στην προσπάθεια που έκανε η Ελλάδα στα χρόνια της οικονομικής κρίσης και εξέφρασε την εκτίμηση ότι οι οικονομικοί δεσμοί των δυο χωρών μπορούν να αναπτυχθούν περαιτέρω.</p>
      <p>«Η Κίνα επένδυσε στην Ελλάδα όταν άλλοι έλαμπαν δια της απουσίας τους. Η επένδυση της Cosco στο λιμάνι του Πειραιά είναι το παράδειγμα της εταιρείας που τόλμησε να επενδύσει στην Ελλάδα, όταν άλλοι το θεωρούσαν αδιανόητο», συνέχισε επισημαίνοντας πως αυτό που χρειάζεται η χώρα μας τώρα, περισσότερο από ποτέ, είναι επενδυτικά κεφαλαία.</p>
      <p>Αναφέρθηκε στην γεωπολιτική θέση της Ελλάδας, σημειώνοντας ότι αυτό ευνοεί επιχειρηματικές δράσεις συνεργαζόμενων σχημάτων, ενώ αναφέρθηκε και σε επιμέρους τομείς.</p>
      <p>Μιλώντας για την ναυτιλία, είπε ότι τα τελευταία 15 χρόνια Έλληνες πλοιοκτήτες κατασκεύασαν πάνω από 1000 πλοία στα κινεζικά ναυπηγεία, επένδυση που ξεπερνά το 50 δισ. δολάρια.</p>
      <p>«Είναι πολύ σημαντικό για εμάς η κινεζική αγορά να είναι ανοιχτή στους Έλληνες προμηθευτές, οι οποίοι μπορούν να προσφέρουν υψηλής ποιότητας εξοπλισμό ως ένα στοιχείο προστιθέμενης αξίας στη διαδικασία ναυπήγησης των πλοίων που κατασκευάζονται στην Κίνα από Έλληνες πλοιοκτήτες και πραγματοποιούν ένα σημαντικό τμήμα του εμπορίου από και προς την Κίνα», συμπλήρωσε.</p>
      <p>Για τον τουρισμό τόνισε ότι σκοπός της Ελλάδας είναι να έρθουν μισό εκατομμύριο Κινέζοι τουρίστες έως το 2021, υπογραμμίζοντας ότι είναι πολύ σημαντική η υφιστάμενη απευθείας αεροπορική σύνδεση της Αθήνας με το Πεκίνο και εκείνη με τη Σαγκάη που, όπως ανακοινώθηκε, θα ξεκινήσει από το καλοκαίρι του 2020.</p>
      <p>«Η χώρα μου είναι προικισμένη με ένα μοναδικό φυσικό και πολιτιστικό περιβάλλον, μια προνομιακή γεωπολιτική θέση στο σταυροδρόμι τριών ηπείρων και διαθέτει ανθρώπους με ταλέντο και υψηλή κατάρτιση», υπογράμμισε ο πρωθυπουργός και διαβεβαίωσε τους Κινέζους επιχειρηματίες ότι η κυβέρνηση θα κάνει ό,τι μπορεί για να υποστηρίξει και να διευκολύνει επενδύσεις τους στην Ελλάδα.</p>
      <p>Πηγή: ΑΠΕ- ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/politics/681808/mitsotakis-sto-kineziko-praktoreio-xinhua-voulisi-tis-elladas-na-%0A%20%20%20%20%0A"/>
        <a href="http://www.enikos.gr/politics/679507/ta-rantevou-tou-prothypourgou-stin-kina%0A%20%20%20%20%0A"/>
        <a href="http://www.enikos.gr/politics/681999/oi-synantiseis-tou-prothypourgou-sti-sagkai-photo%0A%20%20%20%20%0A"/>
        <a href="http://www.enikos.gr/politics/682076/ependyseis-exostrefeia-kai-aftopepoithisi-to-minyma-mitsotaki-apo%0A%20%20%20%20%0A"/>
        <a href="http://www.enikos.gr/politics/681955/synantisi-mitsotaki-me-ton-geniko-grammatea-sagkais-tou-kommounis%0A%20%20%20%20%0A"/>
        <a href="http://www.enikos.gr/politics/681806/sti-sagkai-o-prothypourgos-gia-ti-diethni-ekthesi-china-internati%0A%20%20%20%20%0A"/>
        <a href="http://www.enikos.gr/politics/681797/georgiadis-ypegrapsa-tin-adeia-mias-terastias-ependysis-410-ekat-%0A%20%20%20%20%0A"/>
        <a href="http://www.enikos.gr/politics/681711/georgiadis-me-poly-megali-chara-tha-ypodechthoume-stin-athina-ton%0A%20%20%20%20%0A"/>
        <a href="http://www.enikos.gr/politics/681678/mitsotakis-to-13o-synedrio-tis-nd-tha-prepei-na-apotelesei-simeio%0A%20%20%20%20%0A"/>
      </related>
    </article>
  </body>
</html>