<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619767/%D8%AC%D9%86%D8%AC%D8%A7%D9%84%E2%80%8C%D9%87%D8%A7%DB%8C-%DB%8C%DA%A9-%D9%BE%D9%88%D8%B3%D8%AA%D8%B1-%D8%AA%D8%A8%D9%84%DB%8C%D8%BA%D8%A7%D8%AA%DB%8C-%D8%A8%D8%B1%D8%A7%DB%8C-%DA%86%D9%86%D8%AF%D9%87%D9%85%D8%B3%D8%B1%DB%8C-%D8%B9%DA%A9%D8%B3"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-04T07:35:00+00:00"/>
    <meta property="og:title" content="جنجال‌های یک پوستر تبلیغاتی برای چندهمسری+عکس"/>
    <meta property="og:description" content="این روزها یک پوستر تبلیغاتی با موضوع آموزش های مهارت های ارتباطی چند همسری در فضای مجازی دست به دست می شود که این پوستر از زوایای مختلف جنجال به پا کرد."/>
  </head>
  <body>
    <article>
      <h1>جنجال‌های یک پوستر تبلیغاتی برای چندهمسری+عکس</h1>
      <address>
        <time datetime="2019-11-04T07:35:00+00:00">04 Nov 2019, 07:35</time>
      </address>
      <p>
        <i>این روزها یک پوستر تبلیغاتی با موضوع آموزش های مهارت های ارتباطی چند همسری در فضای مجازی دست به دست می شود که این پوستر از زوایای مختلف جنجال به پا کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>این آموزش ها که در قالب برگزاری کارگاه هایی برای چندهمسران است، توسط یک موسسه خصوصی با عنوان «حیات حسنی» برگزار می شود.</p>
      <p>در این مجموعه که مشخص نیست با چه هدف و نیتی راه اندازی شده است کارگاه هایی با موضوعات ضرورت احیای فرهنگ چند همسری، الزامات تشکیل خانواده های چند همسری، احکام فقهی خانواده های چند همسری و مهارت های ارتباطی چند همسری برگزار می شود و هم اکنون از متقاضیان شرکت به صورت رایگان ثبت نام می کند. البته برخی نیز خبر دادند این پوستر کپی شده از پوستری دیگر با سوژه ای دیگر بوده که به شکل ناشیانه ای برای این موضوع استفاده شده است.</p>
      <figure>
        <img src="https://aftabnews.ir/files/fa/news/1398/8/13/354956_794.jpg"/>
      </figure>
      <p>جنجال ها از جدی تا طنز</p>
      <p>1- آن چه در اولین نگاه، طراحی این پوستر را جنجالی کرده است، ارائه تصویری معنادار از آقا و خانم های کار شده در پوستر است. آقا با چهره ای کاملا مذهبی و نوع پوشش اش با چفیه ای که بر گردن دارد، نمادی از طبقه خاصی از افراد جامعه را نمایان می کند. ضمن این که خانم های تصویر شده نیز همه با پوشش چادر هستند که گویی این رسم به طور ویژه در این گروه از جامعه رواج دارد.</p>
      <p>یکی از کاربران توئیتر درباره این پوستر نوشت: هیچ کس نمی توانست چنین تخریبی علیه مفاهیم ارزشی که این پوستر کرده، بکند. با چفیه و چادر و چند زن اطرافش در تبلیغ چند همسری!</p>
      <p>2- سوی دیگر جنجال ها درباره این پوستر، موضوع این کارگاه ها و نقد تبلیغ چند همسری است. درواقع منتقدان می گویند، در شرایطی که بسیاری از جوانان با توجه به مشکلات اقتصادی امکان ازدواج ندارند، چرا عده ای چند همسری را تبلیغ می کنند و بنای احیای آن را دارند.</p>
      <p>در این باره واکنش های انتقادی بسیار است و برخی آن را شوخی می دانند. در این زمینه یک کاربر، موضوع را باور نمی کند:  «من باور نمی کنم چنین پوستر و چنین کارگاهی برای چند همسری وجود داشته باشه. یه آدم لوس داره شوخی می‌کنه باهامون.»</p>
      <p>3- در این میان برخی نیز که همیشه در صحنه حضور دارند این جنجال و چالش را به طنز گرفتند و نوشتند:</p>
      <p>-یه جوری نوشته کارگاه آموزشی انگار تو کارگاه میری چندهمسری میشی و برمی‌گردی</p>
      <p>-آقاهه چه نگاهی به آسمون کرده انگار داره میگه خدایا شکرت!</p>
      <p>رهبر انقلاب: تعدد زوجات باعث دلسردی خانم ها می شود</p>
      <p>در این فضای جنجالی هم برخی جمله ای درباره چند همسری را از رهبر انقلاب منتشر کردند که ایشان قبلا در جمع کارکنان بیت رهبری اشاره کرده اند: افراد شاغل در بیت رهبری اگر همسر دوم اختیار کنند، اخراج می‌شوند. مستحب بودن تعدد زوجات را قبول ندارم آقایان حتی به شوخی هم نباید درباره تعدد زوجات حرف بزنند که باعث دلسردی خانم‌ها می‌شود.(باشگاه خبرنگاران6 فروردین 97)</p>
    </article>
  </body>
</html>