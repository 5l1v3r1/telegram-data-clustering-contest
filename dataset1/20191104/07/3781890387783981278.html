<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/739936"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T07:30:00+00:00"/>
    <meta property="og:title" content="&quot;ไอโอซี&quot; พอใจเทสต์อีเว้นต์มวยโอลิมปิกจัดได้ดี"/>
    <meta property="og:description" content="'ไอโอซี' สุดปลื้ม กับการจัด 'เทสต์อีเว้นต์' มวยสากลสมัครเล่น โอลิมปิกเกมส์ 2020 หลังระบบต่างๆ ไม่ว่าจะเป็นการตัดสิน การให้คะแนน การรายงานผล การจัดการเรื่องอุปกรณ์แข่งขัน และการถ่ายทอดสด อยู่ในมาตรฐานที่ควรจะเป็น ซึ่งถือเป็นสัญญาณที่ดี ก่อนเริ่มการควอลิฟาย 5 สนามทั่วโลก เพื่อหานักชกไปชิงชัยใน 'โตเกียวเกมส์' รอบสุดท้าย"/>
  </head>
  <body>
    <article>
      <h1>"ไอโอซี" พอใจเทสต์อีเว้นต์มวยโอลิมปิกจัดได้ดี</h1>
      <address>
        <time datetime="2019-11-04T07:30:00+00:00">04 Nov 2019, 07:30</time>
      </address>
      <p>
        <b>"ไอโอซี" สุดปลื้ม กับการจัด "เทสต์อีเว้นต์" มวยสากลสมัครเล่น โอลิมปิกเกมส์ 2020 หลังระบบต่างๆ ไม่ว่าจะเป็นการตัดสิน การให้คะแนน การรายงานผล การจัดการเรื่องอุปกรณ์แข่งขัน และการถ่ายทอดสด อยู่ในมาตรฐานที่ควรจะเป็น ซึ่งถือเป็นสัญญาณที่ดี ก่อนเริ่มการควอลิฟาย 5 สนามทั่วโลก เพื่อหานักชกไปชิงชัยใน "โตเกียวเกมส์" รอบสุดท้าย</b>
      </p>
      <p>คุณหญิงปัทมา ลีสวัสดิ์ตระกูล กรรมการคณะกรรมการโอลิมปิกสากล (ไอโอซี) กล่าวว่า ไอโอซี ได้แสดงความชื่นชมฝ่ายจัดการจัดการแข่งขันมวยสากลสมัครเล่น เทสต์อีเว้นต์ โอลิมปิกเกมส์ 2020 ตลอด 3 วัน ที่ริวโกคุ โคคุกิคัง ซึ่งเป็นสนามแข่งขันจริงว่าดำเนินการได้อย่างยอดเยี่ยม โดยการทดสอบครั้งนี้ดำเนินการแบบเต็มรูปแบบ ไม่ว่าจะเป็นระบบการตัดสินและการให้คะแนน ระบบรายงานผลการแข่งขัน การจัดการเรื่องอุปกรณ์ การวางระบบถ่ายทอดสด ในการแข่งขันเทสต์อีเวนต์ ที่เชิญนักกีฬา 25 คน จาก 8 ชาติ เข้าร่วมการแข่งขันในพิกัด 8 รุ่นน้ำหนัก<br/><br/>ไอโอซีเมมเบอร์หญิงชาวไทย กล่าวต่อว่า โมรินาริ วาตานาเบ ประธานสหพันธ์ยิมนาสติกนานาชาติ ในฐานะบอร์ดไอโอซี ซึ่งได้รับการแต่งตั้งเป็นประธานคณะทำงานกีฬามวยสากลสมัครเล่น ใน "โตเกียวเกมส์ 2020" ระบุว่า มวยสากล ในโอลิมปิกเกมส์ครั้งนี้จะให้ความสำคัญกับนักกีฬาเป็นอันดับแรก เราอยากขอบคุณ "โตเกียวเกมส์ 2020" และทุกคนที่เกี่ยวข้องในการผลักดันการแข่งขันรายการนี้ ซึ่งได้สร้างความมั่นใจให้กับนักกีฬามวยสากล ก่อนเข้าสู่การแข่งขันมวยโอลิมปิกเกมส์ รอบคัดเลือก 5 สนามทั่วโลก เสียงตอบรับจากนักกีฬาออกมาเป็นบวก แต่เราก็งมีสิ่งที่ต้องวางแผนเพื่อแก้ไขปัญหาบางอย่างที่ได้รับการแนะนำต่อไป<br/><br/>สำหรับสนาม ริวโกคุ โคคุกิคัง สนามแข่งขันจริง เป็นสังเวียนแข่งขันกีฬาซูโม กีฬาเก่าแก่ของญี่ปุ่น โดย คิต แม็กคอนเนลล์ ผู้อำนวยการกีฬาของไอโอซี กล่าวว่า ริวโกคุ โคคุกิคัง เป็นสนามที่มีเอกลักษณ์เฉพาะตัวมาก คุณจะได้สัมผัสวัฒนธรรมญี่ปุ่นในสนามนี้มากกว่าสนามอื่นๆ ในโอลิมปิกเกมส์ 2020.<br/><br/> </p>
    </article>
  </body>
</html>