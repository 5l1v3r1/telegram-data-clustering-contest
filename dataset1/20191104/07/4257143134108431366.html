<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/04/a-szerelem-okozta-a-mcdonalds-vezer-vesztet"/>
    <meta property="og:site_name" content="infostart"/>
    <meta property="article:published_time" content="2019-11-04T07:28:43+00:00"/>
    <meta property="og:title" content="A szerelem okozta a McDonald's-vezér vesztét"/>
    <meta property="og:description" content="A társaság irányelveibe ütközik, hogy az elnök egy alkalmazottal járjon, Steve Easterbrooknak mennie kellett."/>
  </head>
  <body>
    <article>
      <h1>A szerelem okozta a McDonald's-vezér vesztét</h1>
      <address><time datetime="2019-11-04T07:28:43+00:00">04 Nov 2019, 07:28</time> by <a rel="author">Infostart / MTI</a></address>
      <h3>A társaság irányelveibe ütközik, hogy az elnök egy alkalmazottal járjon, Steve Easterbrooknak mennie kellett.</h3>
      <p>A McDonald's amerikai gyorsétteremlánc közölte vasárnap, hogy távozott a cégtől Steve Easterbrook elnök-vezérigazgató, miután kiderült, hogy szerelmi viszonyt folytatott egy alkalmazottjával.</p>
      <p>A McDonald's közlése szerint Easterbrook ezzel a viszonnyal megsértette a társaság irányelveit. A vezetőváltást bejelentő hírlevél szerint, az igazgatótanács megállapította, hogy a viszony kapcsán Easterbrook</p>
      <blockquote>"rossz ítélőképességről tett tanúbizonyságot".</blockquote>
      <p>A viszonyt illetően a McDonald's más részletekkel nem szolgált.</p>
      <p>Easterbrook a cég dolgozóihoz intézett emailben elsimerte a történteket, levelét a The New York Times és más amerikai médiumok is idézték.</p>
      <p>"Hibát követtem el. Tekintettel a társaság által valott értékekre, egyetértek az igazgatótanáccsal, hogy ideje odébb álnom" - írta.</p>
      <p>Easterbrook helyére az igazgatótanács azonnali hatállyal Chris Kempczinskit, a globális gyorsétteremlánc eddigi egyesült államokbeli elnökét nevezte ki.</p>
      <p>A brit állampolgárságú Easterbrook a McDonald's nagy-britanniai és észak-európai vezetője volt, mielőtt 2015 márciusában az óriáscég elnök-vezérigazgatójává választották.</p>
      <p>Hivatali ideje alatt Easterbrook nagy hangsúlyt helyezett a technológiai megújulásra - bevezették például az önálló rendelést lehetővé tévő kioszkokat és a digitális menütáblákat -, és sokat dolgozott azon is, hogy megváltozzon a vásárlók ítélete a McDonald's ételeinek minőségével kapcsolatban.</p>
      <p>Vezetésével a társaság 17 egymást követő negyedévben produkált növekedést.</p>
      <blockquote>Az idén szeptember végén zárult negyedévben azonban a vártnál kisebb nyereséget termelt a McDonald's,</blockquote>
      <p>mivel a korábbiaknál sokkal több pénzt fordított az amerikai éttermek korszerűsítésére és a házhoz szállítási szolgáltatások felgyorsítására, így költségei jelentősen nőttek. A cég adózott eredménye 1,61 milliárd dollár, részvényenként 2,11 dollár volt a július-szeptemberi időszakban a tavalyi év azonos időszakában elért 1,64 milliárd dollár, részvényenként 2,10 dollár után. Elemzők nagyobb, részvényenként 2,21 dolláros nyereségre számítottak.</p>
      <p>
        <i>Nyitókép: MTI/Komka Péter</i>
      </p>
    </article>
  </body>
</html>