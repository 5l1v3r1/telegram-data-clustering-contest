<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/04/bilyj-dim-perekonanyj-shho-skandal-z-ukrayinoyu-ne-ye-pidtavoyu-dlya-impichmentu-trampa/"/>
    <meta property="og:site_name" content="Рубрика"/>
    <meta property="article:published_time" content="2019-11-04T07:27:03+00:00"/>
    <meta property="og:title" content="Білий дім переконаний, що скандал з Україною не є підставою для імпічменту Трампа"/>
    <meta property="og:description" content="У Білому домі переконані, що прохання Дональда Трампа до України розслідувати діяльність колишнього віцепрезидента Джо Байдена не є правопорушенням, яке може стати підставою для імпічменту. Про це повідомляє “Голос Америки”. “Ніщо тут не може становити “серйозний злочин або проступок”, – заявила CNN старша помічниця Трампа Келліенн Конвей, маючи на увазі підстави для імпічменту президента, зазначені в […]"/>
  </head>
  <body>
    <article>
      <h1>Білий дім переконаний, що скандал з Україною не є підставою для імпічменту Трампа</h1>
      <address><time datetime="2019-11-04T07:27:03+00:00">04 Nov 2019, 07:27</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/01/WhiteHouseSouthFacade-620x420.jpg"/>
      </figure>
      <p>
        <b>
          <b>У Білому домі переконані, що прохання Дональда Трампа до України розслідувати діяльність колишнього віцепрезидента Джо Байдена не є правопорушенням, яке може стати підставою для імпічменту.</b>
        </b>
      </p>
      <p>Про це повідомляє <a href="https://ukrainian.voanews.com/a/5150890.html">“Голос Америки”.</a></p>
      <p>“Ніщо тут не може становити “серйозний злочин або проступок”, – заявила CNN старша помічниця Трампа Келліенн Конвей, маючи на увазі підстави для імпічменту президента, зазначені в конституції США. Заява Конвей пролунала через кілька днів після того, як підконтрольна демократам Палата представників схвалила процедуру розслідування щодо імпічменту Трампа у зв’язку з його діями щодо України”, – йдеться в повідомленні.</p>
      <p>Разом із тим Конвей сказала, що їй невідомо, чи вимагав Трамп в обмін на розблокування військової допомоги Україні, щоб Київ розслідував діяльність Джо Байдена і його сина Гантера.</p>
      <p>“Давайте будемо чесними, – сказала вона, – про що там (у телефонній розмові двох лідерів) не згадувалося, так це про затримання допомоги. Вони отримали цю допомогу”, – наголосила Конвей.</p>
      <p>Старша помічниця господаря Білого дому також зауважила, що Трамп має “велику довіру” до американського розвідувального товариства. Але відмовилася уточнити, чи вірить Трамп висновкам розвідки про те, що саме Москва, а не Київ втручалася у вибори в США у 2016 році, щоб допомогти йому перемогти Гілларі Клінтон.</p>
      <p>Раніше повідомлялося, що<a href="https://rubryka.com/2019/11/03/impichment-trampa-informator-gotovyj-vidpovisty-na-pytannya-respublikantsiv/"> інформатор розмови Трампа і Зеленського готовий відповісти на питання республіканців.</a></p>
      <p>У скарзі інформатора стверджується, що Трамп підштовхував Зеленського до розслідування проти колишнього віцепрезидента Джо Байдена і його сина Хантера.</p>
      <p>Конвей заявила у відповідь на питання про утримання допомоги Україні, що з точки зору президента не йшлося про “послугу за послугу”.</p>
      <p><b>“Президент Трамп ніколи не говорив українському президенту: “зробіть це, і ви отримаєте свою допомогу”. Такого просто не було”</b> – сказала вона.</p>
      <p>“Я впевнена в тому, що Україна має цю допомогу і використовує її прямо зараз. Саме через цього президента у них вона є” – підкреслила Конвей.</p>
      <p>Разом з тим, вона зазначила, що не знає, чи утримувалася допомога Україні і як довго це тривало.</p>
      <p>Кілька співробітників адміністрації Трампа у національній розвідці та дипломатичному корпусі заявили слідчим Палати представників, що Трамп тимчасово утримував гроші, виділені на допомогу Києву в боротьбі з проросійськими сепаратистами на сході країни в спробі посилити тиск на Україну, з тим щоб вона відкрила розслідування, які могли б допомогти йому в його політичній боротьбі.</p>
    </article>
  </body>
</html>