<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980813047.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-04T09:58:00+00:00"/>
    <meta property="og:title" content="فرمانده عملیات بغداد: باید به تظاهرکنندگان گل هدیه داد"/>
    <meta property="og:description" content="به گزارش ایسنا، به نقل از سایت شبکه سومریه نیوز، قیس المحمداوی، فرمانده عملیات بغداد متعهد شد که همه اقدامات خشونت‌آمیز علیه تظاهرکنندگان و تحصن‌کنندگان در مرکز بغداد متوقف ‌شود."/>
  </head>
  <body>
    <article>
      <h1>فرمانده عملیات بغداد: باید به تظاهرکنندگان گل هدیه داد</h1>
      <address>
        <time datetime="2019-11-04T09:58:00+00:00">04 Nov 2019, 09:58</time>
      </address>
      <p>فرمانده عملیات بغداد اعلام کرد، از مطالبه حقوقی که تظاهرکنندگان عراقی مطرح می‌کنند، حمایت می‌کند.</p>
      <p>به گزارش ایسنا، به نقل از سایت شبکه سومریه نیوز، قیس المحمداوی، فرمانده عملیات بغداد متعهد شد که همه اقدامات خشونت‌آمیز علیه تظاهرکنندگان و تحصن‌کنندگان در مرکز بغداد متوقف ‌شود.</p>
      <p>وی در میدان التحریر در مرکز بغداد در میان جمعی از تظاهرکنندگان گفت: تظاهرکنندگان فرزندان ما هستند و پیام خود را رساندند و مطالباتشان مشروع است و من به عنوان فرمانده عملیات بغداد و یگان‌های امنیتی می‌گویم که با آنها هستیم.</p>
      <p>المحمداوی افزود: عده کمی هستند که تعدادشان فراتر از یک درصد نمی‌رود و به دنبال منحرف کردن تظاهرات از مسیر خود هستند اما تظاهرکنندگان مسالمت‌جو پیش از ما برای تضمین امنیت خود با آنها مقابله می‌کنند.</p>
      <p>وی ادامه داد، تظاهرکنندگان شایستگی این را دارند که به جای اقدامات خشونت‌آمیز به آنها گل هدیه دهیم و دستشان را ببوسیم.</p>
      <p>وی تأکید کرد: من با تظاهرکنندگان هستم و همه حقوق خود را مطالبه می‌کنیم اما تظاهرکنندگان باید مانع گروه کوچکی شوند که می‌خواهند این اعتراضات را به انحراف بکشانند.</p>
      <p>المحمداوی در پایان خطاب به تظاهرکنندگان گفت: به تظاهرات خود ادامه دهید و حقوق خود را مطالبه کنید.</p>
      <p>همچنین فرمانده عملیات البصره پیش از این از معترضان خواسته بود از بندر أم‌قصر که از چهار روز پیش توسط تظاهرکنندگان بسته شده، دور شوند چرا که بستن این بندر موجب می‌شود واردات مواد غذایی و دارویی با تأخیر انجام شود.</p>
    </article>
  </body>
</html>