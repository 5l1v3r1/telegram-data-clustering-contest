<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/altro/huawei-ancora-sulla-graticola-non-resta-che-sperare-nellappeal-delle-verdure-usa/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-04T09:37:00+00:00"/>
    <meta property="og:title" content="Huawei ancora sulla graticola, non resta che sperare nell’appeal delle verdure USA"/>
    <meta property="og:description" content="Il Segretario per il commercio Wilbur Ross ieri si è detto ottimista su un potenziale accordo tra USA e Cina per sbloccare anche la questione Huawei. Il destino delle aziende tecnologiche di Pechino in blacklist è legato agli acquisti cinesi di prodotti agricoli statunitensi."/>
  </head>
  <body>
    <article>
      <h1>Huawei ancora sulla graticola, non resta che sperare nell’appeal delle verdure USA</h1>
      <address><time datetime="2019-11-04T09:37:00+00:00">04 Nov 2019, 09:37</time> by <a rel="author">Dario D'Elia</a></address>
      <p>Il 17 novembre scadranno le licenze temporanee che oggi consentono a <b>Huawei</b> di <b>mantenere rapporti commerciali con i fornitori statunitensi</b>, ma la situazione è talmente incerta che le previsioni si basano su sensazioni e pochi fatti. Il Segretario per il commercio Wilbur Ross ieri si è detto ottimista e poi ha esplicitato che <b>l’intera querelle è legata agli accordi commerciali con la Cina</b> – che saranno nuovamente oggetto di confronto nel prossimo summit di novembre.</p>
      <figure>
        <img src="https://www.tomshw.it/images/images/2018/11/usa-bandiera-7930.768x432.jpg"/>
      </figure>
      <p>La nota di colore (grigio) è che <b>non è stato ancora deciso il luogo dell’incontro</b>: potrà avvenire in Iowa, Alaska, Hawaii o in qualche località cinese, dato che è saltato l’appuntamento cileno a causa del rischio disordini.</p>
      <p>Sul tavolo c’è l’ormai nota “<a href="https://www.tomshw.it/altro/trump-firma-lordine-esecutivo-huawei-e-zte-fornitori-sgraditi/">lista delle entità</a>” che include di fatto ormai decine di aziende cinesi. Queste non possono acquistare tecnologie e licenze statunitensi: in maniera blanda fino al 17 novembre e tassativa dopo quella data. Già oggi gli effetti collaterali sono stati vistosi sotto il profilo software – si pensi ai nuovi smartphone Huawei <a href="https://www.tomshw.it/smartphone/huawei-mate-30-bloccato-il-metodo-alternativo-per-installare-le-gapps/">senza applicazioni Google</a> – ma almeno il supporto post-vendita è stato assicurato. Domani, senza uno sblocco della situazione, molti scenari potrebbero essere compromessi.</p>
      <p>Come se non bastasse, se da una parte Wilbur Ross ha dichiarato che le licenze arriveranno “molto presto” dall’altra ha ammesso un certo stupore sul fatto che <b>il Governo ha ricevuto 260 richieste di licenza</b>. “Sono molte le domande – è francamente più di quanto avremmo pensato”, ha dichiarato Ross nell’intervista rilasciata a <a href="https://www.bloomberg.com/news/articles/2019-11-03/ross-optimistic-on-china-trade-deal-says-huawei-licenses-coming?srnd=premium-canada">Bloomberg</a>. “Bisogna ricordare anche che con gli elenchi di entità c’è una <b>presunzione di rifiuto</b>. Quindi <b>la cosa certa per queste aziende sarebbe quella di aspettarsi un rifiuto</b>, anche se ovviamente ne approveremo alcune”.</p>
      <p>In sintesi il destino di Huawei e delle aziende tecnologiche cinesi in blacklist è legato agli acquisti cinesi di prodotti agricoli statunitensi, l’impegno di mantenere stabile la valuta cinese e l’apertura di Pechino nei confronti delle società finanziarie statunitensi. La questione sicurezza è uno specchietto per le allodole, affrontabile e risolvibile con prescrizioni di buon senso come in Europa.</p>
    </article>
  </body>
</html>