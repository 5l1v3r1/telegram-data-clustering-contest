<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-dushyant-chautala-says-haryana-government-requested-centre-to-call-for-a-joint-meeting-over-delhi-air-pollution-2831036.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-04T09:46:42+00:00"/>
    <meta property="og:title" content="कार्यभार संभालते ही बोले दुष्यंत चौटाला: हरियाणा ने केंद्र से दिल्ली के वायु प्रदूषण पर संयुक्त बैठक बुलाने का किया अनुरोध"/>
    <meta property="og:description" content="दिल्ली में वायु प्रदूषण के प्रकोप से एक ओर जहां आम नागरिक परेशान हैं, वहीं राजनीतिक दलों के नेता एक दूसरे पर आरोप-प्रत्यारोप का खेल खेल रहे हैं। दिल्ली में प्रदूषण को लेकर हरियाणा और पंजाब में..."/>
  </head>
  <body>
    <article>
      <h1>कार्यभार संभालते ही बोले दुष्यंत चौटाला: हरियाणा ने केंद्र से दिल्ली के वायु प्रदूषण पर संयुक्त बैठक बुलाने का किया अनुरोध</h1>
      <address><time datetime="2019-11-04T09:46:42+00:00">04 Nov 2019, 09:46</time> by <a rel="author">लाइव हिन्दुस्तान टीम,नई दिल्ली</a></address>
      <p>दिल्ली में वायु प्रदूषण के प्रकोप से एक ओर जहां आम नागरिक परेशान हैं, वहीं राजनीतिक दलों के नेता एक दूसरे पर आरोप-प्रत्यारोप का खेल खेल रहे हैं। दिल्ली में प्रदूषण को लेकर हरियाणा और पंजाब में किसानों द्वारा जलाए जा रहे पराली पर विवाद के बीच हरियाणा के उपमुख्यमंत्री दुष्यंत चौटाला ने केंद्र से एक बड़ी अपील की है। हाल ही में हरियाणा के उपमुख्यमंत्री बने दुष्यंत चौटाला ने कहा कि हरियाणा सरकार ने केंद्र से दिल्ली के प्रदूषण पर संयुक्त बैठक बुलाने की अपील की है। </p>
      <p>समाचार एजेंसी एएनआई के मुताबिक, उन्होंने कहा कि मैंने आज ही पदभार संभाला है। मैं खुद भी प्रधानमंत्री नरेंद्र मोदी को इस मसले पर पत्र लिखूंगा। गौरतलब है कि दिल्ली में प्रदूषण को लेकर एक दूसरे पर ठीकरा फोड़ा जा रहा है। दिल्ली की केजरीवाल सरकार ने दिल्ली में वायु प्रदूषण को लेकर हरियाणा और पंजाब को जिम्मेवार ठहराया है, वहीं केंद्रीय मंत्री प्रकाश जावड़ेकर ने केजरीवाल सरकार पर ही पलटवार किया है। </p>
      <figure>
        <iframe data-src="https://twitter.com/ANI/status/1191281611926491136?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>पर्यावरण, वन एवं जलवायु परिवर्तन मंत्री प्रकाश जावड़ेकर ने दिल्ली और आसपास के इलाकों में वायु प्रदूषण की गंभीर होती समस्या का ठीकरा एक बार फिर दिल्ली की केजरीवाल सरकार पर फोड़ते हुए कहा है कि दिल्ली सरकार, केन्द्रीय प्रदूषण नियंत्रण बोर्ड (सीपीसीबी) के आदेशों का पालन नहीं कर रही है तथा प्रदूषण के नाम पर सिर्फ विज्ञापनों में पैसा बर्बाद किया जा रहा है। </p>
      <p>रसायन उद्योग जगत द्वारा सोमवार को 'सतत विकास पर आयोजित सम्मेलन में हिस्सा लेने के बाद जावड़ेकर ने दिल्ली में वायु प्रदूषण के संकट पर संवाददाताओं के सवालों के जवाब में कहा कि प्रदूषण जनता को तकलीफ देने वाली एक वास्तविक समस्या है। केन्द्र सरकार इस दिशा में बेहद गंभीर है, यहां तक कि प्रधानमंत्री नरेन्द्र मोदी ने रविवार को थाईलैंड में होते हुए इस समस्या पर ध्यान दिया। इसके बाद प्रधानमंत्री कार्यालय ने देर शाम दिल्ली और पड़ोसी राज्यों की उच्चस्तरीय बैठक बुलाई। उन्होंने सीपीसीबी के आदेशों के पालन में दिल्ली सरकार पर उदासीन रवैया अपनाने का आरोप लगाते हुए कहा, ''सीपीसीबी ने जितने भी आदेश दिए हैं, दिल्ली सरकार उन्हें देखे और उनमें से कितने का पालन किया है, यह बताए। </p>
      <p>पंजाब के किसानों द्वारा पराली जलाने पर रोक नहीं लगने के कारण वायु प्रदूषण का संकट गहराने के सवाल पर जावड़ेकर ने कहा कि केजरीवाल सरकार 22 लाख किसानों में से सिर्फ 40 हजार किसानों को पराली निस्तारण मशीनें देने की दलील दे रही है। उन्होंने प्रदूषण के नाम पर विज्ञापनों में पैसा बर्बाद करने का केजरीवाल सरकार पर आरोप लगाते हुए कहा, ''हमने तो पराली जलाने की समस्या से निपटने के लिए राज्य सरकारों को 1100 करोड़ रुपये दिए हैं। दिल्ली सरकार कम से कम 1500 करोड़ रुपये विज्ञापन पर बर्बाद करने के बजाय दिल्ली का प्रदूषण कम करने के लिए 1500 करोड़ रुपये किसानों को क्यों नहीं दे रही है। </p>
      <p>गौरतलब है कि राष्ट्रीय राजधानी में सोमवार को हवा की गति में मामूली वृद्धि होने से प्रदूषण के स्तर में कुछ कमी आई है लेकिन वायु गुणवत्ता अब भी 'बेहद गंभीर की श्रेणी में बनी हुई है। सुबह चार बज कर 38 मिनट पर दिल्ली का वायु गुणवत्ता सूचकांक (एक्यूआई) 438 रहा, वहीं अलीपुर, नरेला और बवाना में एक्यूआई क्रमश: 493, 486 और 472 रहा। </p>
    </article>
  </body>
</html>