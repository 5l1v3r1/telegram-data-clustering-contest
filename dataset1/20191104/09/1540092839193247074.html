<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/oikonomia/story/196138/o-staikoyras-to-krisimo-eurogroup-kai-oi-skepseis-gia-nea-apopliromi-toy-dnt"/>
    <meta property="og:site_name" content="CNN.gr"/>
    <meta property="article:published_time" content="2019-11-04T09:20:29+00:00"/>
    <meta property="og:title" content="Ο Σταϊκούρας, το κρίσιμο Eurogroup και οι σκέψεις για νέα αποπληρωμή του ΔΝΤ"/>
    <meta property="og:description" content="Τις επόμενες κινήσεις του σχεδιάζει το οικονομικό επιτελείο της κυβέρνησης. Ο Χρήστος Σταϊκούρας και η ομάδα του έχουν μπροστά τους το Eurogroup της 4ης..."/>
  </head>
  <body>
    <article>
      <h1>Ο Σταϊκούρας, το κρίσιμο Eurogroup και οι σκέψεις για νέα αποπληρωμή του ΔΝΤ</h1>
      <h2>Τις επόμενες κινήσεις του σχεδιάζει το οικονομικό επιτελείο της κυβέρνησης. Ο Χρήστος Σταϊκούρας και η ομάδα του έχουν μπροστά τους το Eurogroup της 4ης Δεκεμβρίου, στο οποίο θα τεθεί επί τάπητος από την ελληνική πλευρά το ζήτημα της χρήσης των κερδών από τα ομόλογα των κεντρικών τραπεζών. </h2>
      <figure>
        <img src="https://cdn.cnngreece.gr/media/com_news/users/777/katzou22.jpg"/>
      </figure>
      <p>Αμαλία Κάτζου, CNN Greece 11:20 , 04 November 2019</p>
      <p>Εν τω μεταξύ, σύμφωνα με αποκλειστικές πληροφορίες του CNN Greece, η ελληνική πλευρά εξετάζει το ενδεχόμενο, όταν οι συνθήκες το επιτρέψουν εντός του 2020 <b>να ζητήσει και νέα αποπληρωμή μέρους του δανείου του ΔΝΤ</b>. Οι σχεδιασμός αφορά ένα ποσό έως 2 δισ. ευρώ, που βαρύνεται με επιτόκιο 1,91%. Ωστόσο, όπως δήλωσαν στο CNN Greece, αρμόδιοι κύκλοι, η συγκεκριμένη σκέψη είναι ακόμα σε πρώιμο στάδιο και οποιεσδήποτε εξελίξεις πρέπει να αναμένονται την επόμενη χρονιά.</p>
      <p>Σημειώνεται πως η πρόωρη αποπληρωμή των ακριβών δανείων του ΔΝΤ που εγκρίθηκε πρόσφατα, <b>θα βελτιώσει τη βιωσιμότητα του χρέους της Ελλάδας κατά 1,1% το 2019 και κατά 3% μακροπρόθεσμα</b>. Η προτεινόμενη αποπληρωμή θα οδηγήσει σε εξοικονόμηση 33,08 εκατ. ευρώ έως τον Ιανουάριο του 2021. Η εξοικονόμηση αυτή προκύπτει από τη διαφορά μεταξύ του επιτοκίου του ΔΝΤ που ανέρχεται σε 4,91% και του κουπονιού 3,13% στις πρόσφατες εκδόσεις ομολόγων που θα χρησιμοποιηθούν για την αποπληρωμή. Επίσης σύμφωνα με τον ESM η πρόωρη αποπληρωμή του ΔΝΤ θα βελτιώσει οριακά την βιωσιμότητα του χρέους καθώς τα δάνεια του ΔΝΤ έχουν μικρότερη ωρίμανση και υψηλότερο κόστος από το χρέος που εξέδωσε η Ελλάδα το 2019.</p>
      <p>Πάντως, ο υπουργός Οικονομικών μετά τις διεθνείς του επαφές στα πλαίσια της φθινοπωρινής Συνόδου του Διεθνούς Νομισματικού Ταμείου και της Παγκόσμιας Τράπεζας, οι οποίες πραγματοποιήθηκαν σε θετικό κλίμα, προετοιμάζεται πυρετωδώς για το Eurogroup της 4ης Δεκεμβρίου.</p>
      <p>Οι αναβαθμίσεις από τους οίκους αξιολόγησης, το συνεχιζόμενο ράλι στα <b><a href="https://www.cnn.gr/eidhseis/tag/7183/ellinika-omologa">ελληνικά ομόλογα</a>,</b> η θετική πορεία των εσόδων και το «πράσινο φως» από τον ESM για την αποπληρωμή μέρους των δανείων του ΔΝΤ έχουν δημιουργήσει ένα <b>ευνοϊκό σκηνικό</b> που σίγουρα θα εκμεταλλευτεί ο Έλληνας υπουργός Οικονομικών.</p>
      <p>Το ενδιαφέρον, βεβαίως, είναι επικεντρωμένο στην έκθεση που θα δημοσιοποιήσει η <a href="https://www.cnn.gr/eidhseis/tag/290/komision"><b>Κομισιόν</b> </a>αναφορικά με την <b>4η μεταμνημονιακή αξιολόγηση</b>, η οποία θα αποτελέσει και το «κλειδί» για τις επιδιώξεις της ελληνικής πλευράς αναφορικά με τα κέρδη από τα ANFAs και τα SMPs αλλά και την έναρξη των συζητήσεων για τη μείωση των πρωτογενών πλεονασμάτων, από το 2021 και μετά. Πληροφορίες από τις Βρυξέλλες, υποστηρίζουν πως το συμπέρασμα της έκθεσης θα είναι θετικό και ενδεχομένως για πρώτη φορά να αφήνεται ανοιχτό το παράθυρο για τη μείωση του στόχου των πρωτογενών πλεονασμάτων.</p>
      <p>Το έργο του Χρήστου Σταϊκούρα δεν είναι εύκολο, αλλά εκτιμάται πως οι θετικές εξελίξεις του τελευταίου διαστήματος στην οικονομία αποτελούν ισχυρό διαπραγματευτικό χαρτί που φέρνει σε πλεονεκτική θέση την ελληνική πλευρά. Όλα, πάντως, θα κριθούν στο Eurogroup της 4ης Δεκεμβρίου.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/oikonomia/story/196248/poies-veltioseis-sto-plaisio-prostasias-tis-kyrias-katoikias-fernei-i-kyvernisi">Ποιες βελτιώσεις στο πλαίσιο προστασίας της κύριας κατοικίας φέρνει η κυβέρνηση</a>
        </li>
        <li>
          <a href="https://www.cnn.gr/oikonomia/story/196162/pomida-katalisteysi-ton-ekmisthoton-akiniton-to-30-ton-ypoxreotikon-dapanon">ΠΟΜΙΔΑ: «Καταλήστευση» των εκμισθωτών ακινήτων το 30% των υποχρεωτικών δαπανών</a>
        </li>
        <li>
          <a href="https://www.cnn.gr/oikonomia/story/196166/ayxanontai-oi-koinonikes-antidraseis-gia-to-orio-toy-30-stis-e-dapanes">Αυξάνονται οι κοινωνικές αντιδράσεις για το όριο του 30% στις e-δαπάνες</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/706/ypoyrgeio-oikonomikon">ΥΠΟΥΡΓΕΙΟ ΟΙΚΟΝΟΜΙΚΩΝ</a>
        </li>
        <li>
          <a href="https://www.cnn.gr/eidhseis/tag/3470/xristos-staikoyras">ΧΡΗΣΤΟΣ ΣΤΑΙΚΟΥΡΑΣ</a>
        </li>
        <li>
          <a href="https://www.cnn.gr/eidhseis/tag/227/eurogroup">EUROGROUP</a>
        </li>
        <li>
          <a href="https://www.cnn.gr/eidhseis/tag/56831/apoplhromh-daneion">ΑΠΟΠΛΗΡΩΜΗ ΔΑΝΕΙΩΝ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/04/196231/snapshot/2741842.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/04/196246/snapshot/2737763.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/04/196239/snapshot/2746075.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/04/196224/snapshot/touloupaki.jpg"/>
      </figure>
    </article>
  </body>
</html>