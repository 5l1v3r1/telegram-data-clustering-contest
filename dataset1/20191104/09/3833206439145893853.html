<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/910977.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-04T09:10:00+00:00"/>
    <meta property="og:title" content="Марица научи пълната си програма в Шампионската лига"/>
    <meta property="og:description" content="Българският волейболен първенец Марица (Пловдив) научи програмата по дни и часове на пет от шестте д..."/>
  </head>
  <body>
    <article>
      <h1>Марица научи пълната си програма в Шампионската лига</h1>
      <address>
        <time datetime="2019-11-04T09:10:00+00:00">04 Nov 2019, 09:10</time>
      </address>
      <p>Българският волейболен първенец Марица (Пловдив) научи програмата по дни и часове на пет от шестте двубоя в Група Е на Шампионската лига. Маричанки са в група с руския шампион Динамо (Москва), френският шампион РК Кан (Кан), където играе бившата волейболистка на шампионките Мира Тодорова - Пастата, и Уралочка-НТМК (Екатеринбург, Русия).</p>
      <p>Любопитно е, че както и преди година, шампионките на България започват с гостуване на френския шампион. Тогава това бе Безие (Безие), а сега е Кан. Двубоят ще бъде на 19 ноември (вторник), от 21:30 часа в зала Пале де Виктоар във френския средиземноморски град.</p>
      <p>Първото домакинство на жълто-сините в най-силния европейски клубен турнир ще бъде срещу Динамо на 27 ноември (сряда), от 18:30 в зала Колодрума в Пловдив.</p>
      <p>Следват две гостувания в Русия – на Уралочка на 17, 18 или 19 декември в единствената среща, за която все още не са обявени точни дата и час, и на Динамо на 23 януари (четвъртък), от 18:00 б.в. в Дворец спорта Динамо в Москва.</p>
      <p>Шампионките на България завършват с две домакинства в Колодрума – срещу Кан на 5 февруари (сряда), от 18:30 часа, и срещу Уралочка на 18 февруари (вторник), отново от 18:30 часа.</p>
    </article>
  </body>
</html>