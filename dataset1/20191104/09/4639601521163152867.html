<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/04/world/irak-theloun-na-mas-skotosoun-toulaxiston-treis-oi-nekroi-stis-diadiloseis/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-04T09:45:23+00:00"/>
    <meta property="og:title" content="Ιράκ : «Θέλουν να μας σκοτώσουν» – Τουλάχιστον τρεις οι νεκροί στις διαδηλώσεις"/>
    <meta property="og:description" content="«Θέλουν να μας σκοτώσουν, όχι να μας διαλύσουν, δεν πυροβολούν στον αέρα», κατήγγειλε ένας νεαρός διαδηλωτής μπροστά από το ιρανικό προξενείο στην Κερμπάλα του Ιράκ."/>
  </head>
  <body>
    <article>
      <h1>Ιράκ : «Θέλουν να μας σκοτώσουν» – Τουλάχιστον τρεις οι νεκροί στις διαδηλώσεις</h1>
      <h2>«Θέλουν να μας σκοτώσουν, όχι να μας διαλύσουν, δεν πυροβολούν στον αέρα», κατήγγειλε ένας νεαρός διαδηλωτής μπροστά από το ιρανικό προξενείο στην Κερμπάλα του Ιράκ.</h2>
      <address><time datetime="2019-11-04T09:45:23+00:00">04 Nov 2019, 09:45</time> by <a rel="author">ΤοΒΗΜΑ Team</a></address>
      <p>Τρεις διαδηλωτές έπεσαν νεκροί από σφαίρες στη διάρκεια αιματηρών επεισοδίων τη νύκτα της Κυριακής προς Δευτέρα κοντά στο ιρανικό προξενείο της Κερμπάλα, νότια της Βαγδάτης, δήλωσε ιατροδικαστής από τη σιιτική αυτή ιερή πόλη στο Ιράκ.</p>
      <p>Οι δυνάμεις ασφαλείας έκαναν χρήση πραγματικών σφαιρών για να αντιμετωπίσουν τους διαδηλωτές που προσπάθησαν να πυρπολήσουν το προξενείο του Ιράν, το οποίο το κίνημα διαμαρτυρίας κατηγορεί ότι ευθύνεται για το διεφθαρμένο σύστημα που κυβερνά το Ιράκ.</p>
      <p>
        <a href="https://www.in.gr/2019/11/04/politics/nees-symfonies-se-5-tomeis-metaksy-elladas-kai-kina-ti-apofasisan-mitsotakis-kai-si-tzinpingk/">Διαβάστε ακόμη : Νέες συμφωνίες μεταξύ Ελλάδας και Κίνας σε 5 τομείς - Τι αποφάσισαν Μητσοτάκης – Σι Τζινπίνγκ</a>
      </p>
      <figure>
        <iframe data-src="https://twitter.com/UnPontePer/status/1189857637610991616?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ανταποκριτές του AFP δήλωσαν ότι είδαν τουλάχιστον δύο διαδηλωτές να κείτονται αναίσθητοι αφού δέχθηκαν σφαίρες στο στήθος.</p>
      <h3>Συγκλονίζει αυτόπτης μάρτυρας</h3>
      <p>«Θέλουν να μας σκοτώσουν, όχι να μας διαλύσουν, δεν πυροβολούν στον αέρα», κατήγγειλε ένας νεαρός διαδηλωτής μπροστά από το ιρανικό προξενείο.</p>
      <p>«Εκείνοι προστατεύουν το προξενείο μιας ξένης χώρας την ώρα που εμείς θέλουμε απλώς η χώρα μας να είναι ελεύθερη, χωρίς να την κατευθύνει καμία άλλη», συνέχισε ο ίδιος.</p>
      <figure>
        <iframe data-src="https://twitter.com/ali_bool202/status/1191263958075707392?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Λίγο πριν τους πυροβολισμούς αυτούς οι διαδηλωτές ύψωσαν ιρακινές σημαίες στον τσιμεντένιο τοίχο γύρω από το προξενείο. Επίσης έγραψαν: «Ελεύθερη Κερμπάλα, έξω το Ιράν», ενώ άλλοι πετούσαν πέτρες και πυροτεχνήματα υπό το βλέμμα των αστυνομικών.</p>
      <p>Επίσης πυρπόλησαν λάστιχα, με τις φλόγες να φτάνουν ως την περίφραξη του προξενείου και τις πύλες του.</p>
      <figure>
        <iframe data-src="https://twitter.com/bai_mina/status/1191131588152692736?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Στην Κερμπάλα βρίσκεται το μαυσωλείο του ιμάμη Χουσέιν, του εγγονού του προφήτη Μωάμεθ. Κάθε χρόνο επισκέπτονται την πόλη εκατομμύρια Ιρανοί προσκυνητές.</p>
      <p>Από την Τετάρτη οι αρχές του Ιράκ έχουν σταματήσει να ανανεώνουν τον απολογισμό των νεκρών από τις κινητοποιήσεις και τις συγκρούσεις στη Βαγδάτη και άλλες πόλεις, κυρίως στον νότο, όπου από την 1η Οκτωβρίου περισσότεροι από 250 άνθρωποι έχουν σκοτωθεί.</p>
      <p>Ωστόσο σύμφωνα με ιατρικές πηγές, περίπου 12 διαδηλωτές έχουν σκοτωθεί μετά την Τετάρτη.</p>
      <p>Πηγή: ΑΠΕ-ΜΠΕ</p>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
    </article>
  </body>
</html>