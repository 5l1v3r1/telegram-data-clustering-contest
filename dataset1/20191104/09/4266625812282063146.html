<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/04/meshkanets_zakarpattya_namagavsya_perepravyty_12_nelegaliv_na_terytoriyu_1682979"/>
    <meta property="og:site_name" content="ZIK.UA"/>
    <meta property="article:published_time" content="2019-11-04T09:58:00+00:00"/>
    <meta property="og:title" content="На Закарпатті біля кордону затримали 12 нелегалів"/>
    <meta property="og:description" content="У селі Горонглаб Берегівського району на відстані 300 метрів від державного кордону України прикордонники виявили групу іноземців, які мали намір перетнути кордон у супроводі закарпатця."/>
  </head>
  <body>
    <article>
      <h1>На Закарпатті біля кордону затримали 12 нелегалів</h1>
      <address>
        <time datetime="2019-11-04T09:58:00+00:00">04 Nov 2019, 09:58</time>
      </address>
      <p>
        <b>У селі Горонглаб Берегівського району на відстані 300 метрів від державного кордону України прикордонники виявили групу іноземців, які мали намір перетнути кордон у супроводі закарпатця.</b>
      </p>
      <p>Про це повідомляє <a href="https://www.npu.gov.ua/news/torgivlya-lyudmi/na-zakarpatti-pravooxoronczi-viyavili-12-nelegalnix-migrantiv/">пресслужба</a> Нацполіції.</p>
      <p>«3 листопада близько 18.35 на лінію «102» надійшло повідомлення від працівників Державної прикордонної служби про те, що їхнім нарядом за 300 метрів від лінії державного кордону затримано групу мігрантів», – йдеться у повідомленні.</p>
      <p>Як зазначається, на місце події виїхала слідчо-оперативна група Берегівського відділу поліції. З’ясовано, що групу іноземців супроводжував 36-річний житель м. Берегово. Мігранти не мали при собі жодних документів, які б засвідчували їхню особу чи давали право перебувати на території нашої держави.</p>
      <p>У поліції додали, що в діях закарпатця вбачаються ознаки кримінального правопорушення, передбаченого статтею 332 Кримінального кодексу України (Незаконне переправлення осіб через державний кордон України). Зараз з чоловіком працюють поліцейські.</p>
      <p>Іноземців доставлено до пункту тимчасового тримання нелегальних мігрантів Мукачівського прикордонного загону. У поліції з’ясовують причини та обставини їхнього перебування на території Закарпаття.</p>
      <p>Нагадаємо, поліція Бельгії виявила 12 <a href="https://zik.ua/news/2019/10/30/v_belgii_u_holodylniy_furi_znayshly_12_migrantiv_1680131">незаконних мігрантів</a>, які ховалися в кузові вантажівки-рефрижератора, в якому перевозили овочі і фрукти.</p>
      <related>
        <h4>читайте також</h4>
        <a href="https://zik.ua/news/2019/10/31/skilky_nelegaliv_hoche_potrapyty_do_yes_z_ukrainy_i_shcho_z_nymy_staietsya_1680017"/>
        <a href="https://zik.ua/news/2019/10/04/na_zakarpatti_troie_ukraintsiv_ta_moldavanyn_organizuvaly_nelegalnu_migratsiyu_1661237"/>
        <a href="https://zik.ua/news/2019/09/11/na_zakarpatti_prykordonnyky_zatrymaly_chotyroh_vietnamtsiv_1644173"/>
        <a href="https://zik.ua/news/2019/08/24/na_zakarpatti_zatrymaly_nelegalnyh_migrantiv_z_ditmy_1633361"/>
      </related>
    </article>
  </body>
</html>