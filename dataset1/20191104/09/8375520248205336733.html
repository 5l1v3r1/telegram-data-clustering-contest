<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/v-uryadi-rozroblyayut-kriteriji-efektivnosti-roboti-gubernatoriv-i-obladministraciy-637502.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-04T09:35:35+00:00"/>
    <meta property="og:title" content="В уряді розробляють критерії ефективності роботи губернаторів і обладміністрацій"/>
    <meta property="og:description" content="Параметри, за якими раніше оцінювали роботу обласних адміністрацій, часто знаходяться поза сферою впливу ОДА - радник прем'єрміністра України"/>
  </head>
  <body>
    <article>
      <h1>В уряді розробляють критерії ефективності роботи губернаторів і обладміністрацій</h1>
      <address>
        <time datetime="2019-11-04T09:35:35+00:00">04 Nov 2019, 09:35</time>
      </address>
      <h4>Параметри, за якими раніше оцінювали роботу обласних адміністрацій, часто знаходяться поза сферою впливу ОДА - радник прем'єрміністра України</h4>
      <p>Обласні державні адміністрації та їх керівники повинні мати чітко визначені пріоритети і критерії ефективності своєї діяльності.</p>
      <p>Про розробку такого документа повідомив у <a href="https://www.facebook.com/y.golyk/posts/1451585788327630">Facebook</a> радник прем'єрміністра України і колишній радник голови Дніпропетровської ОДА Юрій Голик.</p>
      <p>«Цього тижня відбулась класна і потрібна нарада у (міністра Кабінету міністрів, - ред.) Дмитра Дубілета. Тема: KPI (англ. Key Performance Indicators - ключові показники ефективності, - ред.) для губернаторів і ОДА. Паралельно схожий документ ми пишемо зараз в Інституті майбутнього для всіх органів місцевого самоврядування», - інформує Голик.</p>
      <p>На даний момент ніяких чітких критеріїв не існує. Параметри, за якими раніше оцінювали роботу обласних адміністрацій, часто знаходяться поза сферою впливу ОДА.</p>
      <p>«Наприклад, рівень середньої зарплати по області. Як на нього впливає губернатор і ОДА? За великим рахунком, ніяк. Або рівень заборгованостей по заробітній платі. Велика частина такої заборгованості - це держпідприємства. Але саме ті, які ОДА не підпорядковуються. Як на зниження рівня заборгованості може вплинути губернатор? Єдиним совковим способом - зібрати такі підприємства в ОДА і довго кричати на них, бити кулаком по столу і вимагати заборгованість погасити. Допоможе? Звичайно, ні. Борги по зарплаті від ударів губернатора навіть головою об стінку не гасяться. Ну, хіба що з жалю. До стінки», - констатує радник прем'єр-міністра.</p>
      <p>Натомість на питання щодо кількості залучених ОДА інвестицій мало хто здатен відповісти. На думку Голика, оцінювати роботу обласних адміністрацій потрібно за показниками, на які вони безпосередньо впливають і які безпосередньо залежать від їхнього професіоналізму та якості менеджменту.</p>
      <p>Серед них радник прем'єра назвав капітальні витрати на ремонт і будівництво шкіл, лікарень і доріг, а не на «замазування дірок» і ямкові ремонти. Ще одним показником може бути заміщення споживання газу альтернативними джерелами: відкриття нових котелень на альтернативних видах палива і зростання їх потужності.</p>
      <p>«Кількість дітей в черзі в дитячі садки. Тому що ОДА може і повинна будувати нові дитячі садки. Кількість дітей-сиріт та дітей, що залишилися без батьків, які живуть у прийомних сім'ях, Малих Групових Будинках і Дитячих Будинках Сімейного Типу. Тому що діти не повинні жити в інтернатах. І в силах ОДА зробити це. Кількість шкіл, 100% -во доступних для дітей з особливими потребами. Або їх відсоток. Рівень конкурентності в торгах, де замовником є ОДА або її структурні підрозділи», - перераховує Голик.</p>
      <p>Він переконаний, що потрібен «базовий набір з декількох показників і окремі для деяких областей, що мають свою специфіку, аби не порівнювати в результаті незрівнянні речі».</p>
      <p>«На нараді було цікаво спостерігати за зіткненням двох концепцій - нашої з Дубілетом, в якій ми впевнені, що можливо все і у всьому повинен бути Здоровий Глузд, і концепцією деяких багаторічних чиновників, котрі щиро вірять в історичні догми. Як мені здалося, багато хто з них в результаті точку зору на більш сучасну поміняли», - заявив радник глави уряду.</p>
      <p>Раніше <a href="https://dt.ua/ECONOMICS/radnik-prem-yera-podilivsya-dosvidom-remontu-trasi-u-rekordni-termini-327973_.html">Юрій Голик поділився досвідом</a> капітального ремонту доріг в рекордні терміни. На прикладі траси Запоріжжя-Маріуполь показано, що за три місяці можна повністю відремонтувати 130 км траси, включаючи асфальтні роботи та всю дорожню інфраструктуру. «Ми довели, що Укравтодор може працювати швидко і якісно, а нові траси повинні і можуть обчислюватися сотнями кілометрів, а не сумними відрізками», - зазначив Голик.</p>
      <related>
        <a href="https://glavcom.ua/economics/finances/radnik-premrministra-remont-trasi-zaporizhzhya-mariupol-ce-rekord-dlya-ukrajini-634052.html"/>
        <a href="https://glavcom.ua/country/society/radnik-premjera-rozpoviv-pro-budivnictvo-trasi-dnipro-reshetilivka-z-nulya-629938.html"/>
        <a href="https://glavcom.ua/news/za-normalnogo-kerivnika-ukravtodoru-normalni-dorogi-zyavlyatsya-duzhe-shvidko-golik-624041.html"/>
      </related>
    </article>
  </body>
</html>