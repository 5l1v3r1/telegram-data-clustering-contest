<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/kakvo-ne-dostiga-na-hamiltan-za-da-bade-shumaher.html"/>
    <meta property="og:site_name" content="bTV Новините"/>
    <meta property="article:published_time" content="2019-11-04T09:09:00+00:00"/>
    <meta property="og:title" content="Какво не достига на Хамилтън за да бъде Шумахер?"/>
    <meta property="og:description" content="Ще успее ли британецът да се изравни с легендарния пилот на &quot;Ферари&quot; до края на кариерата си?"/>
  </head>
  <body>
    <article>
      <h1>Какво не достига на Хамилтън за да бъде Шумахер?</h1>
      <h2>Ще успее ли британецът да се изравни с легендарния пилот на "Ферари" до края на кариерата си?</h2>
      <address>
        <time datetime="2019-11-04T09:09:00+00:00">04 Nov 2019, 09:09</time>
      </address>
      <p>Формула 1 има своя нов-стар шампион! За шести път в своята кариера британецът Люис Хамилтън триумфира в един от най-атрактивните спортове в света. </p>
      <p>Пилотът на "Мерцедес" спечели титлата, след като стана втори на Гран при на САЩ. Прибавените точки му бяха достатъчни да се настани необезпокояван на първата позиция при пилотите за 2019 г.</p>
      <p>Всеки един такъв триумф предизвиква сравнения. При това с легендарния Михаел Шумахер. Германският пилот, който <a href="https://btvnovinite.bg/sport/shumaher-napusnal-parizhkata-bolncia.html">все още се възстановява от инцидента през 2013 г.</a>, когато падна по време на ски ваканция и удари главата си, продължава да е хегемон в няколко класации, въпреки че не се е състезавал от 2012 г.</p>
      <p>Но Хамилтън дебне и вече е само на крачка от трона му, който се състои от 7 шампионски титли.</p>
      <p>Шумахер е шампион през 1994, 1995, 2001, 2002, 2003, 2004 г. Хамилтън триумфира през 2008, 2014, 2015, 2017, 2018, 2019 г.. Резултатът е 7:6, но мачът не е приключил.</p>
      <figure>
        <img src="https://img.bg.sof.cmestatic.com/media/images/640x/Jan2019/2111788178.jpg"/>
        <figcaption>Снимка: Getty Images</figcaption>
      </figure>
      <p>Британецът има реалният шанс да се нареди до легендарния си предшественик, ако спечели само още една титла до края на кариерата си. И точно в това се е прицелил почти 35-годишния пилот.</p>
      <p>Всъщност с титлата си за 2019 г. той изпреварва в тази класация аржентинеца Хуан Мануел Фанджо. Той се състезаваше до 1958 г. и има 5 титли.</p>
      <p>През сезона до момента Хамилтън постигна 10 победи в състезания (престоят още два старта в Бразилия и Абу Даби). Така той вече има 83 триумфа и само на 8 победи от лидера в тази класация Шумахер - с 91.</p>
      <figure>
        <img src="https://img.bg.sof.cmestatic.com/media/images/640x/Dec2017/2111530272.jpg"/>
        <figcaption>Снимка: Getty Images</figcaption>
      </figure>
      <p>Германецът има един рекорд, който ще бъде труден за подобряване - за най-много най-бързи обиколки. Шуми е с впечатляващите 77, докато британецът има само 46.</p>
      <p>В надпреварата за най-много поу позишъни (първи места при квалификациите) Хамилтън вече си "свърши работата" и е едноличен лидер с 87 срещу само 68 за германеца.</p>
      <figure>
        <img src="https://img.bg.sof.cmestatic.com/media/images/640x/Nov2019/2112013841.jpg"/>
        <figcaption>Снимка: Reuters</figcaption>
      </figure>
      <p>"Когато бях на 6 или 7 баща ми ми каза никога да не се предавам. Това е мотото в семейството ми. Чувствам се във форма и нямам търпение да дойде следващото състезание!", бяха първите думи на британеца след като научи, че е шампион за трета поредна година.</p>
      <p>Именно с този дух Хамилтън ще преследва върховете на Шумахер, а защо не и отвъд!</p>
    </article>
  </body>
</html>