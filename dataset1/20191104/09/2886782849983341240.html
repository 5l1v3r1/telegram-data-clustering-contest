<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/04/tovabb-csokken-a-menedekkerok-szama-nemetorszagban"/>
    <meta property="og:site_name" content="euronews"/>
    <meta property="article:published_time" content="2019-11-04T09:20:45+00:00"/>
    <meta property="og:title" content="Tovább csökken a menedékkérők száma Németországban"/>
    <meta property="og:description" content="Erről a szövetségi bevándorlási és menekültügyi hivatal (BAMF) vezetője beszélt egy vasárnapi lapinterjúban."/>
  </head>
  <body>
    <article>
      <h1>Tovább csökken a menedékkérők száma Németországban</h1>
      <address><time datetime="2019-11-04T09:20:45+00:00">04 Nov 2019, 09:20</time> by <a rel="author">Pálfi Rita</a></address>
      <p>
        <b>Folytatódik Németországba érkező menedékkérők számának 2016-ban kezdődő csökkenése Németországban - erről a szövetségi bevándorlási és menekültügyi hivatal (BAMF) vezetője beszélt egy vasárnapi lapinterjúban.</b>
      </p>
      <p>Hans-Eckhart Sommer a Bild am Sonntag című lapban közölt interjúban elmondta, hogy az idén eddig mintegy 110 ezer, menedékjog iránti kérelmet nyújtottak be a hivatalhoz, és arra számítanak, hogy az év végére 140-145 ezer között lesz az új kérelmek száma, ami azt jelenti, hogy folytatódik a 2016-ban kezdődött csökkenés.</p>
      <p>Az elfogadott kérelmek aránya csupán 35-38 százalék, vagyis a kérelmezők csaknem kétharmada nem jogosult menedékjogra Németországban - fejtette ki a szakember.</p>
      <p>Az elutasított menedékkérők hazajuttatásának nehézségeivel kapcsolatban kiemelte, hogy valamennyi európai országban vannak gondok, amelyek egyik fő oka az, hogy származási országok nem hajlandóak visszafogadni állampolgáraikat. Ez ellentétes a nemzetközi jog előírásaival - húzta alá a BAMF vezetője, megjegyezve, hogy az elutasított menedékkérők kitoloncolásában, hazajuttatásában sokat javult a német hatóságok hatékonysága.</p>
      <p>Az átlagos átfutási idő a kérelmek legnagyobb részénél 3,1 hónap, azonban a bonyolultabb eseteknél jóval több időre van szükség, így valamennyi kérelmet együttvéve 6 hónap az átlag. Az előrelépés mértékét jelzi, hogy 2015-ben és 2016-ban sok embernek arra is fél évet kellett várnia, hogy egyáltalán benyújthassa menedékjogi kérelmét.</p>
      <p>A 2015-ös menekültválság alatt körülbelül 890 ezer menedékkérő érkezett Németországba. Az újonnan érkezők száma 2016-ban 280 ezerre süllyedt. Egy évvel később, 2017-ben mintegy 222 ezer, 2018-ban pedig 185 ezer menedékjogi kérelmet nyújtottak be a BAMF-hoz.</p>
      <p>Az eurostat adatai szerint 2018-ban a legnagyobb arányban szírek kértek menedéket Németországban (44 165), csaknem harmadannyian, körülbelül 16 ezren kértek menedéket Irakból. A harmadik legnagyobb csoport az iráni: kicsit több mint tízezer menedékkérővel.</p>
      <h3>Franciaországban egyre több a menedékkérő</h3>
      <p>Emelkedik viszont az utóbbi években a franciaországi menedékkérők száma. Az Eurostat legfrissebb statisztikái szerint 110 ezren kértek tavaly menedéket, míg 2017-ben körülbelül százezren, és már a százezer feletti szám is rekordnak számított.</p>
      <p>A jelentős emelkedést a szomszédos országokban elutasított, elsősorban afgán állampolgárságú menedékkérők és a vízumliberalizáció miatt Albániából és Grúziából nagy számban érkezők okozzák.</p>
      <p>Az Eurostat adatai szerint 2018-ban több mint tízezer afgán adott be menedékkérelmet, ezzel megelőzve az éveken át első helyen lévő albánokat, annak ellenére, hogy az albán menedékkérők száma is nőtt (8280-ra), a harmadik helyen a grúzok vannak, 6750-en kértek menedéket.</p>
      <h3>Magyarországon 700 alatt a menedékkérők száma.</h3>
      <p>270 afgán, 215 iraki, 50 szíriai, 30 iráni és 20 pakisztáni kért menedéket Magyarországon 2018-ban. 45 menedékkérő érkezett más országból, mint a felsorolásban említettek - derül ki az Eurostat adataiból.</p>
      <p>További források<b> • Eurostat</b></p>
    </article>
  </body>
</html>