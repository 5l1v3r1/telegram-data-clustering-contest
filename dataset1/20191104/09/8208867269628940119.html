<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/cronaca/2019/11/04/news/libia_festa_della_marina_l_italia_consegna_dieci_nuove_motovedette-240197745/"/>
    <meta property="og:site_name" content="Repubblica.it"/>
    <meta property="article:published_time" content="2019-11-04T09:50:00+00:00"/>
    <meta property="og:title" content="Libia, festa della Marina: l'Italia consegna dieci nuove motovedette"/>
    <meta property="og:description" content="Sabato scorso a Tripoli, nella base di Sitta. Promesse dall'ex ministro Salvini a luglio scorso, i libici ne prendono possesso proprio nel giorno della"/>
  </head>
  <body>
    <article>
      <h1>Libia, festa della Marina: l'Italia consegna dieci nuove motovedette</h1>
      <h2>Sabato scorso a Tripoli, nella base di Sitta. Promesse dall'ex ministro Salvini a luglio scorso, i libici ne prendono possesso proprio nel giorno della scadenza del Memorandum</h2>
      <address><time datetime="2019-11-04T09:50:00+00:00">04 Nov 2019, 09:50</time> by <a rel="author">ALESSANDRA ZINITI</a></address>
      <p>La Marina libica ha festeggiato il 57esimo anniversario della sua fondazione prendendo possesso delle dieci nuove piccole motovedette fornite dall'Italia. La cerimonia e' avvenuta nella base di Abu Sitta a Tripoli sabato scorso, il 2 novembre, proprio il giorno in cui scadeva il contestato Memorandum Italia-Libia che il governo italiano ha scelto di rinnovare per j prossimi tre anni chiedendo delle modifiche a garanzia del rispetto dei diritti umani delle migliaia di migranti intercettati dalla guardia costiera libica e riportati nei centri di detenzione in cui vengono tenuti in condizioni disumane e sottoposti ad ogni tipo di violenze.<br/><br/>La consegna delle motovedette che va cosi' ad arricchire la flotta della Guardia costiera fornita e addestrata dall'Italia era stata promessa e annunciata per la fine dell'estate dall'ex ministro dell'Interno Matteo Salvini in uno degli ultimi comitati nazionale ordine e sicurezza da lui presieduto. Negli ultimi due anni sono stati quasi 40.000 i migranti intercettati e riportati indietro dai libici con interventi nella zona Sar sotto il controllo di Tripoli ma che, dalle indagini dei pm di Agrigento, risulta di fatto gestita dalla Marina italiana. Le foto delle dieci nuove motovedette consegnate durante la cerimonia sono state diffuse dalla Lybian navy e rilanciate dal sito di osservazione Migrant Rescue watch<br/> <br/>Ieri il ministro degli Esteri libico Mohamed Taher Siala ha ricevuto l'ambasciatore italiano Giuseppe Buccino Grimaldi, latore della nota verbale con cui l'Italia ha chiesto l'insediamento del Comitato italo-libico presieduto dai ministri di Interno ed Esteri di entrambi i Paesi, e ha confermato che la Libia esaminera' gli emendamenti proposti dall'Italia e "decidera' se approvarli o meno in linea con gli interessi supremi del governo e del popolo libico". Sulle modifiche al Memorandum il ministro dell'Interno Luciana Lamorgese riferira' alla Camera mercoledi pomeriggio.<br/> </p>
    </article>
  </body>
</html>