<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.walla.co.il/item/3321530"/>
    <meta property="og:site_name" content="וואלה! חדשות"/>
    <meta property="article:published_time" content="2019-11-04T09:58:00+00:00"/>
    <meta property="og:title" content="מנכ&quot;ל מקדונלדס פוטר בשל יחסים שקיים עם אחת העובדות"/>
    <meta property="og:description" content="חבר המנהלים של תאגיד המזון האמריקני החליט להדיח את סטיב איסטברוק הבריטי בשל הפרת מדיניות החברה שאותה ניהל מאז 2015. &quot;הפגין..."/>
  </head>
  <body>
    <article>
      <h1>מנכ"ל מקדונלדס פוטר בשל יחסים שקיים עם אחת העובדות</h1>
      <address><time datetime="2019-11-04T09:58:00+00:00">04 Nov 2019, 09:58</time> by <a rel="author">סוכנויות הידיעות</a></address>
      <figure>
        <img src="https://img.wcdn.co.il/f_auto,w_700/2/9/4/5/2945854-46.jpg"/>
        <figcaption>מנכ"ל מקדונלדס המתפטר סטיב איסטברוק (צילום: רויטרס)</figcaption>
      </figure>
      <p>מקדונלדס פיטרה את המנכ"ל שלה סטיב איסטברוק בשל יחסים שקיים עם אחת החברות - כך הודיעה הלילה (שני) חברת המזון המהיר האמריקנית. בחברה אמרו כי היו אלו יחסים בהסכמה, אולם המנכ"ל "הפר את מדיניות החברה והפגין כושר שיפוט לקוי".</p>
      <p>במייל ששלח לעובדי החברה, הודה איסטברוק הבריטי ביחסים שקיים ואמר כי זו הייתה טעות. "לאור ערכיה של החברה, אני מסכים עם חבר המנהלים שהגיע הזמן עבורי להמשיך הלאה", כתב המנכ"ל המפוטר. איסטברוק גם התפטר מתפקידו כחבר דירקטוריון בחברה.</p>
      <p>איסטברוק, בן 52, החל לעבוד ברשת ב-1993 בתור מנהל בלונדון, לפני שטיפס בצמרת החברה. ב-2011 הוא עזב כדי להיות מנהל "פיצה אקספרס" ואז את רשת המזון הסינית "ווגממה", לפני ששב ב-2013 למקדונלדס. ב-2015 הוא מונה למנכ"ל, והוא ידוע בכך שהכניס שינויים בתפריט של החברה תוך שימוש בחומרי גלם טובים יותר. ערך המניות שלה יותר מהכפיל את עצמו במהלך כהונתו.</p>
      <p>ההחלטה התקבלה ביום שישי, בתום הצבעה של חבר המנהלים.</p>
      <figure>
        <img src="https://img.wcdn.co.il/f_auto,w_700/1/5/1/0/1510599-46.jpg"/>
        <figcaption>"אני מסכים עם חבר המנהלים שהגיע הזמן עבורי להמשיך הלאה". סניף של מקדונלדס (צילום: אי-פי)</figcaption>
      </figure>
      <p>חברת המזון המהיר היתה נתונה לביקורת על המשכורת שהיא משלמת לעובדיה. איסטברוק עצמו עמד בפני בדיקה על חבילת השכר שלו, שעמדה על כ-15.9 מיליון דולר בשנת 2018 - פי 2,124 ממשכורתו החציונית של עובד מקדונלדס.</p>
      <p>במקום איסטברוק, ייכנס לתפקיד כריס קמפצ'ינסקי, לאחרונה נשיא החברה בארצות הברית. בהצהרה, הודה קמפצ'ינסקי למנכ"ל העוזב על תרומותיו, והוסיף כי "סטיב הכניס אותי למקדונלדס והוא היה חונך סבלני ועוזר".</p>
      <p>בשנה שעברה התפטר מנכ"ל אינטל, בריאן קרזניץ', בשל קיום יחסים בהסכמה עם עובדת החברה, זאת בניגוד לנהלי אינטל.</p>
    </article>
  </body>
</html>