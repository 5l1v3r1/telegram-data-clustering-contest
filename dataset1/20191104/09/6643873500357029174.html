<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/nyheter/lokalt/i/0nqr52/frigir-navnet-etter-doedsulykke-i-flaam"/>
    <meta property="og:site_name" content="Bergens Tidende"/>
    <meta property="article:published_time" content="2019-11-04T09:07:19+00:00"/>
    <meta property="og:title" content="Frigir navnet etter dødsulykke i Flåm"/>
    <meta property="og:description" content="Det var Nina Møgster (51) fra Flåm som omkom i trafikkulykken på E16 i Flåm fredag."/>
  </head>
  <body>
    <article>
      <h1>Frigir navnet etter dødsulykke i Flåm</h1>
      <h2>Det var Nina Møgster (51) fra Flåm som omkom i trafikkulykken på E16 i Flåm fredag.</h2>
      <address><time datetime="2019-11-04T09:07:19+00:00">04 Nov 2019, 09:07</time> by <a rel="author">Hilde Heian</a></address>
      <p>Politiet frigir navnet i samråd med de pårørende. Det vil på det nåværende tidspunkt ikke bli gitt ytterligere kommentarer i saken fra politiet, skriver operasjonsleder Knut Dahl-Michelsen i Vest politidistrikt i en pressemelding.</p>
      <p>Ulykken etterforskes av lokalt politi i Aurland.</p>
      <p>Det var fredag kveld klokken 18.38 at politiet<a href="https://www.bt.no/nyheter/lokalt/i/JoXvxJ/kvinne-omkom-i-e16-ulykke-i-flaam"> ble varslet om ulykken </a>som skjedde cirka 100 meter øst for Fretheimtunnelen.</p>
      <h3>Tre biler involvert</h3>
      <p>Alle nødetatene rykket ut til ulykkesstedet sammen med luftambulanse.</p>
      <p>– Totalt var det tre biler og tre personer involvert i ulykken. Kvinnen ble etter hvert erklært død på stedet, gikk det frem av pressemeldingen fra operasjonslederen i politiet fredag kveld.</p>
      <p>Kvinnen som omkom, var fører av en av de involverte bilene.</p>
      <p>Politiets kriminalteknikere og ulykkesgruppen til Statens vegvesen undersøkte ulykkesstedet. De to andre bilførerne ble sendt til sykehus og legevakt for sjekk.</p>
      <h3>– Vil bli voldsomt savnet</h3>
      <p>– Vi har mistet en veldig god medarbeider. Nina Møgster har jobbet hos oss i 15 år. Hun vil bli voldsomt savnet, sier daglig leder Inger Grindheim ved Sognaporten restaurant.</p>
      <p>Serveringsstedet ligger like ved munningen til Lærdalstunnelen i Aurland.</p>
      <p>Grindheim forteller at Møgster hadde vært på jobb, og var på vei hjem til familien da ulykken skjedde fredag kveld.</p>
      <p>– Hun hadde en veldig god familie. Mann og to voksne barn som hun var veldig opptatt av at skulle ha det bra. Hun var oppvokst i Austevoll, sier Grindheim.</p>
      <p>– Hadde dere et nært forhold?</p>
      <p>– Ja, det hadde vi. Hun var en altmuligperson som monterte gardiner og gardinbrett før vi åpnet restauranten. Hun var kokk, ekspeditør og vasket gulv. Hun var en kjempeflott person å ha i arbeid, veldig utadvendt, sier Grindheim.</p>
      <h3>Politiet ønsker tips</h3>
      <p>Politiet har behov for å komme i kontakt med eventuelle vitner til ulykken som skjedde klokken 18.36 cirka 100 meter øst for Fretheimstunnelen på E16 i Flåm.</p>
      <p>De tre bilene som var involvert i ulykken, var en grå Tesla modell S, en blå Toyota Auris og en grå Audi A3 Sportback e-tron, skriver politiet i en pressemelding mandag formiddag.</p>
      <p>Har du opplysninger knyttet til ulykken, ta kontakt med politiet i Aurland på tipstelefon 47 69 60 60, ber politiet.</p>
      <h3>– Ikke hardt skadet</h3>
      <p>– Vi driver teknisk og taktisk etterforskning. Vi har to vitner, det er de andre to bilførerne. Men vi vil gjerne komme i dialog med folk som kom til like i etterkant av ulykken, sier Knut Arne Klingenberg som er tjenestestedsleder i Aurland og Lærdal.</p>
      <p>Politioverbetjenten forteller at de andre to bilførerne er en voksen kvinne og mann. De skal, ifølge Klingenberg, ikke være hardt skadet, og etter forholdene skal det gå bra med dem.</p>
      <p>– Vet dere hvorfor ulykken skjedde?</p>
      <p>– Det vil vi komme tilbake til. Vi er ikke ferdige med tekniske undersøkelser av bilene, sier Klingenberg.</p>
      <related>
        <h4>Les også</h4>
        <a href="https://www.bt.no/nyheter/lokalt/i/JoXvxJ/kvinne-omkom-i-e16-ulykke-i-flaam"/>
      </related>
      <ol>
        <li>
          <a href="https://www.bt.no/tag/E16">E16</a>
        </li>
        <li>
          <a href="https://www.bt.no/tag/Politi">Politi</a>
        </li>
        <li>
          <a href="https://www.bt.no/tag/Vest_politidistrikt">Vest politidistrikt</a>
        </li>
      </ol>
    </article>
  </body>
</html>