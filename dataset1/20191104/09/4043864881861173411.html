<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/4/7230908/"/>
    <meta property="og:site_name" content="Українська правда"/>
    <meta property="article:published_time" content="2019-11-04T09:41:20+00:00"/>
    <meta property="og:title" content="Маскнакидки і слід &quot;дикого звіра&quot;: як в’єтнамці через український кордон проривалися"/>
    <meta property="og:description" content="На Закарпатті військовослужбовці Мукачівського прикордонного загону завадили групі з 12 мігрантів потрапити в Угорщин"/>
  </head>
  <body>
    <article>
      <h1>Маскнакидки і слід "дикого звіра": як в’єтнамці через український кордон проривалися</h1>
      <address>
        <time datetime="2019-11-04T09:41:20+00:00">04 Nov 2019, 09:41</time>
      </address>
      <p>На Закарпатті військовослужбовці Мукачівського прикордонного загону завадили групі з 12 мігрантів потрапити в Угорщину.</p>
      <p><b>Джерело:</b> Державна прикордонна <a href="https://dpsu.gov.ua/ua/news/%20VIDEO%20-Zatrimani-prikordonnikami-nelegali-z-Vtnamu-ozbroilisya-maskuvalnimi-nakidkami-ta-imitatorom-slidu-dikoi-tvarini/?fbclid=IwAR0Tq_mpKSBGv2ByRvKr3ytnQ783z7nonjdGEl20HMmSfX-1xCyMK7Iz7Dg">служба</a></p>
      <p><b>Дослівно:</b> "Отримавши інформацію про рух на околиці населеного пункту Горонглаб невідомих осіб на місце відразу виїхала група реагування. Порушники пробиралися до кордону та були затримані за 300 метрів від нього".</p>
      <figure>
        <img src="https://img.pravda.com/images/doc/a/f/afd9ab7-news-20191104-091309-157285.jpg"/>
      </figure>
      <p><b>Деталі:</b> За даними правоохоронців, група нелегалів складалася з 12 осіб, серед яких 7 чоловіків та 5 жінок. Документів із собою вони не мали, однак назвалися громадянами В’єтнаму. За підозрою у сприянні незаконному перетину через кордон, затримали також 26-річного українця, який намагався чинити фізичний опір.</p>
      <p>Зазначається, що організатори добре готували нелегалів для подорожі. В’єтнамці із собою мали маскувальні накидки, які б дозволяли їм залишатися непоміченими від тепловізорів, спальний мішок, а також у одного з затриманих прикордонники виявили імітатор сліду дикої тварини.</p>
      <figure>
        <img src="https://img.pravda.com/images/doc/b/e/be5a9f9-screenshot-1.png"/>
      </figure>
      <p>На незаконних мігрантів склали адмінпротоколи за ч.2 ст.204-1 КУпАП за спробу порушення кордону. Будуть проведені фільтраційно-перевірочні заходи для встановлення всіх обставин їх мандрівки.</p>
      <p>На українця складено протокол за ст.185-10 КУпАП, до Нацполіції направлено повідомлення про ознаки кримінального правопорушення за ст. 345 ККУ "Погроза або насильство щодо працівника правоохоронного органу".</p>
      <figure>
        <iframe src="https://www.youtube.com/embed/DpCKX47-fnc" width="640" height="360" data-service="Youtube" scrolling="no"/>
      </figure>
      <p><b>Додатково:</b> За даними ДПСУ, за 9 місяців 2019 року, співробітники Держприкордонслужби затримали більше 60 громадян В’єтнаму, які намагалися незаконно перетнути державний кордон України.</p>
      <footer>Українська правда</footer>
      <related>
        <a href="https://www.pravda.com.ua/news/2019/10/24/7229935/"/>
        <a href="https://www.pravda.com.ua/columns/2019/10/23/7229782/"/>
        <a href="https://www.pravda.com.ua/news/2019/10/22/7229748/"/>
      </related>
    </article>
  </body>
</html>