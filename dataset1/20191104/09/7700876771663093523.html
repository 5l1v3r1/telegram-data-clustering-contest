<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/04/figli-di-detenuti-le-visite-in-carcere-non-contano-come-assenze/153168/"/>
    <meta property="og:site_name" content="VITA"/>
    <meta property="article:published_time" content="2019-11-04T09:43:00+00:00"/>
    <meta property="og:title" content="Figli di detenuti, le visite in carcere non contano come assenze"/>
    <meta property="og:description" content="Fino ad oggi un ragazzo con un genitore in carcere era messo dinanzi a una scelta obbligata: far visita al genitore significava essere segnato assente a scuola. Ora una circolare del MIUR riconosce la possibilità alle scuole di considerare quelle assenze come deroghe giustificate rispetto alla frequenza obbligata per non perdere l'anno"/>
  </head>
  <body>
    <article>
      <h1>Figli di detenuti, le visite in carcere non contano come assenze</h1>
      <address><time datetime="2019-11-04T09:43:00+00:00">04 Nov 2019, 09:43</time> by <a rel="author">Redazione</a></address>
      <p>
        <b>Fino ad oggi un ragazzo con un genitore in carcere era messo dinanzi a una scelta obbligata: far visita al genitore significava essere segnato assente a scuola. Ora una circolare del MIUR riconosce la possibilità alle scuole di considerare quelle assenze come deroghe giustificate rispetto alla frequenza obbligata per non perdere l'anno</b>
      </p>
      <p>Assente da scuola per poter far visita a un genitore o a un parente in carcere. La nuova circolare emanata dal MIUR sulle assenze scolastiche dei figli delle persone detenute introduce questo motivo fra quelli per cui i Collegi docenti posso disporre motivate deroghe alla frequenza di almeno tre quarti dell'orario annuale necessaria per l’ammissione alla classe successiva. Tra i motivi precedentemente previsti c’erano ad esempio i gravi motivi di salute adeguatamente documentati, donazioni di sangue, terapie e/o cure programmate, partecipazione ad attività sportive e agonistiche organizzate da federazioni riconosciute dal CONI, motivi religiosi.</p>
      <p>«Con la circolare appena emanata si guarda, finalmente - sottolinea la Sottosegretaria all’Istruzione, Università e Ricerca, Lucia Azzolina - anche alle esigenze degli alunni e degli studenti figli, o parenti entro il secondo grado, di persone detenute e alle assenze che sono costretti a fare per andare in visita dai loro cari. Normalmente queste assenze vengono comprese nel monte ore annuale complessivo e spesso concorrono al raggiungimento della soglia massima consentita, mettendo a rischio l’anno scolastico di questi ragazzi. Una beffa. Soprattutto se si considera il fatto che in molti istituti di pena il giorno del ricevimento è stabilito in modo rigido, non cade necessariamente nel fine settimana e si può determinare, di conseguenza, una reiterazione delle assenze».</p>
      <p>La circolare invita le scuole a porre particolare attenzione alla condizione di questi alunni e a inserire fra le possibili deroghe relative alle assenze anche queste visite, qualificandole come ‘ricongiungimento temporaneo e documentato al genitore sottoposto a misure di privazione della libertà personale’.</p>
      <p>La circolare è stata sollecitata dalla sottosegretaria, anche su segnalazione del collega parlamentare Raffaele Bruno (entrambi M5S), impegnato in un tour nelle carceri alla scoperta delle buone pratiche e dei laboratori teatrali che – ha annunciato Azzolina - «saranno oggetto di una specifica mozione di cui sarà primo firmatario».</p>
      <p>In foto, <a href="http://www.vita.it/it/article/2015/11/16/come-si-puo-essere-padre-vedendo-tuo-figlio-due-giorni-allanno/137415/">lo Spazio Giallo</a> creato a San Vittore</p>
      <related>
        <h4>Contenuti correlati</h4>
        <a href="http://www.vita.it/it/article/2019/07/30/bambini-e-carcere-rinnovato-laccordo-con-il-dap/152365/"/>
        <a href="http://www.vita.it/it/article/2019/07/04/bambini-in-prigione-insieme-alle-madri-riformiamo-la-legge/152127/"/>
        <a href="http://www.vita.it/it/article/2019/06/25/genitori-in-carcere-come-supportare-i-loro-figli/152004/"/>
        <a href="http://www.vita.it/it/article/2018/12/03/carcere-famiglie-e-rete-territoriale-verso-percorsi-innovativi-contro-/149995/"/>
        <a href="http://www.vita.it/it/article/2018/05/28/genitori-in-prigione-come-vivono-i-loro-bambini/146996/"/>
        <a href="http://www.vita.it/it/article/2018/09/18/mai-piu-bambini-in-carcere/149069/"/>
        <a href="http://www.vita.it/it/article/2018/09/19/bambini-in-carcere-troppo-poche-due-case-famiglia-protette-in-tutta-it/149080/"/>
      </related>
    </article>
  </body>
</html>