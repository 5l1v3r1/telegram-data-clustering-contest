<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-ind-vs-ban-2nd-t20-international-india-vs-bangladesh-after-delhi-pollution-cyclone-maha-could-disrupt-2nd-t20i-2831039.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-04T09:45:25+00:00"/>
    <meta property="og:title" content="INDvBAN: दूसरे टी20 इंटरनेशनल मैच पर 'महा' तूफान का खतरा, रद्द हो सकता है मुकाबला"/>
    <meta property="og:description" content="भारत और बांग्लादेश के बीच तीन मैचों की टी20 सीरीज खेली जा रही है। सीरीज का पहला टी20 इंटरनेशनल मैच रविवार (3 नवंबर) को दिल्ली के अरुण जेटली स्टेडियम में खेला गया। इस मैच पर खतरा बना हुआ था क्योंकि..."/>
  </head>
  <body>
    <article>
      <h1>INDvBAN: दूसरे टी20 इंटरनेशनल मैच पर 'महा' तूफान का खतरा, रद्द हो सकता है मुकाबला</h1>
      <address><time datetime="2019-11-04T09:45:25+00:00">04 Nov 2019, 09:45</time> by <a rel="author">लाइव हिन्दुस्तान टीम,नई दिल्ली</a></address>
      <p>भारत और बांग्लादेश के बीच तीन मैचों की टी20 सीरीज खेली जा रही है। सीरीज का पहला टी20 इंटरनेशनल मैच रविवार (3 नवंबर) को दिल्ली के अरुण जेटली स्टेडियम में खेला गया। इस मैच पर खतरा बना हुआ था क्योंकि दिल्ली में हवा की क्वॉलिटी काफी खराब हो गई है और लगातार बढ़ते प्रदूषण के चक्कर में मैच रद्द होने तक की बात हो रही थी। दूसरा टी20 इंटरनेशनल मैच 7 नवंबर को राजकोट के सौराष्ट्र क्रिकेट असोसिएशन स्टेडियम में खेला जाना है और इस मैच पर भी खतरा मंडरा रहा है। खबरों की माने तो 'महा' नाम का तूफान इस मैच के दौरान शहर में तबाही मचा सकता है।</p>
      <figure>
        <iframe data-src="https://twitter.com/bhogleharsha/status/1191213383992823808?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>भारत को सीरीज के पहले मैच में सात विकेट से हार का सामना करना पड़ा और टीम इंडिया सीरीज में फिलहाल 0-1 से पीछे है। मौसम विभाग के मुताबिक इस तूफान के कारण सौराष्ट्र और साउथ गुजरात में भारी बारिश देखने को मिल सकती है। रीजनल आईएमडी डायरेक्टर जयंता सरकार ने कहा, 'तूफान 'महा' बुधवार रात या गुरुवार की सुबह तक द्वारका और दीव में हिट कर सकता है। इस दौरान करीब 120 किमी प्रति घंटे की रफ्तार से हवाएं चलेंगी। इस तूफान की वजह से सौराष्ट्र और साउथ गुजरात में 6-7 नवंबर को तेज बारिश होने की आशंका है।'</p>
      <h3>
        <a href="https://www.livehindustan.com/cricket/story-ind-vs-ban-1st-t20-international-match-bcci-president-sourav-ganguly-said-thank-you-to-team-india-and-bangladesh-cricket-team-2830968.html">INDvBAN: BCCI अध्यक्ष गांगुली ने दोनों टीमों का कहा Thank You, जानिए क्यों</a>
      </h3>
      <h3>
        <a href="https://www.livehindustan.com/cricket/story-virat-kohli-and-ansushka-sharma-are-in-bhutan-ahead-of-virat-kohli-s-31st-birthday-2830854.html">अनुष्का शर्मा के साथ इस देश में अपना 31वां बर्थडे मनाएंगे विराट कोहलीः देखें Photos</a>
      </h3>
      <p>
        <b>हर्ष भोगले ने किया ये ट्वीट</b>
      </p>
      <p>मैच 7 नवंबर को ही खेला जाना है और अगर तेज बारिश की आशंका सही साबित होती है तो मैच रद्द हो सकता है। कमेंटेटर हर्ष भोगले ने भी ट्विटर पर इस तूफान का जिक्र किया है। उन्होंने ट्विटर पर लिखा, 'और अब, राजकोट में जब अगला मैच खेला जाना है तो तूफान की खबर आ रही है। 6-7 नवंबर को सौराष्ट्र के फिशरमैन को अलर्ट जारी किया गया है। मुझे उम्मीद है कि यहां रहने वाले लोगों के लिए ये खतरनाक नहीं होगा। इस साल मौसम बहुत ही अप्रत्याशित रहा है।'</p>
      <p>
        <b>दिल्ली में 25000 से ज्यादा लोग पहुंचे स्टेडियम</b>
      </p>
      <p>25000 से ज्यादा क्रिकेट फैन्स दिल्ली टी20 इंटरनेशनल मैच देखने पहुंचे थे। दिल्ली में हवा की क्वॉलिटी इतनी खराब होने के बावजूद लोग इस मैच को देखने के लिए आए थे। अब देखना ये होगा कि राजकोट में होने वाला दूसरा टी20 इंटरनेशनल मैच खेला जा पाएगा या नहीं। सीरीज का तीसरा और आखिरी टी20 इंटरनेशनल मैच 10 नवंबर को नागपुर में खेला जाना है। 14 नवंबर से भारत और बांग्लादेश के बीच दो मैचों की टेस्ट सीरीज खेली जाएगी। पहला टेस्ट इंदौर में जबकि दूसरा टेस्ट मैच 22 नवंबर से कोलकाता में खेला जाएगा। दूसरा टेस्ट मैच डे-नाइट होगा। भारत में पहली बार डे-नाइट टेस्ट मैच खेला जाएगा और ये पहला मौका होगा जब भारतीय टीम डे-नाइट टेस्ट खेलेगी।</p>
    </article>
  </body>
</html>