<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/u-chernivcyah-cherez-poteplinnya-vimknuli-vsi-kotelni--637508.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-04T09:50:03+00:00"/>
    <meta property="og:title" content="У Чернівцях через потепління вимкнули всі котельні"/>
    <meta property="og:description" content="Теплопостачання увімкнуть тоді, коли середньодобова температура опуститься до 8 градусів тепла"/>
  </head>
  <body>
    <article>
      <h1>У Чернівцях через потепління вимкнули всі котельні</h1>
      <address>
        <time datetime="2019-11-04T09:50:03+00:00">04 Nov 2019, 09:50</time>
      </address>
      <h4>Теплопостачання увімкнуть тоді, коли середньодобова температура опуститься до 8 градусів тепла</h4>
      <p>Через тиждень після початку опалювального сезону у Чернівцях вимкнули всі котельні у зв'язку з потеплінням.</p>
      <p>Про це розповів директор комунального підприємства «Чернівцітеплокомуненерго» Олександр Меленчук.</p>
      <p>«Сьогодні, 4 листопада, з 10:00 у Чернівцях від тепла відімкнули всі котельні. Зробили ми це через покращення погодних умов. Оскільки на сьогодні та на найближчі дні передають потепління», - сказав Меленчук.</p>
      <p>Наразі всі школи, садки, лікарні міста та оселі чернівчан перебувають без теплопостачання.</p>
      <p>За словами тепловиків, знову теплопостачання увімкнуть, коли середньодобова температура опуститься до 8 градусів тепла.</p>
      <p>Опалювальний сезон у Чернівцях розпочали минулого понеділка, 28 жовтня.</p>
      <p>Напередодні, 3 листопада, <a href="https://glavcom.ua/economics/finances/zadlya-ekonomiji-u-lvovi-chastkovo-pripinili-podachu-opalennya-637389.html">у Львові у зв'язку зі значним потеплінням</a>було частково припинено подачу опалення. </p>
      <p>29 жовтня у Львові розпочався опалювальний сезон об'єктів житлового фонду. За даними місцевої влади, станом на ранок 30 жовтня до опалення були підключені 99% об'єктів житлового фонду міста, а саме 2118 житлових будинків, які отримують централізоване опалення.</p>
      <p>До слова, <a href="https://glavcom.ua/kyiv/news/zima-ne-za-gorami-a-bez-tepla-u-kijevi-mozhut-lishitisya-40-budinkiv-637046.html">без тепла у Києві можуть лишитися 40 будинків</a>.</p>
    </article>
  </body>
</html>