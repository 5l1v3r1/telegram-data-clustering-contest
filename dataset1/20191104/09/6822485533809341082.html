<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980813033.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-04T09:19:00+00:00"/>
    <meta property="og:title" content="دلیل افزایش تولید ماهانه نفت اوپک چه بود؟"/>
    <meta property="og:description" content="به گزارش تسنیم به نقل از اویل پرایس، تولید نفت خام اوپک در ماه اکتبر نسبت به ماه سپتامبر افزایش یافت که دلیل اصلی آن بازگشت عربستان به ظرفیت کامل تولید پس از حمله های ماه سپتامبر بود. این حمله‌ها تولید نفت اوپک را به پایین‌ترین حد طی چند سال گذشته رسانده بود."/>
  </head>
  <body>
    <article>
      <h1>دلیل افزایش تولید ماهانه نفت اوپک چه بود؟</h1>
      <address>
        <time datetime="2019-11-04T09:19:00+00:00">04 Nov 2019, 09:19</time>
      </address>
      <p>تولید نفت خام اوپک در ماه اکتبر نسبت به ماه سپتامبر افزایش یافت که دلیل اصلی آن بازگشت عربستان به ظرفیت کامل تولید پس از حمله های ماه سپتامبر بود.</p>
      <p>به گزارش تسنیم به نقل از اویل پرایس، تولید نفت خام اوپک در ماه اکتبر نسبت به ماه سپتامبر افزایش یافت که دلیل اصلی آن بازگشت عربستان به ظرفیت کامل تولید پس از حمله های ماه سپتامبر بود. این حمله‌ها تولید نفت اوپک را به پایین‌ترین حد طی چند سال گذشته رسانده بود.</p>
      <p>تولید نفت اوپک در ماه اکتبر 690 هزار بشکه در روز نسبت به ماه سپتامبر افزایش یافت و به 29.59 میلیون بشکه در روز رسید. عربستان سعودی 850 هزار بشکه در روز تولید نفت خود را بالا برد و به 9.9 میلیون بشکه در روز رساند.</p>
      <p>علی‌رغم افزایش تولید در ماه اکتبر، عربستان هنوزهم حدود 400 هزار بشکه کمتر از سهمیه اش طبق قرارداد اوپک نفت تولید می کند. سهم تولید نفت عربستان طبق قرارداد کاهش تولید اوپک و متحدانش 10.311 میلیون بشکه در روز است.</p>
      <p>عربستان در حال حاضر به اندازه قبل از حمله های بی سابقه چهاردهم سپتامبر تولید دارد. این حمله‌ها 5.7 میلیون بشکه در روز معادل 5 درصد عرضه جهانی نفت را از بین برد.</p>
      <p>طبق اطلاعات گزارش ماهیانه اوپک از بازار نفت، کل تولید نفت اوپک به خاطر این حمله‌ها در سپتامبر 1.318 میلیون بشکه در روز نسبت به ماه اوت کاهش یافت و به 28.491 میلیون بشکه در روز رسید.</p>
      <p>افزایش تولید عربستان در ماه اکتبر از دست‌رفتن عرضه نفت اکوادور را جبران کرد. تولید و صادرات نفت این کشور به خاطر اعتراضات گسترده متوقف شده است. این اعتراضات به خاطر تصمیم دولت برای حذف یارانه های سوخت به راه افتاد .تصمیمی که رئیس جمهور لنین مورنو بعد آن را لغو کرد.</p>
      <p>عراق و نیجریه عضو اوپک که از قرارداد کاهش تولید پیروی نمی کردند، شاهد کاهش تولید خود در ماه اکتبر بودند، ولی هنوز هم بالاتر از سهمیه شان طبق این قرارداد تولید می کنند.</p>
      <p>عملکرد ونزوئلای بحران زده شگفت انگیز بود.تولید نفت این کشور در ماه اکتبر تا 650 هزار بشکه در روز نسبت به 600 هزار بشکه در روز سپتامبر افزایش یافت. صادرات نفت این کشور آمریکای جنوبی هم افزایش یافته است.</p>
      <p>اوپک ارقام رسمی تولید خود را برای ماه اکتبر در گزارش ماهانه چهاردهم نوامبر منتشر می کند.</p>
    </article>
  </body>
</html>