<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/markets/ukrzaliznicya-uz-zakupit-10-pojizdiv-intersiti-novini-ukrajini-50051440.html"/>
    <meta property="og:site_name" content="НВ"/>
    <meta property="article:published_time" content="2019-11-04T09:45:00+00:00"/>
    <meta property="og:title" content="Укрзалізниця планує подвоїти кількість поїздів Інтерсіті+"/>
    <meta property="og:description" content="Протягом п’яти років Укрзалізниця планує закупити 10 поїздів Інтерсіті+"/>
  </head>
  <body>
    <article>
      <h1>Укрзалізниця планує подвоїти кількість поїздів Інтерсіті+</h1>
      <h2>Протягом п’яти років Укрзалізниця планує закупити 10 поїздів Інтерсіті+</h2>
      <address>
        <time datetime="2019-11-04T09:45:00+00:00">04 Nov 2019, 09:45</time>
      </address>
      <p><a href="https://nv.ua/tags/ukrzaliznytsja.html">Укрзалізниця</a> планує вдвічі збільшити кількість швидкісних поїздів. Зокрема, це рухомий склад, що використовується на маршрутах поїздів класу Інтерсіті+. Про це заявив голова правління компанії Євген Кравцов, повідомили в УЗ.</p>
      <p>«Завдання уряду на наступні 5 років — збільшити на 10 одиниць кількість рухомого складу, що використовується на швидкісних маршрутах. Таким чином, ми вдвічі збільшимо парк цих поїздів та зможемо запропонувати нашим клієнтам кращий сервіс», — сказав він.</p>
      <p>Також Кравцов нагадав, що Укрзалізниця встановила рекорд з виконання капітально-відновлювального ремонту пасажирських вагонів: «Ми змогли модернізувати близько 200 пасажирських вагонів, це рекорд за останні 7 років. Цього року ми плануємо таким ремонтом оновити близько 40 вагонів. Крім того, до кінця року ми отримаємо перший вироблений в Україні дизель-поїзд, котрий плануємо поставити на маршрут до аеропорту Бориспіль», — повідомив керівник Укрзалізниці.</p>
      <p>Укрзалізниця на сьогодні має на балансі 10 швидкісних міжрегіональних електропоїздів подвійного живлення моделі HRCS2 виробництва компанії Hyundai Rotem (Південна Корея); 2 швидкісні міжрегіональні електропоїзди подвійного живлення моделі ЕКр-1 вітчизняного виробництва Крюківського вагонобудівного заводу; 2 швидкісні двоповерхові електропоїзди подвійного живлення моделі EJ 675 виробництва компанії Skoda Vagonka (Чеська Республіка); 10 пасажирських вагонів поліпшеної конструкції з експлуатаційною швидкістю 160 км/год виробництва КВБЗ, які використовуються в складі двох міжрегіональних поїздів у п’ятивагонній комплектації.</p>
      <p>Як повідомлялося, <a href="https://nv.ua/biz/markets/ukrzaliznycya-kravcov-rasskazal-gde-proydet-ipo-kompanii-novosti-ukrainy-50050371.html">Укрзалізниця проведе первинне розміщення акцій (IPO) на одній із міжнародних бірж</a>. Перед тим <a href="https://nv.ua/biz/finance/ukrzaliznycya-provedet-ipo-novosti-ukrainy-50045462.html">УЗ буде розділено на трьох операторів</a>.</p>
    </article>
  </body>
</html>