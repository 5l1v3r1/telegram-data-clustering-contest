<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/902336/-bayern-m-nchen-maakt-contact-met-ajax-trainer-ten-hag-in-het-vizier-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-04T09:46:00+00:00"/>
    <meta property="og:title" content="'Bayern München maakt contact met Ajax, trainer Ten Hag in het vizier'"/>
    <meta property="og:description" content="Erik ten Hag is de belangrijkste kandidaat om Niko Kovac op te volgen als trainer van Bayern München. Dat meldt het Duitse Sky Sport. Ajax zal echter niet meewerken aan een tussentijds vertrek van de 49-jarige Nederlander."/>
  </head>
  <body>
    <article>
      <h1>'Bayern München maakt contact met Ajax, trainer Ten Hag in het vizier'</h1>
      <address>
        <time datetime="2019-11-04T09:46:00+00:00">04 Nov 2019, 09:46</time>
      </address>
      <p>
        <b>Erik ten Hag is de belangrijkste kandidaat om Niko Kovac op te volgen als trainer van Bayern München. Dat meldt het Duitse Sky Sport. Ajax zal echter niet meewerken aan een tussentijds vertrek van de 49-jarige Nederlander.</b>
      </p>
      <p>Na het ontslag van Kovac rijst de vraag wie de Kroaat moet opvolgen in de Allianz Arena. Ten Hag lijkt de 'heißeste Kandidat' te zijn. Het Duitse <a href="https://sport.sky.de/fussball/artikel/erik-ten-hag-heissester-kandidat-auf-die-kovac-nachfolge/11853718/34130">Sky Sport</a> heeft vernomen dat er al contact is geweest via tussenpersonen. Probleem is dat de Ajax-trainer naar alle waarschijnlijkheid geen stap maakt zolang het seizoen loopt.</p>
      <p>Een samenwerking vanaf de zomer van 2020 ligt daarom voor de hand. Dat zou betekenen dat Bayern een tussenpaus moet aanstellen om het seizoen tot een goed einde te brengen. Onder meer de 74-jarige Jupp Heynckes wordt genoemd. Hij boekte twee keer eerder grote successen als interim-trainer van Bayern.</p>
      <p><b>Eerdere flirt<br/></b>Ten Hag flirtte in oktober nog met Bayern. "Ik sluit het niet uit, maar ik ben al vijftig en geen dromer. Het komt of het komt niet. Ik ben totaal tevreden en gelukkig bij Ajax, ook al weet ik dat ik hier geen tien jaar trainer blijf", liet hij weten aan Kicker. Ajax-directeur Marc Overmars zei enkele dagen later dat hij 'alleen maar blij was met de interesse, want dat betekent dat Ten Hag het goed doet'.</p>
      <p>Ten Hag was tussen 2013 en 2015 al werkzaam bij Bayern München, als trainer van het tweede elftal. Sinds eind 2017 staat hij aan het roer bij Ajax. In zijn tweede seizoen leidde hij de Amsterdamse club naar de nationale dubbel en halve finale van de Champions League. Volgens Sky Sport is Ten Hag klaar voor de 'volgende stap' in zijn loopbaan.</p>
    </article>
  </body>
</html>