<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/dd644fdd89a2ea85/trei-copii-din-orhei-nu-sunt-primiti-la-gradinita-pentru-ca-nu-au-viza-de-resedinta.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-04T09:11:23+00:00"/>
    <meta property="og:title" content="Trei copii din Orhei nu sunt primiți la grădiniță pentru că nu au viză de reședință"/>
    <meta property="og:description" content="Natalia Tănasă, mamă a trei copii minori care locuiește momentan la Orhei, se plânge că autoritățile publice locale refuză să-i înscrie copiii la grădiniță, din motiv că nu are viză de reședință în municipiu."/>
  </head>
  <body>
    <article>
      <h1>Trei copii din Orhei nu sunt primiți la grădiniță pentru că nu au viză de reședință</h1>
      <address><time datetime="2019-11-04T09:11:23+00:00">04 Nov 2019, 09:11</time> by <a rel="author">Jurnal.md</a></address>
      <p>
        <b>Natalia Tănasă, mamă a trei copii minori care locuiește momentan la Orhei, se plânge că autoritățile publice locale refuză să-i înscrie copiii la grădiniță, din motiv că nu are viză de reședință în municipiu.</b>
      </p>
      <p>„Noi suntem din Călărași, dar locuim la Orhei, închiriem o locuință. Avem contract, dar nu este întărit la notar, deoarece domnul la care locuim are 90 de ani. Am trei copii de vârstă preșcolară, până acum am fost plecați peste hotare. Acum vreau să mă angajez în câmpul muncii, dar nimeni nu vrea să-mi ia copiii la grădiniță. Autoritățile din Orhei îmi refuză acest lucru sub pretextul că nu avem viză de reședință. Am fost mai întâi la asistența socială, ne-au înregistrat în catalog, menționând că într-adevăr copiii au nevoie de grădiniță. După care am fost trimiși la Consiliul raional, doamna de la secția învățământ la fel ne-a spus că copiii trebuie încadrați în sistemul educațional, mai ales că primul copil are şase ani și el trebuie neapărat să frecventeze grădinița, dar nu a rezolvat nimic, ne-a trimis la primărie. Doamna Ludmila de la primărie ne-a luat numărul de telefon la începutul lunii septembrie, spunându-ne că ne va telefona, dar nimic. Săptămâna trecută, am fost la ea, și mi s-a spus că nu ne poate ajuta deoarece nu avem viză de reședință în Orhei, să mergem la Călărași, acolo unde avem viza de reşedinţă. Am fost și la grădinițe, directoarele ne-au trimis la primărie. Știu că legea spune că fiecare copil are dreptul la educație, dar de ce copiilor mei li se încalcă acest drept?”, se plânge mama celor trei copii.</p>
      <p>
        <b>„Luni, 4 noiembrie, vom merge la fața locului, să rezolvăm situația”</b>
      </p>
      <p>Ludmila Valerian, din cadrul Secţiei învățământ preșcolar a Direcţiei Generale Educaţie Orhei, a declarat pentru <a href="http://www.jc.md/conexiunea-inversa-trei-copii-nu-sunt-primiti-la-gradinita-pentru-ca-nu-au-viza-de-resedinta/">JURNAL de Chișinău</a> că autoritățile din municipiu se conduc după legi și că va încerca să rezolve problema familiei Tănasă. În plus aceasta s-a arătat ofensată de faptul că Natalia Tănasă ar fi amenințat-o că va veni cu televiziunea peste ei dacă nu-i ia copiii la grădiniță.</p>
      <p>„Este lege, copiii se primesc la grădiniță strict după district și doamna nici nu este angajată în câmpul muncii în Orhei. Ea locuiește la niște rude, ar trebui să demonstreze acest lucru și atunci nicio problemă nu ar fi, noi găsim locuri. Problema este că ea vine cu niște reproșuri că eu sunt datoare. Da, noi suntem obligaţi să primim toți copiii, dar există totuşi niște criterii, reguli. Și ea ar trebui să discute mai frumos cu noi. În primul rând, eu la ea acasă nu am fost, nu știu unde locuiește.</p>
      <p>Cât privește copilul de şase ani, noi o să facem tot posibilul ca să-l încadrăm la grădiniță. Doamna nu trebuie să mă amenințe că va veni cu televiziunea, să discute normal cu noi. Asistența Socială încă nu a fost să vadă care este situația sa familială. Luni, 4 noiembrie, vom merge la fața locului”, menționează Ludmila Valerian.</p>
      <p>Conform Hotărârii nr. 523 din 11.07.2011 cu privire la aprobarea Programului de dezvoltare a educației în RM, sistemul de învăţământ din Republica Moldova este organizat conform principiilor educaţiei generale, exigenţelor contemporane şi ale statului de drept, multicultural, şi reprezintă o structură dezvoltată pentru asigurarea dreptului la educaţie al tuturor beneficiarilor.</p>
      <p>Constituţia Republicii Moldova şi Legea învăţământului garantează dreptul la învăţătură, indiferent de naţionalitate, sex, vârstă, de originea şi starea socială, de apartenenţa politică sau religioasă, de antecedentele penale ale beneficiarului de educaţie. Statul asigură şanse egale de acces în instituţiile de învăţământ de toate nivelurile şi treptele, în funcţie de aptitudini şi capacităţi.</p>
    </article>
  </body>
</html>