<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425083/giwrgos-giannias-h-rodos-einai-poy-moy-dinei-dynamh"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-04T09:00:01+00:00"/>
    <meta property="og:title" content="Γιώργος Γιαννιάς: «Η Ρόδος είναι που μου δίνει δύναμη»"/>
    <meta property="og:description" content="Ο Γιώργος Γιαννιάς, ο αγαπημένος Ρόδιος τραγουδιστής, αποτελεί ίσως τον πιο «ερωτικό» της γενιάς του, έχοντας στο βιογραφικό του τραγούδια που όλοι μας έχουμε αγαπήσει."/>
  </head>
  <body>
    <article>
      <h1>Γιώργος Γιαννιάς: «Η Ρόδος είναι που μου δίνει δύναμη»</h1>
      <address><time datetime="2019-11-04T09:00:01+00:00">04 Nov 2019, 09:00</time> by <a rel="author">Λίζα Γ. Τσοπανάκη</a></address>
      <p>
        <b>Ο Γιώργος Γιαννιάς, ο αγαπημένος Ρόδιος τραγουδιστής, αποτελεί ίσως τον πιο «ερωτικό» της γενιάς του, έχοντας στο βιογραφικό του τραγούδια που όλοι μας έχουμε αγαπήσει.</b>
      </p>
      <p>Ο ίδιος έρχεται στη Ρόδο για μια εμφάνιση, στις 9 Νοεμβρίου στο Colorado Club προκειμένου να διασκεδάσει μαζί μας ερμηνεύοντας αγαπημένα τραγούδια από το ρεπερτόριό του.</p>
      <p>Σε κάθε του συνέντευξη, δεν παραλείπει να αναφερθεί στη μεγάλη του αγάπη, τη Ρόδο, την οποία μάλιστα φροντίζει να επισκέπτεται σε εβδομαδιαία βάση, ενώ δραστηριοποιείται επαγγελματικά τα τελευταία χρόνια εδώ, για να έχει όλο και περισσότερους λόγους να έρχεται…!</p>
      <p>Πρόσφατα έγινε εκ νέου πατέρας, ενώ δεν αποκλείει το ενδεχόμενο να μη μείνει στα δύο παιδιά. Φανερά αδυνατισμένος και με το νέο του τραγούδι με τίτλο «Φταις» να ακούγεται σε ραδιοφωνικούς σταθμούς και μαγαζιά, ο Γιώργος Γιαννιάς μας δίνει ακόμα περισσότερους λόγους να δώσουμε ραντεβού στις 9 Νοεμβρίου στο Colorado!</p>
      <p>Ο ίδιος μίλησε στη «Ροδιακή» για τη Ρόδο που τόσο αγαπάει, για το νέο του τραγούδι, για τα παιδιά, αλλά και για ένα ενδεχόμενο μόνιμης εγκατάστασης στο νησί…!</p>
      <p><b>Έρχεστε μετά από αρκετά χρόνια στη Ρόδο για μια εμφάνιση. Πόσα χρόνια είχε να σας απολαύσει το κοινό της Ρόδου;</b><br/>Έρχομαι τέσσερα χρόνια μετά. Η Ρόδος είναι το σπίτι μου και το σπίτι μας πρέπει να το σεβόμαστε, γι’ αυτό και πάντα θέλω να κάνω κάτι πολύ καλό και πολύ οργανωμένο. Γι’ αυτό δεν θέλω να έρχομαι πιο συχνά, γιατί η κάθε φορά θέλω να είναι πολύ ξεχωριστή. Αυτή τη φορά ερχόμαστε στο Colorado Club και πιστεύω πως θα είναι μια πολύ-πολύ όμορφη βραδιά.</p>
      <p><b>Γιατί επιλέξατε αυτή τη χρονική στιγμή για να πραγματοποιήσετε εμφάνιση στη Ρόδο μετά από τέσσερα χρόνια; </b><br/>Το Colorado είναι ένα μαγαζί που μου αρέσει πάρα πολύ, οι συνεργάτες που θα πραγματοποιήσω την εμφάνιση είναι πολύ αξιόλογοι, κάνουν δηλαδή αυτό που πρέπει να κάνουν μαζί με εμένα πάντα και είμαι σίγουρος πως θα αποτελέσει μια μοναδική εμφάνιση.</p>
      <p>Το βασικό βέβαια είναι ότι μου έλειψαν πάρα πολύ οι φίλοι μου στη Ρόδο και θα ήθελα να τους τραγουδήσω. Και έτυχε αυτή η στιγμή να έρθει τώρα.</p>
      <p><b>Είστε από τους Ρόδιους τραγουδιστές που κάνετε πολύ συχνά αναφορά στις συνεντεύξεις σας για τη Ρόδο. Τι σημαίνει για εσάς η Ρόδος;</b><br/>Αυτό που μου λένε όλοι είναι ότι έχω γίνει πια κουραστικός για τη Ρόδο! (γέλια).</p>
      <p>Σε κάθε συνέντευξη και όπου και να βρίσκομαι, δεν μπορώ να μην αναφέρω την οικογένειά μου, τη Ρόδο! Όλη μου η ζωή είναι η Ρόδος. Λείπω περίπου είκοσι χρόνια, βέβαια η αλήθεια είναι ότι έρχομαι σχεδόν κάθε εβδομάδα στο νησί, δεν μπορώ να μην το αναφέρω με κάθε ευκαιρία. Η Ρόδος είναι που μου δίνει δύναμη, πέρα από την οικογένειά μου, νιώθω όλη τη Ρόδο σαν οικογένεια και την αγαπώ πολύ. Για μένα είναι το πιο όμορφο νησί στην Ελλάδα και αξίζει μόνο τα καλύτερα. Δεν υπάρχουν στιγμές που να μην την αναφέρω, δεν μπορώ να μην την αναφέρω, δεν νιώθω καλά! (γέλια ξανά).</p>
      <p><b>Μάλιστα δραστηριοποιείστε και επαγγελματικά, έχοντας ανοίξει καφετέρια και εστιατόριο στη Ρόδο. Έχετε σκεφτεί να έρθετε μόνιμα στο νησί κάποια στιγμή; </b><br/>Από μικρό παιδί ήξερα ότι θα πάω στην Αθήνα για να κάνω αυτό που ονειρεύτηκα, να γίνω τραγουδιστής και κάποια στιγμή όταν θα νιώσω πως αυτά που είχα να δώσω τα έδωσα, σκέφτομαι ότι θα γυρίσω στη Ρόδο. Βέβαια αισθάνομαι ότι έχω πολλά ακόμα να δώσω στο τραγούδι οπότε ίσως αργήσω να επιστρέψω στο νησί μου, παρ’ όλ’ αυτά είναι και αυτό ένα όνειρό μου. Αν με βοηθήσει ο Θεός και έρθουν όλα όπως πρέπει, κάποια στιγμή θα γυρίσω Ρόδο. Μάλιστα έκανα ένα επιχειρηματικό άνοιγμα με την καφετέρια Opus και το εστιατόριο Μεζέωνα, δύο οικογενειακές επιχειρήσεις που έχω με τα αδέλφια μου και δουλεύουμε πολύ ρομαντικά και με αγάπη, και αυτό ενδυναμώνει τη σχέση μου και άλλο με τη Ρόδο. Με δένει ακόμα πιο πολύ.</p>
      <p><b>Έχετε προλάβει την Αθήνα στα καλύτερά της και η αθηναϊκή νύχτα σας έχει απολαύσει και με το παραπάνω. Πιστεύετε ότι θα ξαναζήσουμε τέτοιες στιγμές στη νύχτα; Τις αναπολείτε; </b><br/>Αναπολώ σίγουρα τα πρώτα χρόνια γενικότερα πριν την κρίση, που κάθε μέρα ήταν Σάββατο. Τώρα η αλήθεια είναι πως έχουν δυσκολέψει πολύ τα πράγματα, τα μπουζούκια έχουν περιοριστεί σε δύο μέρες αλλά είμαι από τους τυχερούς που έχω κάνει συνεργασίες οι οποίες έχουν πάει πολύ καλά και γενικά ζω ακόμη πολύ καλές στιγμές. Δεν είναι καλά τα πράγματα αλλά θέλω να είμαι αισιόδοξος ότι κάποια στιγμή θα έρθουν όπως ήταν γιατί τη διασκέδαση ο Έλληνας την έχει στο «αίμα» του και αυτό είναι που τον κάνει ξεχωριστό. Ότι ξέρει να διασκεδάζει πραγματικά. Θέλω να είμαι αισιόδοξος γενικότερα.</p>
      <p><b>Φέτος θα εμφανίζεστε κάπου;</b><br/>Τελειώσαμε μια σεζόν στο Frangelico όπου εμφανιζόμασταν τρεις μέρες την εβδομάδα και τώρα θα πάμε Θεσσαλονίκη με τον Χρήστο Χολίδη και την Ειρήνη Παπαδοπούλου, και με guest star την Άντζελα Δημητρίου. Είναι ένα σχήμα που τα έχει όλα και ήθελα πολύ να το κάνω, οπότε τέλη Νοεμβρίου θα εμφανίζομαι στο Fix.</p>
      <p><b>Πρόσφατα δηλώσατε πως έχοντας αποκτήσει δύο παιδιά είναι σαν να έχεις κερδίσει το τζόκερ. Να υποθέσουμε πως δεν θα μείνετε μόνο στα δύο….;</b><br/>Νομίζω πως αυτό που είπα είναι τελικά πολύ λίγο σε σχέση με την ευτυχία που σου δίνουν τα παιδιά. Έχω κάνει δύο παιδιά και μακάρι να με αξιώσει ο Θεός να μπορέσω να κάνω και άλλο. Όποιος έχει παιδιά νομίζω πως θα με καταλάβει. Παλαιότερα έλεγαν κάνε παιδιά και θα δεις αλλά δεν το καταλάβαινα, τώρα είναι η απόλυτη μαγεία αυτό που ζω.</p>
      <p><b>Το καινούργιο σας τραγούδι με τίτλο «Φταις» έχει ήδη γίνει μεγάλη επιτυχία. Είναι από τα τραγούδια που ξεχωρίζετε; </b><br/>Ναι, είναι από τα τραγούδια που ξεχωρίζω. Αν και όλα μου τα τραγούδια τα αγαπώ πάρα πολύ, γενικά μου αρέσει να τραγουδάω πολύ ερωτικά τραγούδια και αυτό είναι ένα από αυτά. Μάλιστα είναι έτοιμα και τα επόμενα τραγούδια τα οποία θα κυκλοφορήσουν μετά τις γιορτές.</p>
      <p><b>Θεωρείστε από τους πιο ερωτικούς τραγουδιστές της γενιάς σας. Αποδέχεστε αυτόν τον τίτλο;</b><br/>Είναι τιμή μου να το ακούω αυτό και βεβαίως τον αποδέχομαι και θέλω κάθε χρόνος που περνάει να τον κάνω όλο και πιο δυνατό αυτόν τον τίτλο. Αυτό ήθελα να κάνω πάντα. Να τραγουδάω τον έρωτα.</p>
    </article>
  </body>
</html>