<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/policie-nacvicuje-znovuzavedeni-hranice-mezi-ceskem-a-slovenskem-20191104.html"/>
    <meta property="og:site_name" content="Deník.cz"/>
    <meta property="article:published_time" content="2019-11-04T09:33:00+00:00"/>
    <meta property="og:title" content="Policie nacvičuje znovuzavedení hranice mezi Českem a Slovenskem"/>
    <meta property="og:description" content="Téměř 300 policistů, vojáků, celníků, hasičů a příslušníků vězeňské služby bude dnes a v úterý nacvičovat znovuzavedení kontrol na hranici mezi Českem a Slovenskem. Pohlídají 49 kilometrů dlouhý úsek v Severomoravském kraji a pět hraničních přechodů. V Mostech u Jablunkova postaví registrační místo pro nácvik migrační krize. Novinářům to dnes řekli ministr vnitra Jan Hamáček (ČSSD) a zástupci zúčastněných složek."/>
  </head>
  <body>
    <article>
      <h1>Policie nacvičuje znovuzavedení hranice mezi Českem a Slovenskem</h1>
      <address><time datetime="2019-11-04T09:33:00+00:00">04 Nov 2019, 09:33</time> by <a rel="author">ČTK</a></address>
      <p>"Nelegální migrace zatím stagnuje a počty záchytů jsou na úrovni před migrační krizí," prohlásil Hamáček. Česko ale podle něj musí být připraveno i na možnost, že se tato situace změní. "Cvičení samozřejmě nejsou samoúčelná," uvedl. Dodal, že ozbrojené složky budou simulovat opravdové podmínky, které by nastaly v případě nutnosti kontroly zavést. Akce není první svého druhu, ministr připomněl loňské cvičení v Jihomoravském kraji.</p>
      <figure>
        <img src="https://g.denik.cz/22/cf/kolin-beseda-general-bezpecnost-andor-sandor-20191031-22_denik-150-3x2.jpg"/>
      </figure>
      <aside>
        <a href="https://www.denik.cz/regiony/beseda-s-andorem-sandorem-skoncila-ostrou-diskuzi-o-navratu-vojenske-sluzby-20191101.html">Beseda s Andorem Šándorem: Proběhla ostrá diskuze o návratu vojenské služby Přečíst článek ›</a>
      </aside>
      <p>Podle náměstka policejního prezidenta Martina Vondráška je ČR na rozhodnutí vlády o znovuzavedení kontrol na vnitřních hranicích připravena. Vláda na žádost policie pro roky 2019 až 2021 uvolnila 350 milionů na nákup potřebné techniky, zařízení a dalšího.</p>
      <p>Nynějšího cvičení, které je osmé v řadě, se podle něj účastní 150 policistů, 60 vojáků, po 30 hasičích a celnících a do deseti příslušníků vězeňské služby. Hasiči již od rána staví registrační místo, které chtějí po poledni předat cizinecké policii. Mosty u Jablunkova byly podle policie vybrány proto, že tudy vede předpokládaná migrační trasa.</p>
      <h3>Migranti projdou tříděním</h3>
      <p>Policisté plánují nacvičit registraci 80 cizinců. Každý z migrantů by měl projít několikastupňovým procesem třídění. Bude se dělat také zjednodušená zdravotní prohlídka, kterou zajistí lékaři, sestry a záchranáři zdravotnického zařízení ministerstva vnitra. Budou zjišťovat, zda cizinci nemají infekční onemocnění nebo nepotřebují ošetření. "Policisté ze základní odborné přípravy se ujmou role figurantů, kteří budou simulovat nezákonný vstup na území České republiky," dodala mluvčí policejního prezidia Hana Rubášová.</p>
      <p>Naposledy procvičovaly ozbrojené složky ochranu hranic letos v květnu na hranicích s Německem. Kontrolovaly 12 hraničních přechodů v Plzeňském kraji, včetně Rozvadova. Účastnilo se zhruba 1200 policistů, vojáků, celníků, příslušníků vězeňské služby, lékařů a zdravotníků.</p>
      <figure>
        <img src="https://g.denik.cz/1/a0/ctk-soud-eu-resi-zalobu-na-cr-a-dalsi-zeme-kvuli-migracnim-kvotam_denik-150-3x2.jpg"/>
      </figure>
      <aside>
        <a href="https://www.denik.cz/evropska-unie/advokatka-eu-zeme-odmitanim-uprchlickych-kvot-nesplnily-povinnost-20191031.html">Česko a další země odmítly uprchlické kvóty. Advokátka EU: Nesplnily povinnost Přečíst článek ›</a>
      </aside>
      <p>Policie loni odhalila 4992 cizinců, kteří v Česku pobývali nelegálně. Je to o 254 více než v roce 2017 a o 269 méně než v roce 2016. Počet zadržených migrantů se tak výrazně neliší od údajů z posledních let. Stejně jako v minulých letech nejpočetnější skupinu odhalených přistěhovalců tvořili Ukrajinci.</p>
      <p>Ukrajinci patří mezi nejčastěji zadržené cizince už od roku 2008. Výjimkou byl rok 2015, kdy vyvrcholila migrační krize a většina uprchlíků přes Česko procházela do jiných zemí. Celkový počet odhalených migrantů se tehdy vyšplhal na 8500, nejvíce jich pocházelo ze Sýrie.</p>
    </article>
  </body>
</html>