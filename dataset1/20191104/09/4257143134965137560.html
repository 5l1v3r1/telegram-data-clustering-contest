<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudositoink/2019/11/04/britek-a-kampanyidoszak-meg-csak-most-kezdodik"/>
    <meta property="og:site_name" content="infostart"/>
    <meta property="article:published_time" content="2019-11-04T09:01:00+00:00"/>
    <meta property="og:title" content="Britek: a kampányidőszak még csak most kezdődik"/>
    <meta property="og:description" content="A héten indul a választási kampány Nagy-Britanniában. Az előre hozott választás kihat a brexitre is. A szlogenek miatt a brit Nemzeti Egészségügyi Szolgálat máris figyelmeztetett: a politikusok kerüljék az üres ígérgetést! Johnson kormányfő közben elnézést kért, amiért nem tartotta be a brexithatáridőt."/>
  </head>
  <body>
    <article>
      <h1>Britek: a kampányidőszak még csak most kezdődik</h1>
      <address><time datetime="2019-11-04T09:01:00+00:00">04 Nov 2019, 09:01</time> by <a rel="author">Infostart</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/kulfold/2019/11/05/barnier-nehez-es-aprolekos-targyalasok-varhatok-a-kereskedelmet-erinto-kerdesekben"/>
        <a href="https://infostart.hu/kulfold/2019/11/05/brit-liberalisok-ha-mi-jovunk-nem-lesz-brexit"/>
        <a href="https://infostart.hu/kulfold/2019/11/06/feloszlott-a-brit-parlament"/>
        <a href="https://infostart.hu/tudositoink/2019/11/06/mar-sztalin-is-felbukkant-a-brit-valasztasi-kampanyban"/>
      </related>
      <h3>A héten indul a választási kampány Nagy-Britanniában. Az előre hozott választás kihat a brexitre is. A szlogenek miatt a brit Nemzeti Egészségügyi Szolgálat máris figyelmeztetett: a politikusok kerüljék az üres ígérgetést! Johnson kormányfő közben elnézést kért, amiért nem tartotta be a brexithatáridőt.</h3>
      <p>Szerdán oszlatják fel a brit parlamentet és kezdetét veszi a december 12-i előre hozott választások előtti kampány. A brit egészségügy vezetése azonban máris intette a politikusokat attól, hogy „politikai fegyvert” csináljanak a britek és a szigetországban élők számára ingyenes szolgálatból. Chris Hopson, az Nemzeti Egészségügyi Szolgálat, azaz az NHS egyik igazgatója azt írta a Timesban: "a szolgálat gondjainak túldramatizálása vagy</p>
      <p>
        <mark>a nem őszinte finanszírozási ígéretek senkinek nem használnak”.</mark>
      </p>
      <p>A politikusok "ne tegyenek üres ígéreteket" és nem kreáljanak "irreális elvárásokat"- mondta.</p>
      <p>Az egészségügy körül zajlik majd a brit választások egyik legnagyobb csatája. Azért is, mert a brexit utáni, az Egyesült Államokkal tervezett kereskedelmi tárgyalásokon felmerül majd az amerikai egészségügyi magáncégek bevonása. Sokan attól félnek, hogy a tengerentúliak diktálni kezdenek majd és szolgálat elveszítheti jelenlegi jellegét.</p>
      <p>Közben Boris Johnson miniszterelnök bocsánatot kért a Konzervatív Párt tagságától, amiért nem tudta kivezetni az országot az EU-ból az október 31-i határidőig. "Mélységesen sajnálom" – mondta egy interjúban. Johnson korábban úgy fogalmazott: inkább feküdne holtan egy árokban, minthogy elhalassza a kilépést, és megfogadta: ha törik, ha szakad, október végére megvalósítja a brexitet.</p>
      <p>A kormányfő a parlamenti képviselőket hibáztatta és azt mondta: "temérdek idejük volt" megvizsgálni és elfogadni az általa Brüsszellel kötött válási egyezményt. Az ő megfogalmazásában a parlament nem volt erre hajlandó.</p>
      <p>Nagy kérdés, hogy miként tekintenek Johnsonra azok a szavazók, akiket kemény és makacs brexitretorikája vonzott. Ők azok, akik körében lesznek olyan csalódottak, aki inkább a Brexit Pártra szavaznak majd a választásokon.</p>
      <h4>Ellenlábasok</h4>
      <p>Nigel Farage pártvezér, az eredeti brexitkampány kulcsfigurája közölte: ő maga nem indul parlamenti helyért. Inkább azzal szolgálja az ügyet, hogy az országot átszelve támogatja pártja 600 jelöltjét. Előzőleg Farage azt ajánlotta Johnsonnak, hogy párttagjai visszalépnek a toryk javára, de a miniszterelnök elvetette az ajánlatot.</p>
      <p>Kommentátorok megjegyzik: Farage többször is kudarcot vallott és nem tudott parlamenti mandátumhoz jutni az egyéni választókerületekre épülő brit választási rendszerben.</p>
      <p>Farage mellett a megosztott ellenzéki Munkáspárt főnöke, Jeremy Corbyn is brexitet akar, csak épp másmilyent. Párttársainak egy jelentős része viszont a kilépés ellen van, vagy legalábbis egy második népszavazást akar a kérdésben. Corbyn azonban arra figyelmeztette saját árnyékkormánya tagjait: a vita véget ért, ideje belpolitikai ügyekre koncentrálni. Úgy tűnik szerinte az egészségügyre és más kérdésekre fókuszálva lehet behozni a konzervatívok egyelőre jelentős előnyét.</p>
      <p>
        <i>Nyitókép: MTI/AP/Kirsty Wigglesworth</i>
      </p>
      <p>
        <b>Kapcsolódó hang</b>
      </p>
      <p>Indul a brit kampány</p>
      <figure>
        <audio src="https://infostart.hu/audio/00004/00004dddb.mp3"/>
      </figure>
      <p> </p>
    </article>
  </body>
</html>