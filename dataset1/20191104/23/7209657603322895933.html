<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/ascoli/cronaca/morto-fuori-dal-bar-1.4870034"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-04T23:24:18+00:00"/>
    <meta property="og:title" content="Castel di Lama, esce dal bar e si sente male. Muore un giovane"/>
    <meta property="og:description" content="Alla stazione di servizio Tamoil a Villa Sant’Antonio: la procura ha sequestrato la salma"/>
  </head>
  <body>
    <article>
      <h1>Castel di Lama, esce dal bar e si sente male. Muore un giovane</h1>
      <h2>Alla stazione di servizio Tamoil a Villa Sant’Antonio: la procura ha sequestrato la salma</h2>
      <address><time datetime="2019-11-04T23:24:18+00:00">04 Nov 2019, 23:24</time> by <a rel="author">il Resto del Carlino</a></address>
      <p>Castel di Lama, 5 novembre 2019 -<b> E’ entrato nel bar della stazione di servizio Tamoil</b> lungo l’asse attrezzato a Villa Sant’Antonio a Castel di Lama<b>, ha ordinato qualcosa da bere</b>, ma quando è uscito è stramazzato a terra esanime. E’ morto così ieri sera un ragazzo di origini rumene sul cui decesso indaga la Questura di Ascoli. Una morte improvvisa dovuta probabilmente a cause naturali, ma la Procura della Repubblica vuole vederci chiaro, anche alla luce della<b> giovane età della vittima </b>e dunque ha disposto il sequestro della salma per disporre, probabilmente già questa mattina, <b>l’autopsia chiarificatrice sulle cause</b> del decesso.</p>
      <p>L’uomo, di età inferiore ai 30 anni, sposato e padre di una bambina, era poco prima entrato nel locale per bere qualcosa;<b> uscito, si è accasciato a terra</b>. I presenti hanno immediatamente allertato il 118. Giunti in breve, i sanitari non hanno potuto che constatare il decesso. Sul posto personale della Questura, coi rilievi a carico della polizia scientifica. Al momento sembrerebbe che il decesso sia dovuto a cause naturali. Secondo i primi accertamenti della polizia, che ha contattato i familiari, il ragazzo, infatti, nei giorni scorsi non era stato bene, ha accusato una forte tosse, ma nulla faceva presagire la gravità della situazione precipitata ieri in serata con il decesso improvviso.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>