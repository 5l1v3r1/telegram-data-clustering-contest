<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/economics/tranzit-gazu-z-rf-ukrajina-gotova-novini-ukrajini-50051603.html"/>
    <meta property="og:site_name" content="НВ"/>
    <meta property="article:published_time" content="2019-11-04T23:27:00+00:00"/>
    <meta property="og:title" content="Україна готова до припинення транзиту газу з РФ — Оржель"/>
    <meta property="og:description" content="Україна прагне зберегти доходи від транзиту російського газу, однак готова до його припинення — в українських газосховищах закачано рекордну кількість газу для забезпечення опалювального сезону."/>
  </head>
  <body>
    <article>
      <h1>Україна готова до припинення транзиту газу з РФ — Оржель</h1>
      <h2>Україна прагне зберегти доходи від транзиту російського газу, однак готова до його припинення — в українських газосховищах закачано рекордну кількість газу для забезпечення опалювального сезону.</h2>
      <address>
        <time datetime="2019-11-04T23:27:00+00:00">04 Nov 2019, 23:27</time>
      </address>
      <p>Про це заявив міністр енергетики та захисту довкілля України Олексій Оржель в ефірі <a href="https://www.youtube.com/watch?v=ERPdtQiC9oA&amp;list=PLD3A76B6F97CB8430&amp;index=2">Свободи слова</a> на ICTV.</p>
      <p>За його словами, Україна готова до зупинки транзиту газу українською територією.</p>
      <p>«Чому готові? Тому що в підземних українських газосховищах — рекордна кількість газу, яка закачана для того, щоб проходити опалювальний сезон. Насправді, з тією величиною газу ми можемо пройти опалювальний сезон взагалі без отримання транспортування чи постачання газу. На сьогодні це більше ніж 21,7 млрд кубів газу в українських газосховищах», — сказав Оржель.</p>
      <p>Водночас, він заявив, що в уряді в жодному разі не виключають пріорітетність договору про транспортування газу.</p>
      <p>«Тому що для України є пріорітет отримання і заробіток грошей на транспортування газу. Ми працюємо дуже активно з нашими європейськими партнерами, щоб підписати за новими європейськими правилами договір з Газпромом», — зазначив міністр.</p>
      <p>Оржель підкреслив, що підписання договору за європейськими правилами «унеможливить зловживання чи включення якихось політичних моментів».</p>
      <p>«Ми насправді стаємо умовно єдиною нормативною базою з нашими європейськими сусідами, а це означає, що фактично ми використовуємо ті правила, які працюють у Європі і нас не можна шатажувати. Якщо ми забезпечуємо транзит газу в Європу, якщо ми забезпечуємо чіткі визначені обсяги, якщо ми забезпечуємо довгостроковість цього договору, це означає постійне постачання газу на ринки Європи… Це означає, що є конкуренція та зменшення ціни для європейських споживачів», — пояснив міністр енергетики та захисту довкілля.</p>
    </article>
  </body>
</html>