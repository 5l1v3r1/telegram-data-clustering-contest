<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/politiet-forgiftet-svigerfamilien-med-cyanid/71782757"/>
    <meta property="og:site_name" content="Dagbladet.no"/>
    <meta property="article:published_time" content="2019-11-04T23:59:53+00:00"/>
    <meta property="og:title" content="Politiet: Forgiftet svigerfamilien med cyanid"/>
    <meta property="og:description" content="Familien trodde de var rammet av en forbannelse. Så kom den giftige sannheten for en dag."/>
  </head>
  <body>
    <article>
      <h1>Politiet: Forgiftet svigerfamilien med cyanid</h1>
      <h2>Familien trodde de var rammet av en forbannelse. Så kom den giftige sannheten for en dag.</h2>
      <address><time datetime="2019-11-04T23:59:53+00:00">04 Nov 2019, 23:59</time> by <a rel="author">Lars Martin Gimse</a></address>
      <p>I den lille landsbyen Koodathayi i delstaten Keral i det sørlige India har politiet avdekket det de kaller en «utrolig» historie.</p>
      <h3>Har tilstått</h3>
      <p>Den 47 år gamle tobarnsmora Jolly Joseph ble i oktober arrestert, siktet for drapet på sin avdøde ektemann. I ukene etter pågripelsen har hun blitt siktet for drap på ytterligere fem personer i svigerfamilien sin, skriver <a href="https://www.washingtonpost.com/world/six-deaths-in-one-family-over-14-years-police-say-they-have-found-their-killer-the-daughter-in-law/2019/11/03/21a8b4cc-fbc3-11e9-9534-e0dbcc9f5683_story.html">Washington Post.</a></p>
      <p>Ifølge politiet har hun også tilstått drapene.</p>
      <p>Den oppsiktsvekkende historien går hele 17 år tilbake i tid. I august 2002 mistet Josephs svigermor, Annamma, bevisstheten etter å ha spist en suppe med fårekjøtt. Hun døde kort tid etter.</p>
      <p>Seks år seinere døde svigerfaren Tom etter å ha spist sagogryn. Ingen av dødsfallene ble sett på som mistenkelige, og de ble ikke etterforsket.</p>
      <p>
        <b>De uventede dødsfallene i familien stoppet ikke der, og etter hvert trodde de at de var rammet av en forbannelse.</b>
      </p>
      <p>I 2011 døde nemlig Josephs ektemann, Roy. Han begynte å kaste opp etter et måltid, og mistet etter hvert bevisstheten. Det ble funnet cyanid i Roys kropp, men det fikk ikke alarmbjellene til å ringe. Dødsfallet ble sett på som et selvmord.</p>
      <h3>Alarmen gikk etter bryllup</h3>
      <p>Men to dødsfall, og et påfølgende bryllup, gjorde enkelte familiemedlemmer så mistenksomme at de slo alarm.</p>
      <p>For da Joseph giftet seg med sin avdøde ektemanns fetter, ble politiet varslet.</p>
      <p>Årsaken til dette var at kona og sønnen til Josephs nye ektemann hadde dødd i åra før bryllupet.</p>
      <p>2 år gamle Alphin døde under en familiesamling i en kirke etter å ha spist et stykke brød. Mora Cily døde to år etter. Hun kollapset etter å ha drukket et glass vann under en tannlegetime. Joseph var til stede under begge dødsfallene, ifølge politiet.</p>
      <p>
        <b>Etterforskningen ble igangsatt etter at politiet fikk en klage fra broren til Josephs avdøde ektemann, Rojo Thomas, som bor i USA, skriver den indiske avisa <a href="https://english.mathrubhumi.com/news/kerala/koodathai-murders-crime-branch-to-summon-complainant-rojo-thomas-1.4179534">Mathrubhumi.</a></b>
      </p>
      <p>Ektemannens død ble altså til å begynne med sett på som et selvmord, men så bestemte politiet seg for å se på saken på nytt.</p>
      <p>- Da vi inspiserte rapporten fant vi at det hadde blitt funnet spor av cyanid, og politiet hadde ikke klart å finne ut hvor han hadde fått cyanidet fra. Vi ba retten om tillatelse til å etterforske på nytt, sier den lokale politisjefen, K.G. Simon til <a href="https://www.thenewsminute.com/article/kerala-woman-held-allegedly-confessed-giving-cyanide-husband-and-five-relatives-110051">The News Minute.</a></p>
      <h3>Avdekket løgner</h3>
      <p>Politiet begynte etter hvert å rette sine mistanker mot Jolly Joseph. Hun hadde studert handelsfag, men hevdet overfor alle andre at hun var ingeniørutdannet og jobbet som foreleser ved National Institute of Technology.</p>
      <p>
        <b>Hver morgen kjørte hun til institusjonen, og hun hadde til og med et falskt ID-kort. Hun gikk rundt på skoleområdet som en hvilken som helst annen ansatt, og kjente til og med de som jobbet i kantina. Men da saken mot henne ble rullet opp, kunne NIT fortelle at hun aldri hadde jobbet der.</b>
      </p>
      <p>Overfor alle andre hevdet hun at mannen hennes hadde dødd av hjerteinfarkt, når hun visste at han hadde dødd med cyanid i kroppen. Ifølge svogerens klage til politiet skal hun også ha forfalsket svigerfarens testamente, og gjort seg selv til arving.</p>
      <p>Hennes mange løgner gjorde politiet mistenksomme.</p>
      <h3>«Cyanidmorderen»</h3>
      <p>Etter at hun ble pågrepet tilsto Joseph alle drapene, ifølge politiet. Motivene som oppgis er eiendommer, sinne og lidenskap.</p>
      <p>Selv om Joseph har tilstått å ha tatt livet av alle seks, kan det bli vanskelig å bevise det i retten. For siden Joseph tilståelse er gitt til politiet, og ikke foran en dommer, kan den ikke brukes i en rettssak.</p>
      <p>
        <b>- Dette er en sak som vi må etablere med indisier, sier politisjef Simon.</b>
      </p>
      <p>Politiet har åpnet gravene til de seks døde familiemedlemmene, i håp om at de på den måten kan sikre seg håndfaste bevis. Prøvene må trolig sendes til utlandet for testing.</p>
      <p>Saken har fått enorm oppmerksomhet i India, og hver gang Joseph framstilles for retten møter store menneskemengder opp. I avisene blir hun omtalt som «cyanidmorderen».</p>
      <p>I tillegg til Joseph er ytterligere to menn siktet i saken. De er siktet for å ha skaffet cyanidet for den siktede kvinnen.</p>
    </article>
  </body>
</html>