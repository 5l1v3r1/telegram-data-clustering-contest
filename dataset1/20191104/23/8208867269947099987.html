<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/serie-a/sampdoria/2019/11/04/news/spal-sampdoria_0-1_caprari_entra_e_regala_la_prima_vittoria_a_ranieri-240255891/"/>
    <meta property="og:site_name" content="Repubblica.it"/>
    <meta property="article:published_time" content="2019-11-04T23:10:00+00:00"/>
    <meta property="og:title" content="Spal-Sampdoria 0-1: Caprari al 91' regala la prima vittoria a Ranieri"/>
    <meta property="og:description" content="I blucerchiati conquistano in pieno recupero tre punti pesantissimi, grazie ai quali lasciano l'ultimo posto in classifica: decide l'attaccante"/>
  </head>
  <body>
    <article>
      <h1>Spal-Sampdoria 0-1: Caprari al 91' regala la prima vittoria a Ranieri</h1>
      <h2>I blucerchiati conquistano in pieno recupero tre punti pesantissimi, grazie ai quali lasciano l'ultimo posto in classifica: decide l'attaccante dopo poco più di un minuto dal suo ingresso in campo</h2>
      <address><time datetime="2019-11-04T23:10:00+00:00">04 Nov 2019, 23:10</time> by <a rel="author">GIACOMO LUCHINI</a></address>
      <p><b>FERRARA</b> - Basta poco più di un minuto a Caprari per lasciare il segno e regalare tre punti pesantissimi alla Sampdoria. Il primo gol stagionale dell'ex Pescara consegna a Ranieri la prima vittoria sulla panchina blucerchiata e ai doriani il primo successo esterno di un campionato sin qui avaro di soddisfazioni. A fare la differenza e indirizzare in modo inappellabile una gara caratterizzata dallo sterile predominio della Spal, è la colossale leggerezza di Igor al 91' sulla pressione di Depaoli. Quando il pareggio sembrava la logica conseguenza della sterilità offensiva delle due squadre, gli ospiti approfittano al meglio del regalo e sbancano il Mazza.<br/> </p>
      <h3>Quagliarella parte dalla panchina</h3>
      <p>Semplici, costretto a rinunciare a Di Francesco, oltre ai lungodegenti Fares e D'Alessandro, preferisce Valoti a Valdifiori in mediana e Moncini a Floccari come spalla di Petagna in attacco. Tra i doriani spazio a Bonazzoli al posto dell'acciaccato Quagliarella, mentre Thorsby vince il ballottaggio con Ramirez e viene schierato da Ranieri come esterno destro nel 4-4-2, con Jankto sulla sinistra.<br/> </p>
      <h3>Reca spina nel fianco</h3>
      <p>L'inizio di gara è intenso, ma bastano pochi minuti perché le squadre mostrino un atteggiamento più prudente. La posta in palio è pesante e nessuno vuole scoprirsi troppo. La Sampdoria ci prova soprattutto da fuori area, senza mai inquadrare la porta, mentre la Spal cerca di sfruttare la spinta di Reca sulla corsia mancina. Il polacco solca la fascia con decisione e costruisce la migliore palla gol, quando al 24' impegna Audero con una conclusione potente ma centrale. Si tratta di un lampo isolato: le occasioni latitano e i doriani non riescono a invertire il trend che li vede ancora incapaci di segnare nei primi tempi.<br/> </p>
      <h3>Sterile predominio della Spal</h3>
      <p>Nella ripresa la Spal appare più determinata. I ferraresi prendono il controllo delle operazioni e gli ospiti faticano terribilmente a uscire dalla propria metà campo. A parte un salvataggio di Depaoli, che in scivolata evita con la punta del piede il comodo appoggio in rete di Moncini, la supremazia territoriale estense si rivela sterile. Gli uomini di Semplici non riescono ad affondare, complice la solida tenuta difensiva sfoggiata dalla Samp.<br/> </p>
      <h3>Caprari entra e segna</h3>
      <p>Ranieri corre comunque ai ripari e con l'ingresso in campo di Ramirez e Augello i blucerchiati riescono ad alzare il baricentro. La bontà dei cambi viene confermata poco dopo che il tecnico romano si è giocato la carta Caprari. Al 91′ Depaoli anticipa sulla linea del fallo laterale l'ingenuo e poco reattivo Igor e crossa in mezzo, dove Ramirez fa sponda per la testa dell'attaccante neo entrato. La palla si insacca all'angolino e la Sampdoria festeggia una vittoria che le consente di lasciare l'ultimo posto in classifica, scavalcando Spal e Brescia e agganciando il Genoa a quota 8 punti.<br/> <br/><b>Spal-Sampdoria 0-1 (0-0)</b><br/><b>Spal (3-5-2)</b>: Berisha; Tomovic, Vicari (40′ st Jankovic), Igor; Strefezza, Valoti (23′ st Missiroli), Murgia, Kurtic, Reca; Moncini (17′ st Floccari), Petagna. In panchina: Thiam, Letica, Cionek, Valdifiori, Sala, Felipe, Paloschi, Salamon, Mastrilli. All. Semplici.<br/><b>Sampdoria (4-4-2)</b>: Audero; Depaoli, Ferrari, Colley, Murru; Thorsby, Ekdal, Vieira, Jankto (28′ st Augello); Gabbiadini (25′ st Ramirez), Bonazzoli (45′ st Caprari). In panchina: Falcone, Chabot, Barreto, Rigoni, Murillo, Bereszynski, Leris, Quagliarella, Bertolacci. All. Ranieri.<br/><b>Arbitro</b>: Chiffi di Padova.<br/><b>Rete</b>: 46′ st Caprari.<br/><b>Note</b>: serata serena, terreno in buone condizioni. Ammoniti: Depaoli, Igor, Missiroli, Kurtic. Angoli: 8-5. Recupero: 0′ pt, 5′ st.</p>
    </article>
  </body>
</html>