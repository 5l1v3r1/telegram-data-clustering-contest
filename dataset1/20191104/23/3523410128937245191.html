<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638228/%D8%A7%D8%A6%D8%AA%D9%84%D8%A7%D9%81-%D8%B3%D8%B9%D9%88%D8%AF%DB%8C-%D9%85%D8%A7%D9%86%D8%B9-%D8%A7%D9%86%D8%AA%D9%82%D8%A7%D9%84-%D8%A8%DB%8C%D9%85%D8%A7%D8%B1%D8%A7%D9%86-%D8%A8%D9%87-%D8%AE%D8%A7%D8%B1%D8%AC-%D8%A7%D8%B2-%DA%A9%D8%B4%D9%88%D8%B1-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T23:22:00+00:00"/>
    <meta property="og:title" content="ائتلاف سعودی مانع انتقال بیماران به خارج از کشور می‌شود"/>
    <meta property="og:description" content="وزیر بهداشت یمن گفت که ائتلاف متجاوز سعودی اجازه فرود هواپیماهای مخصوص انتقال بیماران در فرودگاه بین‌المللی صنعاء را نمی‌دهد."/>
  </head>
  <body>
    <article>
      <h1>
        <a href="https://www.bultannews.com/fa/news/638228/%D8%A7%D8%A6%D8%AA%D9%84%D8%A7%D9%81-%D8%B3%D8%B9%D9%88%D8%AF%DB%8C-%D9%85%D8%A7%D9%86%D8%B9-%D8%A7%D9%86%D8%AA%D9%82%D8%A7%D9%84-%D8%A8%DB%8C%D9%85%D8%A7%D8%B1%D8%A7%D9%86-%D8%A8%D9%87-%D8%AE%D8%A7%D8%B1%D8%AC-%D8%A7%D8%B2-%DA%A9%D8%B4%D9%88%D8%B1-%D9%85%DB%8C%E2%80%8C%D8%B4%D9%88%D8%AF">ائتلاف سعودی مانع انتقال بیماران به خارج از کشور می‌شود</a>
      </h1>
      <h2>وزیر بهداشت یمن گفت که ائتلاف متجاوز سعودی اجازه فرود هواپیماهای مخصوص انتقال بیماران در فرودگاه بین‌المللی صنعاء را نمی‌دهد.</h2>
      <address><time datetime="2019-11-04T23:22:00+00:00">04 Nov 2019, 23:22</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، «طه المتوکل» وزیر بهداشت <b>یمن</b> روز شنبه در سخنانی گفت که متجاوزان مانع فرود هواپیماهای مخصوص انتقال بیماران صعب‌العلاج در <b>فرودگاه</b> بین‌المللی صنعاء می‌شوند.</p>
      <p>المتوکل اعلام کرد که «ده‌ها نفر از بیماران یمنی از عدم وجود امکانات پزشکی در کشور رنج می‌برند و دست‌کم 30 هزار بیمار سالانه نیاز به درمان در خارج از کشور دارند».</p>
      <p>وزیر بهداشت یمن افزود: «ائتلاف سعودی اخیرا مانع فرود هواپیماها به فرودگاه صنعاء شده است، این در حالی است که توافقات زیادی با سازمان ملل برای نقل و انتقال بیمارانی که برای درمان باید به خارج از کشور سفر کنند، وجود دارد».</p>
      <p>به گزارش المنار،‌ وی گفت: «به دلیل این مانع‌تراشی‌های ائتلاف متجاوز، تعدادی از بیمارانی که قرار بود برای معالجه به خارج از کشور بروند، فوت کردند».</p>
      <p>وزیر یمنی تاکید کرد که بیماران یمنی همچنان در برخی از هتل‌های پایتخت منتظر سفر به خارج از این کشور هستند و دیروز در این زمینه توافقاتی با سازمان ملل برای انتقال آنها صورت گرفته است.</p>
      <p>شورای پناهندگان نروژ و سازمان غیرانتفاعی «مراقبت و تسهیل همکاری‌ها» اخیرا در بیانیه مشترکی محاصره هوایی یمن از سوی ائتلاف سعودی را موجب مرگ ۳۲ هزار یمنی در سه سال گذشته اعلام کرده است.</p>
      <p>به گفته این دو نهاد حقوق بشری، ائتلاف سعودی با محاصره حریم هوایی یمن تا کنون موجب مرگ 32 هزار بیمار یمنی شده است.</p>
      <p>در این بیانیه آمده است که محاصره حریم هوایی یمن مانع ارائه خدمات پزشکی به یمنی‌ها شده و از زمان بسته شدن فرودگاه صنعاء در نهم آگوست ۲۰۱۶ تا کنون نزدیک به ۳۲ هزار بیمار یمنی به علت ناتوانی برای سفر به خارج از یمن به مرگ زودرس دچار شده‌اند.</p>
    </article>
  </body>
</html>