<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980813200.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-04T23:52:00+00:00"/>
    <meta property="og:title" content="توضیح کارگردان «متری شیش و نیم» درباره فیلم بعدی‌اش در توکیو"/>
    <meta property="og:description" content="به گزارش ایسنا، شامگاه 13 آبان ماه در واپسین روز برگزاری جشنواره فیلم توکیو، پس از نمایش متری شش و نیم نشست این فیلم با حضور نوید محمدزاده بازیگر و سعید روستایی کارگردان برگزار شد."/>
  </head>
  <body>
    <article>
      <h1>توضیح کارگردان «متری شیش و نیم» درباره فیلم بعدی‌اش در توکیو</h1>
      <address>
        <time datetime="2019-11-04T23:52:00+00:00">04 Nov 2019, 23:52</time>
      </address>
      <p>سعید روستایی گفت : فیلم متری شش و نیم براساس دغدغه اجتماعی ام شکل گرفت و فیلم بعدی ام هم براساس دغدغه اجتماعی است اما شبیه دو فیلم قبلی ام نخواهد بود.(ابد و یک روز و متری شش و نیم)</p>
      <p>به گزارش ایسنا، شامگاه 13 آبان ماه در واپسین روز برگزاری جشنواره فیلم توکیو، پس از نمایش متری شش و نیم نشست این فیلم با حضور نوید محمدزاده بازیگر و سعید روستایی کارگردان برگزار شد.</p>
      <p>در بخشی از این نشست، نوید محمدزاده درباره سکانس هایی که جمعیت زیادی در آن حضور دارند و نحوه کنترل کردن این سکانس‌ها توضیح داد: در این سکانس ها بازیگر فرصت خطا کردن ندارد چون افراد هنرور یک بار اشتباه نمی کنند بنابراین در آن لحظه آن سکانس باید گرفته شود.</p>
      <p>او ادامه داد: ما این سکانس ها را چند بار باید می گرفتیم تا بالاخره هیچ کس به دوربین نگاه نکند چون حتی اگر یک نفر به دوربین نگاه می کرد کار ما خراب می شد.</p>
      <p>روستایی هم در پاسخ به اینکه فیلم چقدر فضای واقعی و مستند بود، توضیح داد.: همیشه سعی می کنم فیلم هایی که می سازم به واقعیت نزدیک باشد اما در عین حال فرم و قصه برایم مهم تر است بنابراین برخی جاها ممکن است کمی از واقعیت فاصله داشته باشد چون فرم و قصه برایم مهم بود.</p>
      <p>کارگردان متری شش و نیم تاکید کرد: شما فیلم مستند ندیدید و یک فیلم داستانی را به تماشا نشستید.</p>
      <p>در  ادامه نشست برخی تماشاگران درباره اینکه چرا شخصیت ناصر که به قولی خلافکار ، مخاطب با او همراه است و از او بدش نمی آید؟ سوال پرسیده شد که نوید محمدزاده پاسخ داد: ما با بد من ها عاشق سینما شدیم ،البته با فیلم های خوبشان . ناصر فیلم متری شش و نیم یک آدمیزاد است با همه خطاها، او عاشق خانواده اش است.</p>
      <p>او در ادامه به حالت طنز گفت : فکر می کنم اگر نقش هیتلر را به من بدهند، مخاطب از او بدش نیاید چون همیشه سعی کردم وکیل خوبی برای نقش ام باشم.</p>
      <p>روستایی نیز در پاسخ به سوالی دیگر که درباره عامدانه بودن برخی موارد در فیلم توضیح داد: هر آنچه، می بینید عامدانه است و از روز اول به آن فکر شده  است طوریکه موسیقی که برای فیلم ساخته شد،موسیقی ناصر است ،آهنگساز  از من پرسید که موسیقی با چه کسی همراه باشد، من گفتم با کاراکتر ناصر.</p>
      <p>سعید روستایی در بخش پایانی نشست درباره سوالی که مطرح شده بود مبنی بر همراه شدن مخاطب با شخصیت خلافکار فیلم گفت.: من خیلی دوست ندارم خلافکار فیلمم کلیشه ای باشد، مثلا صورتش زخمی باشد بلکه می خواستم یک آدم معمولی و داری ویژگی های انسانی به لحاظ روحی و روانی باشد.</p>
      <p>کارگردان متری شش و نیم در پایان با اشاره به موضوع فیلم گفت : اعتیاد در تمام دنیا رو به افزایش است.</p>
    </article>
  </body>
</html>