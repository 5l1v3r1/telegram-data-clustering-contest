<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/739754"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T23:00:00+00:00"/>
    <meta property="og:title" content="&quot;ประเสริฐ&quot; ปิดประตูทุจริตกองทุนเสมา"/>
    <meta property="og:description" content="“ประเสริฐ” ปิดประตูทุจริตกองทุนเสมาพัฒนาชีวิต คุมเข้มทุกช่องทางการจัดสรรทุนสกัดทุจริต"/>
  </head>
  <body>
    <article>
      <h1>"ประเสริฐ" ปิดประตูทุจริตกองทุนเสมา</h1>
      <address>
        <time datetime="2019-11-04T23:00:00+00:00">04 Nov 2019, 23:00</time>
      </address>
      <p>
        <b>“ประเสริฐ” ปิดประตูทุจริตกองทุนเสมาพัฒนาชีวิต คุมเข้มทุกช่องทางการจัดสรรทุนสกัดทุจริต</b>
      </p>
      <p>วันนี้ (5 พ.ย.) นายประเสริฐ บุญเรือง รักษาราชการแทนปลัดกระทรวงศึกษาธิการ (ศธ.) เปิดเผยว่า หลังจากที่นายการุณ สกุลประดิษฐ์ อดีต ปลัด ศธ.เกษียณอายุราชการไปแล้ว ได้ฝากให้ตนเดินหน้าภารกิจกองทุนเสมาพัฒนาชีวิตให้มีความถูกต้องโปร่งใสและตรวจสอบได้ ซึ่งวัตถุประสงค์หลักของกองทุนนี้เพื่อช่วยเหลือและมอบโอกาสทางการศึกษาแก่เด็กหญิงที่อยู่ในภาวะยากลำบากในกลุ่มทุนการศึกษาหลักสูตรพยาบาล ของสถาบันพระบรมราชชนก สังกัดกระทรวงสาธารณสุข (สธ.) และบุคลากรช่วยปฎิบัติงานด้านการศึกษาในโรงเรียนราชประชานุเคราะห์และโรงเรียนศึกษาสงเคราะห์ ของสำนักบริหารงานการศึกษาพิเศษ สำนักงานคณะกรรมการการศึกษาขั้นพื้นฐาน(สพฐ.) ซึ่งในส่วนของการทุจริตเงินกองทุนเสมาพัฒนาชีวิตที่ผ่านมาก็ได้ยุติเรื่องไปหมดแล้ว โดยผู้กระทำความผิดก็ถูกดำเนินคดีอาญาไปแล้วเช่นกัน ส่วนประเด็นการฟ้องละเมิดของผู้เกี่ยวข้องที่จะต้องร่วมชดใช้ค่าเสียหายอย่างไรนั้น ขณะนี้อยู่ระหว่างการดำเนินการของฝ่ายกฎหมาย<br/><br/>“ขณะนี้ ผมในฐานะที่ดำรงตำแหน่งปลัด ศธ.ก็ต้องสานภารกิจในนี้อย่างต่อเนื่อง เดินหน้าขับเคลื่อนการให้ทุนการศึกษาเด็กด้วยความโปร่งใส ไม่ให้เกิดช่องทางที่จะให้มีการทุจริตได้อีก การจัดสรรทุนการศึกษาจะมีความรอบคอบรัดกุมมากขึ้น ทั้งการยืนยันสถานะและรายชื่อของผู้รับทุน จำนวนผู้รับทุน การโอนเงินเข้าบัญชีผู้รับทุน โดยทุกขั้นตอนจะต้องมีการเซ็นกำกับควบคุมจากครู ผู้อำนวยการโรงเรียน ไปจนถึงผู้อำนวยการสำนักงานเขตพื้นที่การศึกษา(สพท.) และการจัดสรรเงินจะส่งผ่านบัญชีเด็กโดยตรง อีกทั้งผู้ดำเนินการกองทุนเสมาพัฒนาชีวิตจะไม่มีการให้มีผู้รับผิดชอบทำคนเดียวอีกต่อไป โดยจะอยู่ในรูปแบบคณะกรรมการ ดังนั้นขอให้มั่นใจกองทุนเสมาพัฒนาชีวิตจะมีความโปร่งใสไร้ทุจริตแน่นอน” นายประเสริฐกล่าว</p>
    </article>
  </body>
</html>