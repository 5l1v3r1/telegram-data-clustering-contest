<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619927/%D8%AA%D9%88%D8%B6%DB%8C%D8%AD%D8%A7%D8%AA%DB%8C-%D8%AF%D8%B1%D8%A8%D8%A7%D8%B1%D9%87-%D8%B7%D8%B1%D8%AD-%D8%B3%D8%B1%D8%A7-%D8%A7%D8%B5%D9%84%D8%A7%D8%AD%E2%80%8C%D8%B7%D9%84%D8%A8%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-04T23:34:00+00:00"/>
    <meta property="og:title" content="توضیحاتی درباره طرح «سرا» اصلاح‌طلبان"/>
    <meta property="og:description" content="یک عضو شورای عالی سیاستگذاری اصلاح‌طلبان تاکید کرد: شورای عالی با دقت و پرهیز از شتاب‌زدگی و نیز سعه‌صدر تمامی دغدغه‌های دلسوزانه احزاب و شخصیت‌های همراه و همفکر را تاکنون با آغوش باز پذیرفته است. در جریان رسیدگی به جزئیات طرح سرا هم سعی خواهد شد تا همراهی و اجماع حداکثری تمامی صاحب‌نظران به‌عنوان پشتوانه طرح محقق‌ شود."/>
  </head>
  <body>
    <article>
      <h1>توضیحاتی درباره طرح «سرا» اصلاح‌طلبان</h1>
      <address>
        <time datetime="2019-11-04T23:34:00+00:00">04 Nov 2019, 23:34</time>
      </address>
      <p>
        <i>یک عضو شورای عالی سیاستگذاری اصلاح‌طلبان تاکید کرد: شورای عالی با دقت و پرهیز از شتاب‌زدگی و نیز سعه‌صدر تمامی دغدغه‌های دلسوزانه احزاب و شخصیت‌های همراه و همفکر را تاکنون با آغوش باز پذیرفته است. در جریان رسیدگی به جزئیات طرح سرا هم سعی خواهد شد تا همراهی و اجماع حداکثری تمامی صاحب‌نظران به‌عنوان پشتوانه طرح محقق‌ شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سیدحسن رسولی دوشنبه شب درباره تصویب کلیت طرح موسوم به «سرا» در شورای عالی سیاستگذاری اصلاح‌طلبان گفت: درباره ابعاد حقوقی این طرح بر اساس تجربه قریب به ۴۰ ساله حضور در مراحل مختلف انتخابات و ۱۰ دوره گذشته مجلس شورای اسلامی، نکات زیر را به عنوان نظر کارشناسی خالی از فایده نمی‌بینم:</p>
      <p>۱. ماده ۵۶ قانون انتخابات مذکور و تفسیر مجلس به شرح ذیل به صورت شفاف از حیث قانونی رفع ابهام کرده است:</p>
      <p>"با توجه به اینکه فعالیت تبلیغاتی موضوع ماده (٥٦) اصلاحی قانون انتخابات مجلس شورای اسلامی مقید به هشت (٨) روز می‌باشد چنانچه داوطلب نمایندگی قبل از مدت تعیین شده اقدام به فعالیت تبلیغاتی نماید آیا مجازات‌های مقرر در مورد متخلف قابل اعمال می باشد یا خیر؟</p>
      <figure>
        <img src="https://aftabnews.ir/files/fa/news/1398/8/13/355479_388.jpg"/>
      </figure>
      <p>نظر مجلس:</p>
      <p>ماده واحده ممنوعیت تبلیغات از زمان ثبت نام تا زمان اعلام اسامی کاندیداهای تأیید شده توسط هیأت اجرائی است و شامل قبل و بعد از زمان مذکور نخواهد بود، مشروط به آنکه تحت عنوان کاندیداتوری نباشد.</p>
      <p>تفسیر قانونی فوق مشتمل بر ماده واحده در جلسه علنی روز سه‌شنبه مورخ بیست و نهم بهمن ماه ۱۳۷۰ مجلس شورای اسلامی تصویب و در همان تاریخ به تأیید شورای نگهبان رسیده است."</p>
      <p>۲. طرح در جزئیات سازوکار اعتبارسنجی شناسایی چهره‌های اصیل، پاکدست و کارآمد اصلاح‌طلب را برای قرار گرفتن در لیست بلند مورد تایید احزاب جامعه سیاسی حوزه‌های انتخابی را از حیث فنی و نظارتی به خوبی پیش‌بینی کرده است.</p>
      <p>۳. در استان‌های گوناگونی که مسئولیت سیاسی داشتم به یاد ندارم، فرد یا افرادی به شرط رعایت ماده قانونی که به آن اشاره شد، توسط هیچ مرجع اجرایی و نظارتی انتخابات مورد اعتراض و بازخواست قرار گرفته باشد چراکه گسترش مشارکت در تمامی انتخابات یکی از راهبردهای اصلی نظام در بحث مردم سالاری دینی است.</p>
      <p>۴. این روش در ادوار گذشته نیز مرسوم بوده است، در این دوره تمرکز بر جمع‌سپاری از سوی جناح‌های سیاسی، مهمترین تفاوت آن با دوره‌های گذشته است به‌گونه‌ای که اصلاح‌طلبان در مهمترین مرحله انتخابات مجلس که نامزدگزینی، شناسایی، تشویق و ترغیب ظرفیت‌های ارزشمند سیاسی اصلاحات است از شیوه‌های کمتر مشارکتی پیشین فاصله گرفته و با حسن استفاده از فضای مجازی و جلوگیری از اعمال نفوذ احتمالی شخصیت‌های حقوقی و حقیقی در این مرحله جلب همراهی و مشارکت بدنه گسترده اصلاح‌طلبان حوزه انتخابی را در این مهم فراهم کنند.</p>
      <p>۵. عقل جمعی اصلاح‌طلبان با در نظر گرفتن ابعاد حقوقی موضوع، گستره جغرافیایی اجرای طرح و تعیین بازه زمانی عملیاتی کردن آن به‌صورت مبتکرانه‌، واقع‌بینانه‌ و هوشمندانه مدیریت و راهبری طرح را اعمال خواهد کرد.<br/>۶. شورای عالی و کارگروه مربوطه با دقت و پرهیز از شتاب‌زدگی و نیز سعه‌صدر تمامی دغدغه‌های دلسوزانه احزاب و شخصیت‌های همراه و همفکر را تاکنون با آغوش باز پذیرفته است. در جریان رسیدگی به جزئیات طرح سعی خواهد شد تا همراهی و اجماع حداکثری تمامی صاحب‌نظران به‌عنوان پشتوانه طرح محقق‌ گردد.</p>
      <p>۷. با توجه به تکثر احزاب و گروه‌های‌ سیاسی و اجنتاب‌ناپذیر بودن استفاده از سازمان‌دهی‌ جبهه‌ای به جای احزاب کم‌شمار و پرشمول این طرح می‌تواند مورد استفاده تمام جریانات سیاسی و انتخاباتی قرار گیرد.</p>
      <p>
        <b>آذرمنصوری: طرح "سرا" دموکراتیک‌ترین و شفاف‌ترین روش انتخاب نامزدها است</b>
      </p>
      <p>«آذر منصوری» نیز درباره تصویب کلیات طرح سامانه رأی سنجی اصلاح طلبان (سرا)، گفت: در جلسه شب گذشته کلیات طرح "سرا" تصویب شد و جزئیات آن قرار است در کارگروه راهبردها و سیاست ها نهایی شود وپس از نهایی شدن تشریح خواهد شد.</p>
      <p>وی افزود: طرح سرا در پاسخ به نقدی است که نسبت به عملکرد شورای عالی جبهه اصلاح طلبان در فرآیند نهایی شدن نامزدها و رسیدن به لیست واحد وجود داشت و پس از سپری شدن دو سال از انتخابات شوراها هنوز هم حرف ها حدیث ها ادامه دارد.</p>
      <p>دبیر شورای عالی سیاست گذاری اصلاح طلبان یادآور شد: مساله ای که وجود داشت و دارد این است که اگر این شورا با فرآیندهای گذشته به لیست واحد می رسید حتی اگر بهترین ها هم در لیست قرار می گرفتن، باز هم به دلیل غیرشفاف و غیردموکراتیک بودن و نیز به دلیل اینکه یک جمع محدود بدون مشارکت بدنه اجتماعی به آن رسیده بودند، انتقادها هم به فرآیند و هم به لیست وجود خواهد داشت. این فرآیند در پرسشگری بدنه اجتماعی و پاسخگویی منتخبان هم نسبت به دوره های گذشته یک قدم به جلوست.</p>
      <p>منصوری در پاسخ به پرسشی درباره کادرسازی از میان چهره های مشهور غیرسیاسی با توان رای‌آوری بالا به جای استفاده از سازوکار زمان بر "سرا"، تاکید کرد: مشکل این نیست که نامزدها چه کسانی هستند، مهم این است که چگونه انتخاب می شوند. اینجا حتی حزبی یا غیرحزبی بودن و شرط بودنشان در لیست منوط به نظر همین بدنه اجتماعی است آنهم به دموکراتیک‌ترین، شفاف‌ترین و مشارکت جویانه‌ترین روش ممکن که تاکنون در ایران سابقه نداشته است.</p>
      <p>قائم مقام دبیرکل حزب اتحاد ملت ایران اسلامی افزود: هنوز جزییات سرا نهایی نشده و بعد از نهایی شدن و به مراحل اجرایی رسیدن خبر آن اعلام خواهد شد.</p>
      <p>کلیات طرح سرا (سامانه رأی سنجی اصلاح طلبان) یکشنبه شب در بیست و دومین جلسه شورای عالی سیاست گذاری جبهه اصلاح طلبان به تصویب رسید.</p>
      <p>بنا به اعلام شورای عالی سیاست گذاری جبهه اصلاح طلبان، این شیوه‌ شفاف و دموکراتیک انتخاب نامزدها فساد سیاسی و نقش لابی‌های ناسالم در برآمدن نامزدها را می‌کاهد، به شکل‌گیری فضای انتخاباتی و افزایش مشارکت و استفاده از فرصت انتخابات برای آگاهی‌افزایی کمک می‌کند، به شناسایی و برآمدن نامزدهای شایسته‌ و معرفی چهره‌های توانا و جدید به جامعه می‌انجامد، اقتضای دموکراتیزسیون در سطح احزاب و جریان‌های سیاسی است و ارتباط میان یک جریان سیاسی با بدنه‌ی اعضا و حامیانش را تقویت می‌کند و مشارکت اعضای یک جریان سیاسی را به نحوی معنادار در فرآیند انتخاب نامزدها جلب می‌کند.</p>
      <p>آذر منصوری دبیر شورای عالی سیاست گذاری جبهه اصلاح طلبان در گفت وگویی در این باره اظهار داشت: در «سرا» همه‌ فعالان اصلاح‌طلب کشور با معرفی احزاب و اعضای عضو شورای عالی سیاست‌گذاری در چند لایه به عضویت درمی‌آیند و در یک رای‌سنجی شفاف و دموکراتیک از میان نامزدهای واجد شرایط، فهرست نامزدهای اصلاح‌طلبان را در تهران و مراکز استان‌ها انتخاب می‌کنند.</p>
      <p>وی ادامه داد: برای نامزدی در این رای‌سنجی هر نامزد باید یا حمایت پنج درصد اصلاح‌طلبان عضو سامانه در هر حوزه‌ انتخابیه را جلب کند یا مورد حمایت حداقل یک‌سوم اعضای شورای عالی سیاست‌گذاری اصلاح‌طلبان در آن استان قرار بگیرد.</p>
      <p>دبیر شورای عالی سیاست گذاری جبهه اصلاح طلبان خاطرنشان کرد: علاوه بر این شرایط، امضای منشور اصلاحات، تعهد به رای دادن به طرح‌ها و برنامه‌های اعلامی اصلاح‌طلبان در مجلس، تعهد به کناره‌گیری به نفع نامزدهای فهرست نهایی (در صورتی که خودش جزء آنها نبود) و ثبت نام در انتخابات و تایید توسط هیات‌های اجرایی و نظارت هم برای نامزدی ضروری است.</p>
    </article>
  </body>
</html>