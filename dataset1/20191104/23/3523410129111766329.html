<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638230/%D8%B3%D9%81%DB%8C%D8%B1-%D8%B3%D8%A7%D8%A8%D9%82-%D8%A2%D9%85%D8%B1%DB%8C%DA%A9%D8%A7-%D8%A8%D8%B1%D8%A7%DB%8C-%DA%86%D8%A7%D9%BE%D9%84%D9%88%D8%B3%DB%8C-%D8%A7%D8%B2-%D8%AA%D8%B1%D8%A7%D9%85%D9%BE-%D8%AA%D8%AD%D8%AA-%D9%81%D8%B4%D8%A7%D8%B1-%D9%82%D8%B1%D8%A7%D8%B1-%DA%AF%D8%B1%D9%81%D8%AA%D9%87"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T23:24:00+00:00"/>
    <meta property="og:title" content="سفیر سابق آمریکا برای چاپلوسی از ترامپ تحت فشار قرار گرفته"/>
    <meta property="og:description" content="سفیر سابق آمریکا در اوکراین در بخشی از استشهادنامه او که دوشنبه منتشر شده گفته که از او خواسته شده برای جلوگیری از اخراج، پیام‌هایی در ..."/>
  </head>
  <body>
    <article>
      <h1>
        <a href="https://www.bultannews.com/fa/news/638230/%D8%B3%D9%81%DB%8C%D8%B1-%D8%B3%D8%A7%D8%A8%D9%82-%D8%A2%D9%85%D8%B1%DB%8C%DA%A9%D8%A7-%D8%A8%D8%B1%D8%A7%DB%8C-%DA%86%D8%A7%D9%BE%D9%84%D9%88%D8%B3%DB%8C-%D8%A7%D8%B2-%D8%AA%D8%B1%D8%A7%D9%85%D9%BE-%D8%AA%D8%AD%D8%AA-%D9%81%D8%B4%D8%A7%D8%B1-%D9%82%D8%B1%D8%A7%D8%B1-%DA%AF%D8%B1%D9%81%D8%AA%D9%87">سفیر سابق آمریکا برای چاپلوسی از ترامپ تحت فشار قرار گرفته</a>
      </h1>
      <h2>سفیر سابق آمریکا در اوکراین در بخشی از استشهادنامه او که دوشنبه منتشر شده گفته که از او خواسته شده برای جلوگیری از اخراج، پیام‌هایی در ...</h2>
      <address><time datetime="2019-11-04T23:24:00+00:00">04 Nov 2019, 23:24</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، «ماری یووانویچ»، <b>سفیر سابق آمریکا</b> در اوکراین که اردیبهشت‌ماه سال جاری از سمتش اخراج شد در بخشی استشنهادنامه‌ای که در ارتباط با تحقیقات استیضاح «دونالد ترامپ»، رئیس‌جمهور آمریکا تقدیم قانونگذاران این کشور کرده فاش کرده در زمان حضورش در این سمت از او خواسته شده پیام‌هایی در حمایت از ترامپ در توئیتر منتشر کند.</p>
      <p>به نوشته روزنامه دیلی‌بیست او در بخشی از این استشهادنامه نوشته قبل از اخراج شدنش از این سمت به او گفته شده با انتشار پیام‌های تمجیدآمیز درباره ترامپ در توئیتر می‌تواند جلوی اخراج شدن خودش را بگیرد.</p>
      <p>یووانویچ قبل از اخراج از سمتش از سوی «رودی جولیانی»، وکیل شخصی ترامپ و دستیاران او تحت فشار قرار داشته است. جولیانی و همکارانش او را مانعی برای تلاش‌های دولت ترامپ جهت مجاب کردن رئیس‌جمهور اوکراین برای گشودن پرونده قضایی علیه کسب و کار خانوادگی «جو بایدن»، رقیب بالقوه انتخاباتی ترامپ در اوکراین می‌دیده‌اند.</p>
      <p>ترامپ ۲۰ می ۲۰۱۹ (مصادف با ۲۳ اردیبهشت‌ماه) «ماری یووانویچ»، سفیر سابق آمریکا در اوکراین را از این سمت برکنار کرد. در آن زمان گزارش شده بود «ماری یووانوویچ» منصوب دولت قبلی آمریکا بوده و از دموکرات‌ها حمایت می‌کرده است.</p>
      <p>روزنامه وال‌استریت‌ژورنال ماه پیش گزارش داد ترامپ دستور اخراج او را بعد از آن صادر کرد که برخی از متعمدانش از جمله «رودی جولیانی» به او گفته‌اند که یووانوویچ وجهه او را در خارج از کشور تخریب می‌کند و مانع به ثمر رسیدن تلاش‌هایش برای مجاب کردن اوکراین به پیشبرد تحقیقات فساد از جو بایدن است.</p>
      <p>در پی این افشاگری‌ها، ماری یووانویچ برای ارائه توضیحات درباره تحقیقات استیضاح ترامپ به دلیل رسوایی موسوم به «اوکراین‌گیت» به کنگره احضار شد.</p>
      <p>گفته می‌شود ترامپ در تماس تلفنی با رئیس‌جمهور اوکراین در روز ۲۵ جولای (سوم مهرماه) او را برای تحقیقات فساد از کسب و کار خانوادگی جو بایدن تحت فشار قرار داده است.</p>
      <p>بایدن، یکی از سیاستمداران دموکراتی است که برای کسب نامزدی این حزب در انتخابات ریاست‌جمهوری ۲۰۲۰ تلاش می‌کند. در صورتی که او بتواند به این هدف دست پیدا کند، رقیب انتخاباتی ترامپ خواهد بود.</p>
      <p>مهرماه سال جاری افشاگری که گفته می‌شود یک افسر سازمان اطلاعات مرکزی آمریکا (سیا) است با تنظیم شکوائیه‌ای علیه ترامپ او را به سوءاستفاده از قدرت، استفاده از امکانات دولت برای پیشبرد اهداف شخصی و دعوت از یک کشور خارجی جهت دخالت در مسائل داخلی آمریکا متهم کرده است.</p>
      <p>در این شکوائیه از اخراج خانم یانوویچ به عنوان یک حادثه از سلسله حوادثی یاد شده که مسیر را برای سوءاستفاده ترامپ از قدرت هموار کرده است.</p>
      <p>ترامپ به جنجال‌های برپاشده بر سر این تماس تلفنی واکنش متفاوتی نسبت به سایر جنجال‌ها نشان نداده. او تماس تلفنی با همتای اوکراینی خود را «بی‌نقص» و اتهامات مطرح‌شده علیه خودش را «ساختگی» و توطئه دموکرات‌ها توصیف کرده است.</p>
    </article>
  </body>
</html>