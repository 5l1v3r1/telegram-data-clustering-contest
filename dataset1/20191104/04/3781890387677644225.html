<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/739890"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T04:30:00+00:00"/>
    <meta property="og:title" content="ผู้นำเกาหลีใต้-ญี่ปุ่นตกลงหารือเคลียร์ปัญหาการค้า"/>
    <meta property="og:description" content="ประธานาธิบดีเกาหลีใต้และนายกรัฐมนตรีญี่ปุ่นหารือกันนอกรอบเวทีอาเซียนที่ไทย ตกลงให้มีการเจรจาเพื่อคลี่คลายความขัดแย้งทางการค้า ซึ่งมีชนวนมาจากประเด็น 'แรงงานทาส' สมัยสงคราม"/>
  </head>
  <body>
    <article>
      <h1>ผู้นำเกาหลีใต้-ญี่ปุ่นตกลงหารือเคลียร์ปัญหาการค้า</h1>
      <address>
        <time datetime="2019-11-04T04:30:00+00:00">04 Nov 2019, 04:30</time>
      </address>
      <p>
        <b>ประธานาธิบดีเกาหลีใต้และนายกรัฐมนตรีญี่ปุ่นหารือกันนอกรอบเวทีอาเซียนที่ไทย ตกลงให้มีการเจรจาเพื่อคลี่คลายความขัดแย้งทางการค้า ซึ่งมีชนวนมาจากประเด็น "แรงงานทาส" สมัยสงคราม</b>
      </p>
      <p>สำนักข่าวต่างประเทศรายงานจากกรุงเทพมหานคร เมื่อวันที่ 4 พ.ย. ว่ากระทรวงการต่างประเทศเกาหลีใต้และกระทรวงการต่างประเทศญี่ปุ่นออกแถงการณ์ในเวลาไล่เลี่ยกัน เมื่อวันจันทร์ ว่าประธานาธิบดีมุน แจ-อิน และนายกรัฐมนตรีชินโซ อาเบะ พบหารือกันอย่างไม่เป็นทางการ นอกรอบการประชุมสุดยอดสมาคมประชาชาติแห่งเอเชียตะวันออกเฉียงใต้ ( อาเซียน ) ครั้งที่ 35 ซึ่งไทยทำหน้าที่ประธานในปีนี้ ว่าผู้นำทั้งสองประเทศเห็นชอบร่วมกันในหลักการ ว่าประเด็นความขัดแย้งใดก็ตามที่เป็นระดับทวิภาคี ต้องได้รับการแก้ไขผ่านการเจรจาปรับความเข้าใจระหว่างสองฝ่าย<br/> </p>
      <figure>
        <iframe data-src="https://twitter.com/TheBlueHouseKR/status/1191203208690946050?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/nhk_news/status/1191195374695772160?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ทั้งนี้ ประธานาธิบดีเกาหลีใต้เสนอจัดการเจรจาระหว่างเจ้าหน้าที่ระดับสูง ขณะที่นายกรัฐมนตรีญี่ปุ่นเสนอการใช้ทุกวิถีทาง "ที่เหมาะสมและจำเป็น" เพื่อคลี่คลายความขัดแย้ง ซึ่งปะทุขึ้นเมื่อเดือนก.ค. ที่ผ่านมา เมื่อรัฐบาลโตเดียวออกมาตรการ "เพิ่มการควบคุม" การส่งออกสินค้าด้านเทคโนโลยี และวัตถุดิบตั้งต้นสำหรับการผลิตสินค้าดังกล่าวไปยังเกาหลีใต้ เพื่อตอบโต้ที่ศาลฎีกาในกรุงโซลพิพากษาเมื่อปลายปีที่แล้ว ให้บริษัทของญี่ปุ่น 2 แห่ง จ่ายค่าชดเชยเรื่องแรงงานทาสสมัยสงครามโลกครั้งที่สอง "ซ้ำอีก" ซึ่งฝ่ายญี่ปุ่นยืนกรานว่ายุติตั้งแต่ข้อตกลงเมื่อปี 2508 แล้ว และหลังจากนั้นต่างฝ่ายต่างออกมาตรการทางการค้าตอบโต้กันอีกหลายยก รวมถึงการถอนชื่ออีกฝ่ายออกจาก "บัญชีสีขาว" ในการได้รับสิทธิพิเศษทางการค้าของกันและกันด้วย.<br/><br/><b>เครดิตภาพ : AFP</b></p>
    </article>
  </body>
</html>