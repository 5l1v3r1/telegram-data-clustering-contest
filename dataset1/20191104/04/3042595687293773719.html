<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/forurensningen-forverres---uutholdelig/71779387"/>
    <meta property="og:site_name" content="Dagbladet.no"/>
    <meta property="article:published_time" content="2019-11-04T04:47:25+00:00"/>
    <meta property="og:title" content="Forurensningen forverres: - Uutholdelig"/>
    <meta property="og:description" content="Forurensningen i New Delhi har nådd et farlig nivå."/>
  </head>
  <body>
    <article>
      <h1>Forurensningen forverres: - Uutholdelig</h1>
      <h2>Forurensningen i New Delhi har nådd et farlig nivå.</h2>
      <address><time datetime="2019-11-04T04:47:25+00:00">04 Nov 2019, 04:47</time> by <a rel="author">Marthe Ihle</a></address>
      <p>Slik <a href="https://www.dagbladet.no/nyheter/som-a-bo-i-et-gasskammer/71775534">Dagbladet</a> tidligere har omtalt, er forurensningen i den indiske hovedstaden New Delhi skyhøy, og akkurat nå til fare for byens innbyggere.</p>
      <p>Nye bilder søndag viser at byen ligger i ei slags forurensningståke. Flere medier, blant andre <a href="https://www.theguardian.com/world/2019/nov/03/flights-diverted-in-delhi-as-toxic-smog-hits-worst-levels-of-2019">The Guardian</a>, omtaler situasjonen som ei krise.</p>
      <p>
        <b>Søndag var tilstanden så ille at flyene ikke hadde god nok sikt, og rundt 30 flyvninger til New Delhi ble omdirigert.</b>
      </p>
      <p>- Forurensningen har nådd et uutholdelig nivå, konkluderer Arwin Kejriwal, byens sjefsminister, på <a href="https://twitter.com/ArvindKejriwal/status/1190880657821421570?ref_src=twsrc%5Etfw%7Ctwcamp%5Etweetembed%7Ctwterm%5E1190880657821421570&amp;ref_url=https%3A%2F%2Fwww.theguardian.com%2Fworld%2F2019%2Fnov%2F03%2Fflights-diverted-in-delhi-as-toxic-smog-hits-worst-levels-of-2019">Twitter</a>.</p>
      <h3>Kritisk nivå</h3>
      <p>Luftforurensningen når ofte en topp i november og desember, da statene i nærheten brenner åkerne før de starter produksjonen på nytt.</p>
      <p>
        <b>Forurensningen i lufta var søndag på et nivå som er 400 ganger høyere enn anbefalt, ifølge The Guardian. En luftkvalitet på 25 er ansett som trygt av Verdens helseorganisasjon. Søndag lå på over 900 i noen områder.</b>
      </p>
      <p>Og ifølge myndighetenes klimaovervåkning, ser det ikke ut til at smogen letter i løpet av de neste par dagene.</p>
      <p>Forurensningsnivået regnes som farlig, ifølge <a href="https://edition.cnn.com/2019/11/03/india/delhi-flights-pollution-intl-scli/index.html">CNN</a>.</p>
      <p>Det jobbes med en ordning der forskjellige nummerskilt får ta til motorveiene daglig, og fyrverkerier er forbudt. Men situasjonen krever sterkere tiltak, mener mange.</p>
      <h3>Et problem</h3>
      <p>Flere av verdens mest forurensede byer er i nettopp India. Ifølge <a href="https://www.fn.no/Land/India">FN</a> har landet omfattende miljøproblemer. På grunn av ukontrollert utslipp av giftig avfall fra den voksende industrien, er 70 prosent av landets overflatevann forurenset.</p>
      <p><a href="https://www.dagbladet.no/nyheter/rapport-200-000-dor-hvert-ar-av-mangel-pa-rent-vann-i-india/69905362">Dagbladet</a> omtalte i fjor vannkrisa i India. Mangelen på rent vann har gjort at 200 000 dør hver år. Tidligere er det anslått at 140 000 indiske barn <a href="https://phys.org/news/2016-03-india-people.html">dør hvert år av diaré</a> - noe som ofte skyldes smitte fra urent vann.</p>
      <p>De neste tiårene kan situasjonen bli enda verre.</p>
      <p><a href="https://pubs.acs.org/doi/abs/10.1021/acs.est.7b02368?journalCode=esthag&amp;">To av de ti elvene som fører med seg mest plast </a>ut i havet i verden, renner gjennom det enorme landet. Elvene strekker seg gjennom tett befolkede områder, og <a href="https://www.dagbladet.no/nyheter/her-renner-soppelelva-ned-fra-himalaya---hjerteskjaerende/70026320">via land med mangelfull håndtering av avfall</a>.</p>
      <p>
        <b>Også myndighetene i India og Nepal forsøker å forhindre ytterligere forurensning, og har satt i gang flere tiltak. I fjor innførte blant annet en indisk miljødomstol et forbud mot å kaste noe som helst avfall nærmere enn 500 meter fra Ganges elvebredder.</b>
      </p>
    </article>
  </body>
</html>