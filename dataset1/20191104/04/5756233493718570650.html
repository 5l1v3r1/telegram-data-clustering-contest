<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619759/%D9%86%DA%A9%D9%88%D9%86%D8%A7%D9%85-%DA%A9%D8%A7%D9%84%D8%AF%D8%B1%D9%88%D9%86-%D8%B1%D8%A7-%D9%87%D9%85-%D9%88%D8%A7%D8%B1%D8%AF-%D8%A8%D8%AD%D8%B1%D8%A7%D9%86-%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-04T04:01:00+00:00"/>
    <meta property="og:title" content="نکونام، کالدرون را هم وارد بحران می‌کند؟"/>
    <meta property="og:description" content="فولاد و پرسپولیس اولین دیدار هفته دهم لیگ برتر را برگزار می‌کنند که نتیجه این بازی می‌تواند باعث ورود پرسپولیس به بحران یا رسیدنش به صدر شود."/>
  </head>
  <body>
    <article>
      <h1>نکونام، کالدرون را هم وارد بحران می‌کند؟</h1>
      <h2>آغاز هفته دهم لیگ برتر فوتبال؛</h2>
      <address>
        <time datetime="2019-11-04T04:01:00+00:00">04 Nov 2019, 04:01</time>
      </address>
      <p>
        <i>فولاد و پرسپولیس اولین دیدار هفته دهم لیگ برتر را برگزار می‌کنند که نتیجه این بازی می‌تواند باعث ورود پرسپولیس به بحران یا رسیدنش به صدر شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>هفته دهم لیگ برتر از ساعت ۱۷:۴۵ امروز (دوشنبه) با برگزاری دیدار فولاد و پرسپولیس در ورزشگاه شهدای فولاد اهواز آغاز می‌شود. این دیدار یکی از بازی‌های شش امتیازی هفته دهم محسوب می‌شود که می‌تواند بالای جدول رده‌بندی را با تغییرات مواجه کند.</p>
      <p>شاید فولاد مانند چند فصل اخیر به قرار گرفتن بین پنج تیم ابتدایی لیگ برتر فکر کند و نیم‌نگاهی هم به کسب سهمیه آسیایی داشته باشد اما شرایط برای پرسپولیس بسیار متفاوت است. هواداران پرسپولیس چیزی جز قهرمانی از این تیم نمی‌خواهند و همین خواسته هواداران باعث شده که فشار زیادی روی سرخ‌پوشان پایتخت باشد.</p>
      <figure>
        <img src="https://aftabnews.ir/files/fa/news/1398/8/13/354946_751.jpg"/>
      </figure>
      <p>کالدرون، سرمربی پرسپولیس می‌داند که حداقل مجازات عدم موفقیت مقابل فولاد، از دست رفتن رده چهارم جدول است و بحران‌های بیشتری در انتظارش است، به همین خاطر تمام تمرکزش بر روی تقابل با شاگردان نکونام است. شاید همین موضوع باعث شد که سرمربی آرژانتینی پرسپولیس این هفته راجع به تیم‌های دیگر صحبت نکند.</p>
      <p>کالدرون برای این دیدار یکی از کلیدی‌ترین مهره‌هایش یعنی شجاع خلیل‌زاده را به خاطر محرومیت در اختیار ندارد و به همین دلیل احتمالا شانس بازی به سید جلال حسینی می‌رسد.</p>
      <p>پرسپولیس اگر پیروز این بازی شود، با ۱۹ امتیاز، موقتا با سپاهان صدرنشین هم‌خانه می‌شود و تنها به خاطر تفاضل گل کمتر در رده دوم قرار می‌گیرد.</p>
      <p>در آن سوی میدان، فولادی قرار دارد که لیگ نوزدهم را با جواد نکونام خوب شروع کرده و در حال حاضر، هم امتیاز با پرسپولیس و با ۱۶ امتیاز و تفاضل گل کمتر در رده پنجم جدول رده‌بندی قرار گرفته است.</p>
      <p>شاگردان نکونام در این فصل، سخت‌کوش نشان دادند و عملکرد خوبی مقابل تیم‌های مدعی داشتند. آن‌ها توانستند استقلال را در آزادی متوقف کنند و شاگردان استراماچونی را در آن مقطع وارد بحران کنند. همچنین فولاد تنها باخت شهرخودرو را به این تیم تحمیل کرده است.</p>
      <p>باید دید سرنوشت این دیدار که با توجه به تقابل یک استقلالی (نکونام) با پرسپولیس جذابیت‌های خاص خودش را هم دارد با چه نتیجه‌ای به اتمام می‌رسد.</p>
    </article>
  </body>
</html>