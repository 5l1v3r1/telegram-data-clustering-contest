<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/vil-ha-cappelens-forsvarer-som-vitne-i-retten/71773872"/>
    <meta property="og:site_name" content="Dagbladet.no"/>
    <meta property="article:published_time" content="2019-11-04T04:47:28+00:00"/>
    <meta property="og:title" content="Vil ha Cappelens forsvarer som vitne i retten"/>
    <meta property="og:description" content="Eirik Jensens forsvarere har stevnet Benedict de Vibe som vitne i rettssaken, som starter onsdag."/>
  </head>
  <body>
    <article>
      <h1>Vil ha Cappelens forsvarer som vitne i retten</h1>
      <h2>Eirik Jensens forsvarere har stevnet Benedict de Vibe som vitne i rettssaken, som starter onsdag.</h2>
      <address><time datetime="2019-11-04T04:47:28+00:00">04 Nov 2019, 04:47</time> by <a rel="author">Sindre Granly Meldalen</a></address>
      <p>Førstkommende onsdag starter rettssakens om trolig vil avgjøre om Eirik Jensen kjennes skyldig eller uskyldig i grov narkotikaforbrytelse og korrupsjon.</p>
      <p>
        <b>Det vil bli en ny fullstendig rettssak, <a href="https://www.dagbladet.no/nyheter/eirik-jensen-frikjent-av-juryen-for-narkotikaforbrytelse-domt-for-korrupsjon/70706472">etter at fagdommerne satte til side juryens kjennelse i forrige runde</a>. Juryen ville frikjenne Jensen for narkotikadelen og dømme for korrupsjonen.</b>
      </p>
      <p>Både Jensen og Cappelen må forklare seg helt på nytt, mens de aller fleste vitnene fra forrige runde må inn igjen. I tillegg til minst ett nytt. Men han er allerede i salen: Benedict de Vibe, Gjermund Cappelens forsvarer.</p>
      <p>Det bekrefter både de Vibe og Arild Holden, en av Jensens forsvarere.</p>
      <h3>- Relevant</h3>
      <p>Cappelens forsvarer sier han ikke vet hvorfor han er stevnet.</p>
      <figure>
        <img src="https://dbstatic.no/71774140.jpg?imageId=71774140&amp;width=512&amp;height=308"/>
        <figcaption><b>I RETTEN:</b> Stemningen har vært god mellom partene i perioder i de to foregående rettssakene. Her Benedict de Vibe og John Christian Elden. Foto: Vidar Ruud / NTB scanpix Vis mer</figcaption>
      </figure>
      <p>- Jeg aner ikke, sier han til Dagbladet.</p>
      <p>Holden sier de ikke ønsker å kommentere hvorfor de vil ha den erfarne advokaten i vitneboksen.</p>
      <p>
        <b>- Vi har stevnet vitner som vi mener kan gi opplysninger som er relevante for saken, sier Holden.</b>
      </p>
      <p>Både Holden og John Christian Elden var for øvrig nylig stevnet som vitner i retten av nettopp de Vibe, i saken hvor sistnevnte var forsvarer for Jan Erik «Jannik» Iversen, som var <a href="https://www.dagbladet.no/nyheter/20-maneders-fengsel-for-jannik/71747626">tiltalt for forsøk på pengeutpressing mot Kjell Inge Røkke</a>. Elden og Holden har begge representert Iversen tidligere, og Elden er nå Røkkes advokat.</p>
      <h3>- Saklig grunn</h3>
      <p>Holden sier de har en saklig grunn for å kalle inn de Vibe.</p>
      <p>- Nei, nei, nei. Sånn holder vi ikke på. Det er helt andre grunner til at vi har stevnet ham. Dere vil skjønne det når det skjer.</p>
      <p>
        <b>Advokat de Vibe sier han regner med å få hvorfor han er stevnet som vitne etter hvert.</b>
      </p>
      <p>- Forsvarer skal normalt si litt om hva egne vitner skal forklare seg om i kommentarene etter aktors innledningsforedrag. Hvis de ikke sier noe om det der, vil jeg gjøre som Elden gjorde i «Jannik»-saken og sende en e-post og spørre. Vi skrev tilbake om hvilke spørsmål vi ønsket besvart, og jeg regner med at han i så fall også vil gjøre det, sier de Vibe til Dagbladet.</p>
      <p>Blant vitnene i forrige runde var en rekke politifolk som har jobbet med Jensen, kriminelle som kjenner både Jensen og Cappelen, og den nylig avgåtte riksadvokaten, Tor-Aksel Busch, som den gang ble hasteinnkalt. Det ble også Anders Rasch-Olsen, ekspert på informantbruk og mannen som nå har ansvar for Oslo-politiets gjengbekjempelse - en jobb Eirik Jensen tidligere hadde - og som var involvert i etterforskningen mot Gjermund Cappelen.</p>
    </article>
  </body>
</html>