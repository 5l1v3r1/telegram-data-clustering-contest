<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/innenriks/i/g7xJRq/elden-foerte-nav-feil-for-hoeyesterett-uten-resultat"/>
    <meta property="og:site_name" content="Bergens Tidende"/>
    <meta property="article:published_time" content="2019-11-04T04:17:51+00:00"/>
    <meta property="og:title" content="Elden førte Nav-feil for Høyesterett uten resultat"/>
    <meta property="og:description" content="Advokat John Christian Elden tok opp en feiltolkning av EØS-regelverket for Høyesterett i 2017. Han ble ikke hørt i saken."/>
  </head>
  <body>
    <article>
      <h1>Elden førte Nav-feil for Høyesterett uten resultat</h1>
      <h2>Advokat John Christian Elden tok opp en feiltolkning av EØS-regelverket for Høyesterett i 2017. Han ble ikke hørt i saken.</h2>
      <address><time datetime="2019-11-04T04:17:51+00:00">04 Nov 2019, 04:17</time> by <a rel="author">NTB</a></address>
      <p>De aller fleste av de 48 bedrageridommene som er identifisert i trygdeskandalen, er kun behandlet i tingretten. Én av sakene gikk helt til Høyesterett i avdeling, skriver <a href="https://rett24.no/articles/elden-anforte-eos-for-hoyesterett--ble-avvist">Rett24</a>.</p>
      <p>I saken fra 2016 ble en mann i 60-årene dømt til 75 dagers ubetinget fengsel i Nedre Telemark tingrett. Mannen hadde flere ganger reist til Italia mens han mottok arbeidsavklaringspenger (AAP).</p>
      <h3>Fikk samfunnsstraff</h3>
      <p>Saken ble anket til lagmannsretten, og straffen ble omgjort til samfunnsstraff. Nav anket straffeutmålingen til Høyesterett.</p>
      <figure>
        <img src="https://images.sacdn.no/v2/images/5d3dcf28-369e-4bdf-ac32-9359dce4bb17?fit=crop&amp;h=1267&amp;w=1900&amp;s=99ecaf300bdd7369bd2c51119584ac7694ed1ba3"/>
        <figcaption>I STRID: I en juridisk vurdering fra Nav heter det at etaten mener norsk lov ikke var i strid med EØS-retten før den nye trygdeforordningen trådte i kraft i 2012.<cite>Berit Roald / NTB scanpix</cite></figcaption>
      </figure>
      <p>
        <a href="https://www.bt.no/innenriks/i/EWXvEP/navs-metoder-slik-avsloerte-de-personene-som-ble-uriktig-doemt">Les også<br/>Navs metoder: Slik avslørte de personene som ble uriktig dømt</a>
      </p>
      <p>Elden var forsvarer for mannen og har gått gjennom papirene fra saken på nytt. Han har funnet at han anførte EØS-avtalen og trygdeforordningen fra 2012 da saken var til behandling.</p>
      <p>Elden sier til Rett24 at han fikk beskjed om at dette var utenfor anken.</p>
      <p>Høyesterett skulle i saken ikke ta stilling til saksbehandlingsfeil, men selve straffeutmålingen. Elden mente likevel at feiltolkningen var avgjørende for om mannen skulle dømmes til fengsel eller samfunnsstraff.</p>
      <h3>Kan ikke kommentere</h3>
      <p>– Retten ville ikke diskutere denne problematikken. Jeg fikk beskjed om at det ikke var tema, sier Elden til <a href="https://www.vg.no/nyheter/innenriks/i/QoXwpR/john-christian-elden-tok-opp-nav-feil-med-hoeyesterett-i-2017-ble-ikke-hoert?utm_source=vgfront&amp;utm_content=row-1">VG</a>.</p>
      <p>Høyesterettsjustitiarius Toril Marie Øie administrerte saken. Hun sier til avisen at hun ikke kan kommentere straffeutmålingen.</p>
      <p>I en juridisk vurdering fra Nav heter det at etaten mener norsk lov ikke var i strid med EØS-retten før den nye trygdeforordningen trådte i kraft i 2012.</p>
      <related>
        <h4>Les også</h4>
        <a href="https://www.bt.no/nyheter/lokalt/i/awePa7/heidi-49-ble-feilaktig-doemt-for-nav-svindel"/>
        <a href="https://www.bt.no/innenriks/i/70oVr9/2400-saker-er-bare-starten-mange-ganger-saa-mange-kan-vaere-rammet-av-n"/>
        <a href="https://www.bt.no/btmeninger/debatt/i/Xg384x/nav-direktoeren-maa-gaa-av"/>
        <a href="https://www.bt.no/innenriks/i/qLx1eO/mange-av-nav-ofrene-hadde-tunge-psykiske-lidelser-tom-54-doede-et-ha"/>
      </related>
      <ol>
        <li>
          <a href="https://www.bt.no/tag/Nav">Nav</a>
        </li>
        <li>
          <a href="https://www.bt.no/tag/E%C3%98S">EØS</a>
        </li>
        <li>
          <a href="https://www.bt.no/tag/John_Christian_Elden">John Christian Elden</a>
        </li>
        <li>
          <a href="https://www.bt.no/tag/Toril_Marie_%C3%98ie">Toril Marie Øie</a>
        </li>
      </ol>
    </article>
  </body>
</html>