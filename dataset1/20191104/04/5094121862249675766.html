<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/rybnik-rosnicka-byl-bez-ryb-ted-se-vraceji-kapri-i-vzacni-uhori-20191104.html"/>
    <meta property="og:site_name" content="Deník.cz"/>
    <meta property="article:published_time" content="2019-11-04T04:51:00+00:00"/>
    <meta property="og:title" content="Rybník Rosnička byl bez ryb. Teď se vracejí kapři i vzácní úhoři"/>
    <meta property="og:description" content="Rybník Rosnička u Svitav byl od loňského srpna zcela bez ryb. Tuny jich tam uhynuly kvůli velkému vedru. Nyní se ryby do rybníku vracejí."/>
  </head>
  <body>
    <article>
      <h1>Rybník Rosnička byl bez ryb. Teď se vracejí kapři i vzácní úhoři</h1>
      <address><time datetime="2019-11-04T04:51:00+00:00">04 Nov 2019, 04:51</time> by <a rel="author">Iveta Nádvorníková</a></address>
      <p>Celé léto si lidé v rybníku užívali čisté vody. Všechny kontroly hygieniků dopadly dobře. „Ozdravný proces vody v rybníku vychází z přírodních principů. Snažíme se maximálně využívat vodních rostlin, aby nám pomáhaly udržet kvalitu vody. Aplikujeme bakterie, máme tam provzdušňovací systém, který zajišťuje okysličování vody, plovoucí ostrůvky. Když jsme opatření připravovali, měli jsme štěstí, že jsme navázali spolupráci s profesorem Blahoslavem Maršálkem, který je přední evropskou kapacitou na sinice,“ uvedl vedoucí odboru životního prostředí svitavské radnice Marek Antoš,.</p>
      <figure>
        <img src="https://g.denik.cz/59/77/0003933874-prostejov-labute-dopravni-predpisy_denik-150-3x2.jpg"/>
      </figure>
      <aside>
        <a href="https://www.denik.cz/regiony/labute-v-prostejove-dodrzuji-predpisy-pres-silnici-pekne-po-prechodu-20191103.html">Přes silnici pěkně po přechodu. Labutě v Prostějově dodržují předpisy Přečíst článek ›</a>
      </aside>
      <p>Už loni přitom vedení města nevylučovalo, že se do Rosničky ryby vrátí. Rybáři tam v období od podzimu do jara nasadí kapry, pstruhy, okouny, štiky, candáty, sumce nebo úhoře. „Následně budeme kontrolovat, jak ryby ovlivní kvalitu vody, a budeme se s tím učit žít, abychom skloubili funkci rybníku pro rekreanty i pro rybáře,“ podotkl Antoš.</p>
      <h3>Přísná pravidla</h3>
      <p>Právě pro rybáře budou na Rosničce platit přísná pravidla, aby se minimalizovaly negativní účinky na kvalitu vody.</p>
      <p>„Různé návnady negativně ovlivňují vodu a jde o biologické zatížení rybníku. Problém je s čistírnou odpadních vod pro restauraci Rosnička, kde při větších akcích dochází k přetížení čistírny. Musíme to vyřešit a pracujeme už na projektu odkanalizování lokality. Stavební povolení bude vydané zřejmě příští rok na jaře a pak budeme jednat s rybáři. Ti nabízejí pomoc s výkopovými pracemi. Kanalizaci bychom tak mohli udělat za minimální náklady,“ vysvětlil Antoš.</p>
      <figure>
        <img src="https://g.denik.cz/33/90/krucemburk-vylov-rybniku-rybnik-reka-ryba-rybar-02_denik-150-3x2.jpg"/>
      </figure>
      <aside>
        <a href="https://www.denik.cz/regiony/kapr-stika-i-candat-o-kvalitni-ryby-z-reky-byl-opet-velky-zajem-20191103.html">Kapr, štika i candát. O kvalitní ryby z Řeky byl opět velký zájem Přečíst článek ›</a>
      </aside>
      <p>Nový rybářský řád na Rosničce zakazuje řepku, kukuřici nebo obilí jako návnadu a stejně tak rybáři nesmí používat zakrmovací košíčky nebo lopatky. „Rybářům je jasné, že v případě zhoršení kvality vody jsou první na ráně a budou obviněni veřejností. Takže chápou, že s námi musí spolupracovat,“ uzavřel Antoš.</p>
      <p>Rybník Rosnička bude navíc rozdělený na zóny, kde bude umožněn rybolov a kde bude naopak zakázán.</p>
    </article>
  </body>
</html>