<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iltempo.it/sport/2019/11/04/news/sampdoria-spal-ranieri-serie-a-caprari-lascia-ultimo-posto-1235105/"/>
    <meta property="og:site_name" content="Il Tempo"/>
    <meta property="article:published_time" content="2019-11-04T21:54:00+00:00"/>
    <meta property="og:title" content="La Samp di Ranieri rifiata e lascia l'ultimo posto"/>
    <meta property="og:description" content="Al Paolo Mazza la Sampdoria saluta l&amp;rsquo;ultimo posto. Claudio Ranieri trova la sua prima vittoria stagionale sulla panchina blucerchiata e lo fa grazie al sigillo di Gianluca Caprari al 91&amp;rsquo; c"/>
  </head>
  <body>
    <article>
      <h6 class="kicker">0-1 CON LA SPAL</h6>
      <h1>La Samp di Ranieri rifiata e lascia l'ultimo posto</h1>
      <address>
        <time datetime="2019-11-04T21:54:00+00:00">04 Nov 2019, 21:54</time>
      </address>
      <p>Al Paolo Mazza la Sampdoria saluta l’ultimo posto. Claudio Ranieri trova la sua prima vittoria stagionale sulla panchina blucerchiata e lo fa grazie al sigillo di Gianluca Caprari al 91’ contro la Spal battuta 1-0. La Sampdoria sale a quota otto punti in classifica e conquista tre punti fondamentali per la fiducia nonostante una prestazione che lascia intravedere ancora qualche limite offensivo. Senza Quagliarella tenuto in panchina, è Gabbiadini il più pericoloso dell’attacco blucerchiato e il primo squillo della partita è il suo: al 3’ l’ex Napoli recupera una palla vagante e lascia partire un destro terminato a lato. Al 19’ la Spal si affaccia dalle parti di Audero e va vicina al vantaggio: Reca crossa dalla destra, la palla finisce a Strefezza la cui conclusione a botta sicura da posizione defilata termina fuori.</p>
      <p>La Sampdoria è l’unica squadra dei primi cinque campionati europei a non aver segnato neanche un gol nei primi tempi e al 43’ una indecisione tra Vicari e Igor rischia di invertire il trend negativo: l’ex Novara sbaglia il colpo di testa e favorisce Gabbiadini steso da Igor prima dell’ingresso in area: Chiffi concede solo l’ammonizione e dal limite Gabbiadini sfiora la traversa. Nella ripresa è la Spal a partire meglio: Petagna illumina per Strefezza che crossa per Moncini ma Depaoli evita il peggio e in spaccata si rifugia in calcio d’angolo. L’episodio non scuote la Sampdoria costretta a subire un monologo della Spal con quasi il 60% di possesso palla. Claudio Ranieri intuisce il momento difficile della squadra e decide di cambiare: fuori Gabbiadini, dentro Ramirez.</p>
      <p>E nel momento migliore della Spal, la Sampdoria sfiora il vantaggio grazie ad un regalo della difesa dei padroni di casa: Vicari sbaglia un rinvio, Bonazzoli viene anticipato e travolto da Berisha in area ma per Chiffi non è calcio di rigore. All’85’ Bonazzoli è ancora pericoloso: sugli sviluppi di una mischia in area, l’attaccante classe 1992 ha lo spazio per calciare ma smorza la conclusione e rende la vita facile a Berisha bravo a bloccare a terra in due tempi. La svolta della partita arriva solamente al 91’: Ranieri concede spazio a Caprari che ripaga la fiducia con un colpo di testa su sponda di Ramirez che vale il definitivo 1-0 e la prima vittoria stagionale per l’allenatore romano.</p>
      <related>
        <h4>Articoli Correlati</h4>
        <a href="https://www.iltempo.it/as-roma/2019/10/20/news/sampdoria-roma-pari-ranieri-ferma-giallorossi-fonseca-tribuna-infortuni-kalinic-cristante-1227281/"/>
        <a href="https://www.iltempo.it/sport/2019/10/11/news/-ranieri-claudio-ranieri-sampdoria-samp-allenatore-squadra-calcio-roma-serie-a-1223719/"/>
      </related>
    </article>
  </body>
</html>