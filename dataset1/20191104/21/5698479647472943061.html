<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/04/iran-scales-back-nuclear-pact-compliance-with-new-centrifuges-move"/>
    <meta property="og:site_name" content="euronews"/>
    <meta property="article:published_time" content="2019-11-04T21:08:17+00:00"/>
    <meta property="og:title" content="آمریکا راه‌اندازی سانتریفوژهای نسل۶ را «اشتباه بزرگ» تهران خواند"/>
    <meta property="og:description" content="رئیس سازمان انرژی اتمی ایران: «امروز ما شاهد راه‌اندازی زنجیره‌ ۳۰ تایی ماشین‌های سانتریفوژ IR6 هستیم، البته بنده بعداً درباره این موضوع شرح خواهم داد چون مسائل بیش از این حرفهاست.»"/>
  </head>
  <body>
    <article>
      <h1>آمریکا راه‌اندازی سانتریفوژهای نسل۶ را «اشتباه بزرگ» تهران خواند</h1>
      <address><time datetime="2019-11-04T21:08:17+00:00">04 Nov 2019, 21:08</time> by <a rel="author">یورونیوز فارسی </a></address>
      <p>در پی اعلام راه‌اندازی زنجیره ۳۰‌تایی سانتریفو‌ژهای پیشرفته «آی‌آر۶» از سوی ایران، ایالات متحده آمریکا در واکنشی این اقدام ایران را «گامی بزرگ در مسیر اشتباه» توصیف کرد.</p>
      <p>علی اکبر صالحی، رئیس سازمان انرژی اتمی ایران روز دوشنبه در جریان بازدید از مجتمع غنی‌سازی نطنز گفت: «امروز ما شاهد راه‌اندازی زنجیره‌ ۳۰تایی ماشین‌های سانتریفوژ IR6 هستیم، البته بنده بعداً درباره این موضوع شرح خواهم داد چون مسائل بیش از این حرفهاست.»</p>
      <p>وی همچنین افزود که در حال حاضر ۶۰ سانتریفیوژ پیشرفته نسل ۶ در حال فعالیتند.</p>
      <p>آقای صالحی همچنین با اشاره به اینکه در ۲ ماه گذشته حدود ۱۵ سانتریفیوژ نسل جدید در نطنز نصب شده، گفت: «الان مقدار سوی ما رسیده به ۸۶۶۰ سو و تولید اورانیوم ما که قبل از گام سوم کاهش تعهدات برجامی حدود ۴۵۰ گرم در روز بود الان به بیش از ۵ هزار گرم رسیده است.»</p>
      <p>رئیس سازمان انرژی اتمی با اشاره به اینکه قرار بوده در سه تا چهار سال آینده زنجیره ۳۰‌تایی راه اندازی شود اما در وضعیت کنونی «در یک چالش سیاسی قرار گرفتیم» و به دستور مقامات ارشد قرار شد که «این چالش را حتما به نمایش بگذاریم.»</p>
      <figure>
        <iframe data-src="https://twitter.com/euronewses/status/1191400749978267650" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>در پی انتشار این خبر، علاوه بر آمریکا، آلمان نیز روز دوشنبه در واکنشی گفت راه اندازی سانتریفیوژهای مدرن از سو ایران برجام را به خطر می اندازی و از تهران خواست به الزامات برجام بازگردد.</p>
      <p>طبق توافق اتمی میان ایران و قدرتهای جهانی در سال ۲۰۱۵، ایران فقط مجاز به استفاده از سانتریفیوژهای نسل اول است.</p>
      <p>در پی خروج آمریکا از توافق برجام و تحریم فروش نفت ایران، تهران تا کنون در ۳ گام به کاهش تعهدات هسته‌ای خود اقدام کرده است و مقامات تهران می‌گویند در صورتی که طرف‌های اروپایی راهی برای بهره بردن ایران از مزایای برجام، بویژه تضمین فروش نفت ایران پیدا نکنند ممکن است به زودی گام چهارم کاهش تعهدات هسته‌ای را نیز به اجرا بگذارند.</p>
    </article>
  </body>
</html>