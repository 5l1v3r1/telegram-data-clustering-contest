<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/04/a-lugos-orvos-perenek-folytatasa-ellen-tuntettek-budapesten"/>
    <meta property="og:site_name" content="infostart"/>
    <meta property="article:published_time" content="2019-11-04T21:58:21+00:00"/>
    <meta property="og:title" content="A lúgos orvos perének folytatása ellen tüntettek Budapesten"/>
    <meta property="og:description" content="Az EZT NEM! - Sárga rózsával az igazságért címmel meghirdetett tüntetés résztvevői a Clark Ádám téren gyűltek össze hétfő este."/>
  </head>
  <body>
    <article>
      <h1>A lúgos orvos perének folytatása ellen tüntettek Budapesten</h1>
      <address><time datetime="2019-11-04T21:58:21+00:00">04 Nov 2019, 21:58</time> by <a rel="author">Infostart / MTI</a></address>
      <h3>Az EZT NEM! - Sárga rózsával az igazságért címmel meghirdetett tüntetés résztvevői a Clark Ádám téren gyűltek össze hétfő este.</h3>
      <p>Szentesi Éva író, Péterfy-Novák Éva író és Mérő Vera nőjogi aktivista szervezett békés demonstrációt.</p>
      <p>A résztvevők a lúgos orvosként ismertté vált B. Krisztián orvos-kórházigazgató alkotmányjogi panasza ellen tiltakoztak. A férfit életveszélyt okozó testi sértés és más bűncselekmények miatt 11 év fegyházban letöltendő börtönbüntetésre ítélte a Kúria, mert az ítélet szerint megcsonkította és maradandó károsodást okozott volt barátnőjének.</p>
      <p>B. Krisztián alkotmányjogi panaszt nyújt be november 5-én. Az ügye még folyamatban volt, amikor megváltozott a Büntetőeljárási törvény, és emiatt B. Krisztián úgy véli, alkotmányos jogai sérülhettek. (A panasz lényege szerint a régi törvény alapján még lehetett beadni jogorvoslati kérelmet, az új szerint már nem, és e változással elesett egy alkotmányos lehetőségétől - foglalta össze az <a href="https://index.hu/belfold/2019/11/04/szabadlabra_helyezhetik_a_lugos_orvost/">Index</a>.) Azt szeretné, hogy emiatt semmisítsék meg a jogerős ítéletet.</p>
      <p>Az Alkotmánybíróság (Ab) november 5-én dönt arról, hogy helyt ad-e az alkotmányjogi panasznak. Az Ab jelenleg a Parlament egyik irodahelyiségében ülésezik a Donáti utcai épület felújítása miatt, ezért vonultak a képviselők a meghirdetett alkotmánybírósági helyszín helyett a Kossuth térre.</p>
      <p>
        <i>Nyitókép: MTI/Mónus Márton</i>
      </p>
    </article>
  </body>
</html>