<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/kosmos/article/2019001/apeleftherononte-50-falenes-belougka-sti-rosiki-apo-anatoli.html"/>
    <meta property="og:site_name" content="News.gr"/>
    <meta property="article:published_time" content="2019-11-04T21:21:40+00:00"/>
    <meta property="og:title" content="Απελευθερώνονται 50 φάλαινες μπελούγκα στη ρωσική Άπω Ανατολή"/>
    <meta property="og:description" content="Τα θαλάσσια θηλαστικά βρίσκονταν στοιβαγμένα σε μικρές δεξαμενές"/>
  </head>
  <body>
    <article>
      <h1>Απελευθερώνονται 50 φάλαινες μπελούγκα στη ρωσική Άπω Ανατολή</h1>
      <address>
        <time datetime="2019-11-04T21:21:40+00:00">04 Nov 2019, 21:21</time>
      </address>
      <h3>Τα θαλάσσια θηλαστικά βρίσκονταν στοιβαγμένα σε μικρές δεξαμενές</h3>
      <p>Η επιχείρηση μεταφοράς και εν συνεχεία απελευθέρωσης στην ανοιχτή θάλασσα των 50 <a href="https://www.news.gr/tag/falena"><b>φαλαινών</b></a> μπελούγκα που έχουν απομείνει στον κόλπο Σρένταγια στην περιοχή Πριμόριε της ρωσικής Άπω Ανατολής έχει προγραμματισθεί για αύριο, Τρίτη, ανακοίνωσε σήμερα το Επιστημονικό Ερευνητικό Ινστιτούτο Αλιείας και Ωκεανογραφίας.</p>
      <p>«Σήμερα στον κόλπο Σρένταγια ολοκληρώθηκε η σχετική προετοιμασία για την απελευθέρωση των φαλαινών στο φυσικό τους περιβάλλον. Η μεταφορά τους θα ξεκινήσει αύριο», αναφέρεται στην ανακοίνωση του Ινστιτούτου, σύμφωνα με το Αθηναϊκό Πρακτορείο Ειδήσεων.</p>
      <p>Στην ίδια ανακοίνωση αναφέρεται ότι μέχρι στιγμής έχουν πραγματοποιηθεί όλα τα τέστ ελέγχου των μέσων μεταφοράς τους, ενώ οι επιστήμονες μαζί με τους κτηνιάτρους ολοκλήρωσαν την επίβλεψη των δεξαμενών μέσα στις οποίες θα μεταφερθούν οι φάλαινες και οι οποίες έχουν τοποθετηθεί στα ερευνητικά πλοία. Πριν ξεκινήσει η μεταφορά τους οι κτηνίατροι θα πραγματοποιήσουν τον τελευταίο έλεγχο των θαλάσσιων θηλαστικών, αναφέρεται στην ανακοίνωση.</p>
      <p>Η απόφαση για την απελευθέρωση των 50 φαλαινών που έχουν απομείνει στο καταφύγιο θαλάσσιων θηλαστικών στην θάλασσα ανοιχτά του Πριμόριε ελήφθη στις 24 Οκτωβρίου από το επιστημονικό συμβούλιο του Επιστημονικού Ερευνητικού Ινστιτούτου Αλιείας και Ωκεανογραφίας.</p>
      <p>Τον περασμένο Φεβρουάριο δόθηκαν στη δημοσιότητα φωτογραφίες που εικόνιζαν 11 όρκες και 93 μπελούγκα στριμωγμένες σε μικρές δεξαμενές, γεγονός που προκάλεσε έντονες διαμαρτυρίες σε όλον τον κόσμο. Περισσότεροι από 1,5 εκατομμύριο άνθρωποι -μεταξύ αυτών και ο σταρ του Χόλιγουντ Λεονάρντο Ντι Κάπριο- υπέγραψαν ένα διαδικτυακό αίτημα ζητώντας την άμεση απελευθέρωσή τους.</p>
      <p>Στις 27 Αυγούστου οι ρωσικές αρχές ανακοίνωσαν ότι απελευθερώθηκαν και οι τελευταίες όρκες που κρατούνταν αιχμάλωτες επί έναν χρόνο σε ένα υποτυπώδες καταφύγιο, στη ρωσική Άπω Ανατολή.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/kosmos/article/1911191/apeleftherothikan-orkes-pou-kratountan-echmalotes-sti-rosiki-apo-anatoli.html"/>
        <a href="https://www.news.gr/kosmos/article/1876184/peripou-50-falenes-piloti-ekvrasthikan-stis-noties-aktes-tis-islandias.html"/>
        <a href="https://www.news.gr/kosmos/article/1811344/i-orkes-ke-i-falenes-belougka-pou-apeleftherothikan-dianisan-idi-140-chiliometra.html"/>
      </related>
    </article>
  </body>
</html>