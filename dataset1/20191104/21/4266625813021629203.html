<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/04/shcho_robyty_yakshcho_u_vas_zabyrayut_pidval__porady_vid_ministra_babak_1683609"/>
    <meta property="og:site_name" content="ZIK.UA"/>
    <meta property="article:published_time" content="2019-11-04T21:11:00+00:00"/>
    <meta property="og:title" content="Що робити, якщо у вас забирають підвал, – поради від міністра Бабак"/>
    <meta property="og:description" content="Мешканців багатоквартирних будинків тривалий час вводили в оману, переконуючи в тому, що їхні домівки перебувають у комунальній власності міста. Насправді ж будинки з моменту приватизації стали спільною власністю городян."/>
  </head>
  <body>
    <article>
      <h1>Що робити, якщо у вас забирають підвал, – поради від міністра Бабак</h1>
      <address>
        <time datetime="2019-11-04T21:11:00+00:00">04 Nov 2019, 21:11</time>
      </address>
      <p>
        <b>Мешканців багатоквартирних будинків тривалий час вводили в оману, переконуючи в тому, що їхні домівки перебувають у комунальній власності міста. Насправді ж будинки з моменту приватизації стали спільною власністю городян.</b>
      </p>
      <p>Про це в ефірі проєкту <a href="https://zik.ua/tv/project/hard/">«HARD з Влащенко»</a> на телеканалі <a href="https://zik.ua/news/2018/12/19/nardep_nazvav_sposoby_povernennya_u_spivvlasnist_orendovanogo_prymishchennya_u_1473327">ZIK</a> розповіла міністр розвитку громад на території України Альона Бабак.</p>
      <p>Ведуча проєкту Наташа Влащенко зізналась: сама зіткнулась із випадком, коли невідомі привласнюють майно мешканців багатоквартирних будинків. У помешканні, одна із квартир якого їй належить, «невідомо хто» захопив підвал.</p>
      <p>«На практиці жильці не можуть знайти правди і не знають, куди звертатись. Поліція не хоче мати із цим справи, а про депутатів кажуть, що вони просто в долі», – розповіла Влащенко.</p>
      <figure>
        <iframe src="https://www.youtube.com/embed/jTDgzOrf-Ic" width="640" height="360" data-service="Youtube" scrolling="no"/>
      </figure>
      <p>У свою чергу Альона Бабак зазначила: зараз мешканці багатоквартирних будинків є заручниками «тривалої кампанії по введенню людей в оману». Населення багато років переконували в тому, що їхні домівки перебувають у комунальній власності міста.</p>
      <p>«Це абсолютна неправда. Будинки з моменту приватизації стали нашою спільною власністю», – наголосила Бабак.</p>
      <p>«У мене як у міністра є завдання вийти з потужною комунікаційною кампанією щодо роз’яснення реформи. Ми вже навіть розробили концепцію цієї кампанії, фактично, робитимемо такі три величезні блоки. Перший називатиметься «Я – власник», другий – «Я – розумний споживач» і третій – «Я – ощадливий споживач». Будемо роз’яснювати усіма відомими способами саме можливості кожного із власників багатоквартирного будинку щодо реалізації себе як власника», – додала міністр.</p>
      <p>Вона зазначила: саме ця кампанія відповідатиме на запитання, що робити людям, у яких захопили підвал, куди звертатися та як не допустити повторення такої ситуації.</p>
      <p>«Зараз ж потрібно звернутись до держреєстру власників майнових прав нерухомості і отримати інформацію про те, хто є власником цього підвалу. Якщо побачите, що підвал був проданий, або є рішення міської ради, потрібно негайно подавати до суду», – розповіла Бабак.</p>
      <p>Міністр підкреслила: є два рішення Конституційного суду, у яких йдеться, що власникам квартир належать допоміжні приміщення будинку.</p>
      <p>«Якщо підвал є нежитловим приміщенням, він не може бути приватизованим», – наголосила Бабак.</p>
      <p>Як повідомлялось раніше, народний депутат України 8 скликання Юрій Левченко <a href="https://zik.ua/news/2018/12/19/nardep_nazvav_sposoby_povernennya_u_spivvlasnist_orendovanogo_prymishchennya_u_1473327">зазначав</a>: раніше відбулась масова незаконна приватизація підвалів та інших нежитлових приміщень багатоквартирних будинків. Сьогодні повернути їх у спільну власність мешканців будинку стало справжньою проблемою. Це можна зробити, наприклад, через судовий позов, але «його ще потрібно виграти».</p>
      <related>
        <h4>читайте також</h4>
        <a href="https://zik.ua/news/2019/11/04/osbb_v_smartfoni__te_do_chogo_maiemo_yty__babak_1683671"/>
        <a href="https://zik.ua/news/2019/11/04/svitovyy_nonsens_potribno_vvodyty_zhytlovu_inspektsiyu_dlya_osbb__babak_1683657"/>
        <a href="https://zik.ua/news/2019/11/04/vyrishennya_zhytlovogo_pytannya_ukraintsiv_babak_obitsyala_nastupnogo_roku_1683635"/>
        <a href="https://zik.ua/news/2019/11/04/alona_babak_u_programi_hard_z_vlashchenko_v_efiri_telekanalu_zik__1683405"/>
      </related>
    </article>
  </body>
</html>