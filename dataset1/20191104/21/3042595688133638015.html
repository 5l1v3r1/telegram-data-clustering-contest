<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/snakker-ut-om-blemma---total-bom/71782816"/>
    <meta property="og:site_name" content="Dagbladet.no"/>
    <meta property="article:published_time" content="2019-11-04T21:20:41+00:00"/>
    <meta property="og:title" content="Snakker ut om blemma: - Total bom"/>
    <meta property="og:description" content="Tore Sagen snakker for første gang ut om misforstått rasisme i NRK-programmet."/>
  </head>
  <body>
    <article>
      <h1>Snakker ut om blemma: - Total bom</h1>
      <h2>Tore Sagen snakker for første gang ut om misforstått rasisme i NRK-programmet.</h2>
      <address><time datetime="2019-11-04T21:20:41+00:00">04 Nov 2019, 21:20</time> by <a rel="author">Anders Grønneberg</a></address>
      <p>Tirsdag 4. november ble komiker Tore Sagen, kjent fra den populære tv-serien «Side om side» og «Radioresepsjonen» i NRK, presentert i podkasten <a href="https://podtail.com/no/podcast/juicy-en-podkast-med-jonis-josef/14-tore-sagen/">«Juicy med Jonis»</a> til humorkollega Jonis Josef.</p>
      <h3>- Jeg blir sint</h3>
      <p>Jonis Josef var en av dem som gikk hardest ut og kritiserte <a href="https://www.dagbladet.no/kultur/radioshow-refses-sammenlikner-negre-med-aper/71769380">Tore Sagens innslag i «Radioresepsjonen» </a>i forrige uke, der han lirer av seg klassiske rasefordommer forkledd som humor og ironi.</p>
      <p>
        <b>- Til og med jeg blir sint av å høre på teksten, det er jo bare rasisme, sier Tore Sagen i podkasten.</b>
      </p>
      <p>I innslaget «Flauhetskonkurransen» ytrer Tore Sagen noe av det flaueste han kan tenke seg: rasisme og klimafornekting.</p>
      <h3>Motsatt rasisme</h3>
      <p>Slik åpner Tore Sagen når han skal snakke om rase, og sammenlikner den afrikanske rasen med aper:</p>
      <p>- Jeg tror negre er dårligere mennesker enn hvite, fordi det er kortere tid siden de var jegere og sankere på savannen.</p>
      <p>
        <b>Tiraden på noen minutter er isolert sett grovt krenkende og rasistisk, men Sagens intensjon er det motsatte.</b>
      </p>
      <p>To dager seinere, torsdag, ble Kringkastingsrådet bombardert av klager. Det kokte i aviser og sosiale medier, og innslaget ble raskt fjernet fra NRKs nettsider.</p>
      <p>
        <b>- Jeg ville overgå alle</b>
      </p>
      <p>- Det tok helt av, både du og jeg mottok grove trusler. Jeg måtte til slutt fjerne mitt innlegg, sier Jonis (uttales Jørnis) i podkasten, som ble spilt inn mandag ettermiddag.</p>
      <p>
        <b>Både han og Sagen ble overrasket over reaksjonene, og folk trodde det faktisk var Sagens oppriktige meninger.</b>
      </p>
      <p>- Jeg ville overgå alle, inkludert meg selv, forteller Sagen, og forklarer at det var derfor han uttalte de rasistiske meningene - holdninger han overhodet ikke har selv.</p>
      <h3>Unnskylder ikke</h3>
      <p>Nærmere midtveis i den fem kvarter lange podkasten, der Sagen dels bedriver selvpisking, og dels lar seg småpiske av Josef - vil han likevel ikke unnskylde:</p>
      <p>- Jeg har ikke unnskyldt dette. Jeg tenker fortsatt at hensikten min trumfer reaksjonen på det. Men jeg forstår at folk reagerer, selv om de forstår konteksten.</p>
      <p>
        <b>Hensikten var god, men nedslaget var en total bom, konkluderer Sagen, og legger til at både rasister og antirasister er sint på ham.</b>
      </p>
      <p>- Resett-folk er også sure på meg, fordi jeg trakk innslaget, sier han i podkasten.</p>
      <h3>N-ordet kan brukes</h3>
      <p>I den grad Sagen slipper til, for det er Josef som har den verbale føringen i podkasten, så lover han aldri å bruke n-ordet mer.</p>
      <p>- Ordet neger er vemmelig å bruke, det bør ikke brukes mer, sier Sagen.</p>
      <p>
        <b>Jonis Josef mener at n-ordet kan også brukes av hvite komikere - men da må det brukes riktig:</b>
      </p>
      <p>- Du har brukt ordet ganske løst. Vi som er svarte, opplever det som rasisme. Når du tørker støv av et slikt ord, forventer jeg at du gjør det med mer klasse.</p>
      <h3>Ingen slagen mann</h3>
      <p>Tore Sagen forteller at hans Instagram-konto ligger i ruiner etter å ha blitt bombardert av lytterne, med- og motstandere. Han legger også til at det var ham, og ikke NRK-ledelsen, som fjernet innslaget fra NRKs nettsider.</p>
      <p>
        <b>- NRK ville forsvare det, men jeg presset ledelsen til å fjerne det, sier Sagen.</b>
      </p>
      <p>Humoristen er ingen slagen mann, selv om Jonis Josef lekser opp om kontekst og premisser for bruk av n-ordet, så legger han lakonisk til:</p>
      <p>- Jeg er traumatisert, kan ikke røre rase-temaet noen gang igjen. Nå tar jeg det igjen på homoer og feite folk.</p>
      <h3>NRK mener folk misforstår</h3>
      <p>Redaksjonssjef Rune Lind i NRK Underholdning sa dette til Dagbladet forrige uke, da det stormet som verst:</p>
      <p>
        <b>- Det er trist at så mange misforstår innholdet.</b>
      </p>
      <p>- Men vi forstår at det kan misforstås, Det er trist at så mange misforstår innholdet. Men vi forstår at det kan misforstås, og derfor er det NRK-ledelsens og Tores Sagens ønske å fjerne dette fra våre nettsider, sier Rune Lind.</p>
    </article>
  </body>
</html>