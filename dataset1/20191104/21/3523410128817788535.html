<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638184/%D8%AF%DB%8C%D8%AF%D8%A7%D8%B1-%D8%A8%D8%A7%D8%B3%DB%8C%D9%84-%D8%A8%D8%A7-%D8%A7%D9%84%D8%AD%D8%B1%DB%8C%D8%B1%DB%8C-%D9%88-%D9%86%DA%AF%D8%A7%D9%87%E2%80%8C%E2%80%8C%D9%87%D8%A7-%D8%A8%D9%87-%D9%86%D8%AA%D8%A7%DB%8C%D8%AC-%D8%A2%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T21:29:00+00:00"/>
    <meta property="og:title" content="دیدار باسیل با الحریری و نگاه‌‌ها به نتایج آن"/>
    <meta property="og:description" content="وزیر خارجه لبنان امروز با سعد الحریری نخست وزیر مستعفی لبنان برای برون‌رفت این کشور از بحران دیدار کرد."/>
  </head>
  <body>
    <article>
      <h1>
        <a href="https://www.bultannews.com/fa/news/638184/%D8%AF%DB%8C%D8%AF%D8%A7%D8%B1-%D8%A8%D8%A7%D8%B3%DB%8C%D9%84-%D8%A8%D8%A7-%D8%A7%D9%84%D8%AD%D8%B1%DB%8C%D8%B1%DB%8C-%D9%88-%D9%86%DA%AF%D8%A7%D9%87%E2%80%8C%E2%80%8C%D9%87%D8%A7-%D8%A8%D9%87-%D9%86%D8%AA%D8%A7%DB%8C%D8%AC-%D8%A2%D9%86">دیدار باسیل با الحریری و نگاه‌‌ها به نتایج آن</a>
      </h1>
      <h2>وزیر خارجه لبنان امروز با سعد الحریری نخست وزیر مستعفی لبنان برای برون‌رفت این کشور از بحران دیدار کرد.</h2>
      <address><time datetime="2019-11-04T21:29:00+00:00">04 Nov 2019, 21:29</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، «جبران باسیل» وزیر خارجه <b>لبنان</b> امروز با «<b>سعد الحریری</b>»، نخست وزیر مستعفی لبنان در بیت الوسط (محل اقامت الحریری) دیدار کرد.</p>
      <p>وبگاه خبری «<a href="https://www.almarkazia.com/ar/news/show/166331/%D9%86%D8%AA%D8%A7%D8%A6%D8%AC-%D9%84%D9%82%D8%A7%D8%A1-%D8%A7%D9%84%D8%AD%D8%B1%D9%8A%D8%B1%D9%8A-%D8%A8%D8%A7%D8%B3%D9%8A%D9%84-%D8%AA%D8%B1%D8%B3%D9%85-%D9%85%D9%84%D8%A7%D9%85%D8%AD-%D8%A7%D9%84%D9%85%D8%B1%D8%AD%D9%84%D8%A9-%D8%A7%D9%84%D9%85%D9%82%D8%A8%D9%84">المرکزیه</a>» لبنان نوشت: منابع سیاسی آشنا به سیر امور در عرصه سیاسی لبنان و تحرکات روی خط تشکیل کابینه جدید این کشور معتقدند، دعوت «<b>میشل عون</b>» رئیس جمهور لبنان به رایزنی‌های درون پارلمانی برای معرفی مامور تشکیل کابینه لبنان توسط اکثریت پارلمان با نتیجه نشست امروز میان سعد الحریری و باسیل در ارتباط است.</p>
      <p>با توجه به این جلسه ، چشم انداز مرحله بعدی از نظر سیاسی ، دولتی و حتی اقتصادی و امنیتی آشکار می‌شود. اگر این جلسه منجر به نتایج مثبتی شود که بر اساس آن بتوان روند تشکیل دولت را آغاز کرد، رئیس جمهور امشب یا حداکثر تا فردا فراکسیون‌های پارلمانی و نمایندگان مستقل را به کاخ ریاست جمهوری دعوت می‌کند تا نظر خود را در مورد کسی که آن را برای نخست وزیری شایسته‌تر می‌دانند مطرح کنند و او مامور تشکیل کابینه شود.</p>
      <p>به گفته منابع مذکور، اما اگر دیدگاه‌های بین دو طرف بر سر حل بسیاری از مسائل سیاسی و مدیریت کشور با یکدیگر در تضاد باشد اوضاع به نقطه صفر بازمی‌گردد و تلاش‌های میانجی‌ها برای در کنار هم نشاندن این دو رجل سیاسی به شکست منجر شده است و بار دیگر صحبت از یک شخصیت سیاسی اهل تسننی می‌شود که می‌تواند مورد قبول لبنان و طرف های عربی قرار گیرد تا  سکاندار مرحله‌ای در لبنان شود که با چالش‌های منطقه‌ای و بین المللی روبروست و نقشه‌ها و سیاست‌ها در بسیاری از کشورهای پیرامون آن در حال از نو ترسیم شدن است.</p>
      <p>منابع سیاسی با اشاره به دشواری‌های متعددی که کاخ بعبدا برای ایجاد یک جایگزین برای الحریری با آن روبرو بوده است، گفت: از همین رو انتظار می‌رود گروه‌های لبنانی به  توافق قبلی بازگشته و با پذیرش دیدگاه‌ها و خواسته‌های وی از او برای تکمیل دوره نخست وزیری‌اش حمایت کنند.</p>
      <p>جبران باسیل وزیر خارجه لبنان داماد میشل عون رئیس جمهور این کشور و رئیس جریان ملی آزاد یکی از مهمترین جریان‌های مسیحی همپیمان حزب الله است.</p>
      <p>روزنامه «الاخبار» لبنان چند روز پیش نوشته بود، الحریری با هدف کنار زدن جبران باسیل و حزب الله به دنبال تشکیل یک دولت تکنوکرات است.</p>
      <p>الاخبار امروز هم نوشت: از نظر الحریری اخراج «جبران باسیل» وزیر خارجه و رئیس «التیار الوطنی الحر» و «محمد شقیر» وزیر ارتباطات، عملی شدن مطالبات «سمیر جعجع» (رئیس القوات اللبنانیه) و بازگرداندن اعتبار به نقش «ولید جنبلاط» (رئیس حزب التقدمی الاشتراکی) در قدرت، راه حل بحران لبنان است.</p>
      <p>این روزنامه افزود: سمیر جعجع نیز به توهمات خود بازگشته تا جایی که خودش را «فرمانده مناطق آزاد شده» می‌پندارد. اولویت‌هایی که وی مشخص کرده ارتباطی با مطالبات مردم ندارد. از هفته اول تظاهرات اعلام کرد که هدف او تحقق توازن در داخل کابینه و دستیابی به بیشترین میزان کرسی‌هاست. این حرف جعجع یعنی آنکه تیم وابسته به جریان 14 مارس باید بیشترین کرسی را در کابینه داشته باشند؛ به بیان دیگر جعجع خواهان کودتا علیه نتایج انتخابات پارلمانی اخیر است.</p>
      <p>الاخبار درباره ولید جنبلاط نوشت، او می‌ترسد؛ نمایندگانش را به سمت حزب‌الله می‌فرستد تا تأکید کند جنبشش ارتباطی با جعجع ندارد و از سوی دیگر بر هماهنگی با سعد الحریری در تمام امور تأکید می‌کند.</p>
      <p>این روزنامه در ادامه به جبران باسیل پرداخت و نوشت، باسیل با سخنرانی خود نشان داد بر معادله «لا جبران=لا سعد» اصرار دارد. اگر الحریری بر دولتی متشکل از افراد غیرسیاسی اصرار دارد این قاعده باید شامل خود سعد الحریری هم بشود. </p>
      <p>الاخبار ادامه داد، اما حزب‌الله که تیرهای ناشی از حمایت متحدان و برخی رقبا را تحت عنوان «نجات کشور از فروپاشی» به جان خریده، پس از آنکه توانست حامیان خود (در جنوب) را از تظاهرات و ورود به مداخلات جناحی بازدارد، اکنون راحتتر شده است. حزب‌الله به تحرکات از زاویه آنچه در تمام منطقه می‌گذرد، نگاه می‌کند. این جنبش سیگنال‌هایی سیاسی دریافت کرده که آن را به شک و تردید واداشته است و دیگر تحرکات مردمی را جدای از سیاست عمومی نمی‌داند.</p>
    </article>
  </body>
</html>