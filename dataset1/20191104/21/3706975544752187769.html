<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/zahranicne/1981379_turecko-zadrzalo-starsiu-sestru-zabiteho-vodcu-is-baghdadiho"/>
    <meta property="og:site_name" content="tvnoviny.sk"/>
    <meta property="article:published_time" content="2019-11-04T21:47:00+00:00"/>
    <meta property="og:title" content="Turecko zadržalo staršiu sestru zabitého vodcu IS Baghdádího"/>
    <meta property="og:description" content="Nástupcom Baghdádího na čele IS sa stal bývalý vojak z Iraku Abdalláh Kardáš, známy ako hádží Abdalláh Afarí."/>
  </head>
  <body>
    <article>
      <h1>Turecko zadržalo staršiu sestru zabitého vodcu IS Baghdádího</h1>
      <h2>Nástupcom Baghdádího na čele IS sa stal bývalý vojak z Iraku Abdalláh Kardáš, známy ako hádží Abdalláh Afarí.</h2>
      <address><time datetime="2019-11-04T21:47:00+00:00">04 Nov 2019, 21:47</time> by <a rel="author">BEJRÚT/TASR</a></address>
      <p>Turecko oznámilo, že na severozápade Sýrie zadržalo staršiu sestru zabitého vodcu takzvaného Islamského štátu (IS) abú Bakra Baghdádího. O zadržaní 65-ročnej Rasmíje Awádovej informoval nemenovaný vysokopostavený turecký predstaviteľ, uviedla agentúra AP.</p>
      <p>Baghdádího sestru podľa neho zaistili v pondelok turecké sily v prívesnom kontajneri neďaleko mesta Azáz, v ktorom žila spoločne so svojím manželom, nevestou a piatimi deťmi.</p>
      <p>Oblasť okolo pohraničného mesta Azáz v severozápadnej Sýrii je momentálne pod kontrolou Turecka, ktoré 9. októbra spustilo vojenskú operáciu v severozápadnej Sýrii.</p>
      <p>O Baghdádího staršej sestre je známych len málo informácií. Podľa citovaného tureckého činiteľa sa môže stať cenným zdrojom spravodajských informácií.</p>
      <p>Vyšetrovatelia už začali vypočúvať dospelé osoby zaistené pri pondelkovom zásahu.<br/>Baghdádí zahynul 27. októbra počas operácie amerických síl v severosýrskej provincii Idlib. Podľa prezidenta USA Donalda Trumpa sa Baghdádí odpálil za pomoci samovražednej vesty počas úteku pred príslušníkmi amerických špeciálnych jednotiek, pričom okrem seba usmrtil aj tri svoje deti.</p>
      <p>Nástupcom Baghdádího na čele IS sa stal bývalý vojak z Iraku Abdalláh Kardáš, známy ako hádží Abdalláh Afarí.</p>
    </article>
  </body>
</html>