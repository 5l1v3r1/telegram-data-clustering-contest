<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/eleccions-generals-10-novembre-2019_0_2337966390.html"/>
    <meta property="og:site_name" content="Ara.cat"/>
    <meta property="article:published_time" content="2019-11-04T21:36:47+00:00"/>
    <meta property="og:title" content="Pedro Sánchez anuncia que reincorporarà al Codi Penal la convocatòria de referèndums"/>
    <meta property="og:description" content="El candidat del PSOE també impulsarà una nova assignatura a l'escola sobre valors constitucionals"/>
  </head>
  <body>
    <article>
      <h1>Pedro Sánchez anuncia que reincorporarà al Codi Penal la convocatòria de referèndums</h1>
      <h2>El candidat del PSOE també impulsarà una nova assignatura a l'escola sobre valors constitucionals</h2>
      <address>
        <time datetime="2019-11-04T21:36:47+00:00">04 Nov 2019, 21:36</time>
      </address>
      <p>El primer gran anunci de la campanya electoral ha arribat tan bon punt ha començat el debat a cinc d'aquest dilluns. El candidat del PSOE i president en funcions del govern espanyol, Pedro Sánchez, ha tret l'as de la màniga quan tot just havien passat uns segons, per remarcar que si torna a ser investit es compromet a reincorporar al Codi Penal el delicte per la convocatòria de referèndums, <a href="https://www.ara.cat/politica/dia-convocar-referendum-deixar-delicte_0_2161583822.html">que el Congrés dels Diputats -a iniciativa del propi PSOE- va retirar el 2005</a>. "Incorporarem un nou delicte al Codi Penal per prohibir d'una vegada per totes la convocatòria d'un referèndum", ha assenyalat.</p>
      <p>De fet, el mateix PSOE va votar contra aquesta mesura el passat mes de febrer, quan el PP va plantejar que la convocatòria d'un referèndum fos penada amb presó d'entre tres i cinc anys. Ara, l'enduriment del to dels socialistes respecte l'independentisme els ha fet canviar d'opinió a sis dies de la jornada electoral del 10-N.</p>
      <p>Ha estat Catalunya, de fet, el principal tema a l'inici del debat, tot i que els moderadors han recordat que era un torn obert que no calia limitar a la qüestió catalana. Sánchez ha subratllat que, a Catalunya "no hi ha un problema d'independència, sinó de convivència" i ha prosseguit carregant contra el projecte independentista. El cap de llista del PP, Pablo Cadado, li ha recordat que van ser els socialistes els que van treure les convocatòries de referèndums del Codi Penal i Sánchez li ha replicat que, mentre governaven, els populars "han transferit les competències de Trànsit, Justícia i Presons", entre d'altres "al nacionalisme català".</p>
      <p>El programa electoral del PSOE no fa referència a la reintroducció al Codi Penal de la qüestió dels referèndums i, simplement, fa referència al seu rebuig a l'autodeterminació i a la convocatòria d'una consulta sobre la independència. "En el nostre model no té cabuda un referèndum d'autodeterminació, que el Tribunal Constitucional ha considerat contrari a la Constitució i que, des d'una perspectiva política, provoca la fallida de la societat".</p>
      <p>El del referèndum no ha estat l'únic anunci de Sánchez en el seu primer minut al debat. També ha plantejat dues qüestions més. La primera, la creació d'una nova assignatura per a tota l'educació obligatòria en "valors civils, ètics i constitucionals". La segona, la reforma de la llei audiovisual per exigir un consens de dos terços per escollir els consells d'administració dels mitjans de comunicació públics. "Així evitarem l'ús sectari que fa l'independentisme de TV3", ha apuntat. Sánchez, però, ha obviat que <a href="https://www.ara.cat/media/aprova-unanimitat-nova-Llei-Corporacio_0_2330767049.html">el Parlament ja ha incorporat les majories de dos terços en els mitjans de comunicació públics catalans.</a></p>
      <h3>Nova vicepresidència econòmica</h3>
      <p>Si el PSOE governa en solitari, Sánchez va fer un altre anunci un cop avançava el debat. L'actual ministra d'Economia en funcions, Nadia Calviño, pujarà un graó per convertir-se en la nova vicepresidenta econòmica del govern espanyol, probablement compartint rang amb una altra vicepresidència política, que actualment ocupa Carmen Calvo.</p>
      <p>I encara un altra petició, quan el president en funcions de l'executiu estatal ha demanat als altres quatre líders polítics amb els que ha compartit debat, Pablo Casado (PP), Albert Rivera (Cs), Pablo Iglesias (Unides Podem) i Santiago Abasacal (Vox) que, en cas que no hi hagi acords després del 10-N, es permeti governar a la llista més votada.</p>
    </article>
  </body>
</html>