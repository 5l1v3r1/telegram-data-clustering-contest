<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/rosenborg-trenger-hjelp/71781701"/>
    <meta property="og:site_name" content="Dagbladet.no"/>
    <meta property="article:published_time" content="2019-11-04T21:11:00+00:00"/>
    <meta property="og:title" content="Rosenborg trenger hjelp"/>
    <meta property="og:description" content="Mye kan diskuteres etter Odds 3-2 over Mjøndalen. Det som derimot er helt sikkert er at resultatet betyr mer trøbbel for Rosenborg og Eirik Horneland."/>
  </head>
  <body>
    <article>
      <h1>Rosenborg trenger hjelp</h1>
      <h2>Mye kan diskuteres etter Odds 3-2 over Mjøndalen. Det som derimot er helt sikkert er at resultatet betyr mer trøbbel for Rosenborg og Eirik Horneland.</h2>
      <address><time datetime="2019-11-04T21:11:00+00:00">04 Nov 2019, 21:11</time> by <a rel="author">Morten P KOMMENTAR</a></address>
      <p>
        <b>Odd-Mjøndalen 3–2 (1Lerkendal1)</b>
      </p>
      <p><b>MJØNDALEN LEDET TO</b> ganger, hadde to i stanga og forsvarte seg som løver. Odd kjørte kampen, hadde ballen det meste av tida og marginene da de trengte dem.</p>
      <p>Straffesparket som ga 2-2 (78) kan nemlig diskuteres.</p>
      <p>Torgeir Børvens tøffhet, da han tok mannen som var årsaken Mjøndalens sjølmål (3-2/78), kan diskuteres enda mer.</p>
      <p><b>MEN DET FORANDRER</b> ingen verdens ting. Odd er fortsatt Eliteseriens beste hjemmelag (11-3-0). Mjøndalen er et av de mest uheldige. Og summen av det er det som opptar veldig mange i Fotball-Norge.</p>
      <p>Rosenborgs sesong 2019.</p>
      <p><b>ODD ER ROSENBORGS</b> nemesis i sesonginnspurten 2019, i hvert fall så lenge trønderne klarer å holde Viking på avstand. Det er tredjeplassen Eirik Horneland og kompani festet øynene på da alt begynte å gå den riktige veien etter de åtte første kampene på vårparten.</p>
      <p>Det var målet om tredjeplassen som fikk RBK til å ta utgiften det er å hente Bjørn Maars Johnsen på lån fra AZ Alkmaar.</p>
      <p><b>TRE SERIERUNDER FØR</b> slutt – Bodø/Glimt (H), Viking (B) og Ranheim (H) – må veldig mye gå Rosenborgs vei for at Norges største fotballag skal lande på beina denne sesongen. Per nå er trønderne med én eneste trønder i startoppstillingen i siste seriekamp, Gjermund Aasen mot Strømsgodset, seks poeng bak Bodø/Glimt (2) og fire bak Odd (3).</p>
      <p>Når du ikke har det i egne hender betyr det at du må ha hjelp.</p>
      <p>Alle som kjenner lusa på gangen vet hva det betyr.</p>
      <p>Trøbbel, frustrasjon og nerver.</p>
      <p><b>ETTER SKUFFELSEN I</b> Drammen, den foreløpig siste i en uvant, vond og plundrete sesong på Lerkendal, sa Eirik Horneland at Rosenborg må vinne de tre siste kampene for å ha en sjanse på topp tre og Europa 2020. Det tror jeg ham på. Rosenborg kan ikke regne med noe som helst.</p>
      <p>De må bare ta for seg.</p>
      <p><b>VI TRENGER IKKE</b> vente veldig lenge. Allerede fredag skal Odd til Bergen. Lørdag er det et lite cupfinalevorspiel mellom Haugesund og Viking i Rogaland, og søndag kveld kommer Bodø/Glimt til Trondheim. Euro-2020 tabellen bak Champions League-kandidaten Molde, ser slik ut:</p>
      <ul>
        <li>2 Bodø/Glimt 51 (+20)</li>
        <li>3 Odd 49 (+8)</li>
        <li>4 Rosenborg 45 (+10)</li>
        <li>5 Viking 43 (+10)</li>
      </ul>
      <p><b>GÅR ALT ROSENBORGS</b> vei i serierunde 28 vil de plutselig ha los på sølv, for ikke å snakke om at de vil ha Europa 2020 i egne hender. Går alt i potta – det vil si at Odd slår Brann og Bodø/Glimt vinner på Lerkendal – vil de to siste serierundene være uten betydning.</p>
      <p>Det første, to borteseirer, kan fort skje, der Rosenborg er nå er skjørhet og mangel på flyt lagets varemerke.</p>
      <p>Det andre, at Rosenborgs sesong kan være over i betydningen uinteressant en måned før cupfinalen, er et bortimot umulig scenario å ta in over seg.</p>
      <p><b>LIKE FULLT ER</b> det et faktum, hvilket plager RBK mer enn godt er. Samtidig som det trigger Odd og Bodø/Glimt. For ikke å snakke om resten av Fotball-Norge. Nils Arne Eggen har rett når han sier mye av kritikken som rettes mot Lerkendal handler om misunnelse. Men den handler også om en nasjon stappmett på RBK-suksess. For det er faktisk ikke sånn at den trønderdefinerte sannheten som ble opplest og vedtatt på 90-tallet, at alt som er bra for Rosenborg er bra for norsk fotball, gjelder i 2019.</p>
      <p>Utafor Trøndelag er det faktisk sånn at det er greit at noen andre vinner også.</p>
      <p>Og at andre også får muligheten i Europa.</p>
      <p><b>MJØNDALEN (15) HAR </b>Ranheim (16) hjemme førstkommende søndag. Begge lag har 24 poeng og ligger to bak Strømsgodset og fire bak Tromsø. Laget som taper den kampen rykker ned.</p>
      <p>Blir det uavgjort, og Mjøndalen har spilt uavgjort 12 ganger, rykker mest sannsynlig begge lagene ned.</p>
    </article>
  </body>
</html>