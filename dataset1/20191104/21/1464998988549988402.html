<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://anweshanam.com/index.php/india/news/thiruvalluvar-statue-near-thanjavur-desecrated"/>
    <meta property="og:site_name" content="Anweshanam | Part of A.N.N News Private Limited"/>
    <meta property="article:published_time" content="2019-11-04T21:46:00+00:00"/>
    <meta property="og:title" content="തഞ്ചാവൂരില്‍ തിരുവള്ളുവരുടെ പ്രതിമയ്ക്കുനേരെ ചാണകം തളിച്ചു"/>
    <meta property="og:description" content="തഞ്ചാവൂര്‍: തഞ്ചാവൂരില്‍ വിഖ്യാത കവിയും ചിന്തകനുമായ തിരുവള്ളുവരുടെ പ്രതിമയ്ക്കുനേരെ ചാണകം തളിച്ചു. തഞ്ചാവൂരിലെ പിള്ളയാര്‍പട്ടി പഞ്ചായത്തിന് കീഴിലുള്ള കെട്ടിടത്തിന് സമീപം സ്ഥാപിച്ച പ്രതിമയാണ് ആക്രമിക്കപ്പെട്ടത്. പ്രതിമയുടെ കണ്ണ് പേപ്പറും മണ്ണും ഉപയോഗിച്ച്‌ മൂടിയ നിലയിലുമായിരുന്നു. ..."/>
  </head>
  <body>
    <article>
      <h1>തഞ്ചാവൂരില്‍ തിരുവള്ളുവരുടെ പ്രതിമയ്ക്കുനേരെ ചാണകം തളിച്ചു</h1>
      <address><time datetime="2019-11-04T21:46:00+00:00">04 Nov 2019, 21:46</time> by <a rel="author" href="http://anweshanam.com/author/sreehari" target="_blank">Sreehari</a></address>
      <p>തഞ്ചാവൂര്‍: തഞ്ചാവൂരില്‍ വിഖ്യാത കവിയും ചിന്തകനുമായ തിരുവള്ളുവരുടെ പ്രതിമയ്ക്കുനേരെ ചാണകം തളിച്ചു. തഞ്ചാവൂരിലെ പിള്ളയാര്‍പട്ടി പഞ്ചായത്തിന് കീഴിലുള്ള കെട്ടിടത്തിന് സമീപം സ്ഥാപിച്ച പ്രതിമയാണ് ആക്രമിക്കപ്പെട്ടത്. പ്രതിമയുടെ കണ്ണ് പേപ്പറും മണ്ണും ഉപയോഗിച്ച്‌ മൂടിയ നിലയിലുമായിരുന്നു. </p>
      <p>ഞായറാഴ്ച രാത്രിയാണ് അതിക്രമം ഉണ്ടായതെന്നാണ് സൂചന. സംഭവം ശ്രദ്ധയില്‍പ്പെട്ട വഴിയാത്രക്കാരന്‍ ആണ് വിവരം പൊലിസിനെ അറിയിച്ചത്. ഉടന്‍ വല്ലം പൊലിസ് എത്തി പ്രതിമ വൃത്തിയാക്കി അതിന്‍മേല്‍ പൂമാലയും ചാര്‍ത്തി. </p>
      <p>പ്രതികള്‍ക്കായി അന്വേഷണം ഊര്‍ജിതമാക്കിയിരിക്കുകയാണെന്ന് വല്ലം ഡി.എസ്.പി സീതാരാമന്‍ വ്യക്തമാക്കി. ആക്രമണത്തിന്റെ സി.സി.ടി.വി ദൃശ്യങ്ങള്‍ പൊലിസ് ശേഖരിച്ചിട്ടുണ്ട്.</p>
      <p>സംഭവത്തില്‍ ഡി.എം.കെ പ്രതിഷേധിച്ചു. തമിഴരുടെ നവോത്ഥാനത്തിനായി പ്രവര്‍ത്തിച്ച പെരിയാര്‍, തിരുവള്ളുവര്‍ തുടങ്ങി ആരെയും അപമാനിക്കാവുന്ന സ്ഥിതിയാണ് സംസ്ഥാനത്ത് നിലനില്‍ക്കുന്നതെന്ന് ഡി.എം.കെ അധ്യക്ഷന്‍ സ്റ്റാലിന്‍ കുറ്റപ്പെടുത്തി.</p>
      <p>തിരുവള്ളുവര്‍ കാവി വസ്ത്രവും രുദ്രാക്ഷവും ധരിച്ച രീതിയിലുള്ള ചിത്രങ്ങള്‍ കഴിഞ്ഞ ദിവസം ബി.ജെ.പി പ്രചരിപ്പിച്ചത് വിവാദമായിരുന്നു. തിരുവള്ളുവറെ ഹിന്ദുവായി ചിത്രീകരിക്കാനാണ് ബി.ജെ.പി നീക്കമെന്നും ഇത് അനുവദിക്കില്ലെന്നും ഡി.എം.കെ വ്യക്തമാക്കിയിരുന്നു.</p>
    </article>
  </body>
</html>