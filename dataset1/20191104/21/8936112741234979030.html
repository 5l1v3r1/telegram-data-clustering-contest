<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/liverpool-nie-zamieszka-w-katarskim-hotelu-zaproponowanym-przez-fifa,982929.html"/>
    <meta property="og:site_name" content="TVN24"/>
    <meta property="article:published_time" content="2019-11-04T21:27:00+00:00"/>
    <meta property="og:title" content="Łamali prawa człowieka, Liverpool nie chce tam mieszkać"/>
    <meta property="og:description" content="W grudniu odbędzie się kolejna edycjach Klubowych Mistrzostw Świata. Tym razem zespoły będą rywalizowały w Katarze. Liverpool nie zgodził się na pobyt w jednym z tamtejszych hoteli. Powód? Łamanie ..."/>
  </head>
  <body>
    <article>
      <h1>Łamali prawa człowieka, Liverpool nie chce tam mieszkać</h1>
      <address>
        <time datetime="2019-11-04T21:27:00+00:00">04 Nov 2019, 21:27</time>
      </address>
      <slideshow>
        <figure>
          <img src="https://r-scale-a0.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/00e86a42-00ab-4b9d-bc80-d1db253f3bf3.jpg?type=1&amp;srcmode=0&amp;srcx=1/1&amp;srcy=0/1&amp;srcw=1/1&amp;srch=17/20&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/414e773d5b7e5c06d564f594bf6384d0/937ad03b-4a4e-43cc-8c8b-9557f48e5fef-480p.mp4"/>
          <figcaption>Tak Liverpool świętował zwycięstwo w Lidze Mistrzów</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/618044ca-8796-48f2-9bcb-af37d13858b1-480p.mp4"/>
          <figcaption>Liverpool - Tottenham</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/519c84155964659375821f7ca576f095/955d2327-c084-4873-8839-073b0b9c068a-480p.mp4"/>
          <figcaption>Manchester United mierzył się z Liverpoolem</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/ad4cc1fb9b068faecfb70914acc63395/665a08ed-7751-4c3b-96da-d4d9a3b01100-480p.mp4"/>
          <figcaption>Chelsea - Liverpool w Premier League</figcaption>
        </figure>
        <figcaption>Liverpool wygrał Ligę Mistrzów i zagra na Klubowych Mistrzostwach Świata Foto: Getty Images |</figcaption>
      </slideshow>
      <h3>W grudniu odbędzie się kolejna edycjach Klubowych Mistrzostw Świata. Tym razem zespoły będą rywalizowały w Katarze. Liverpool nie zgodził się na pobyt w jednym z tamtejszych hoteli. Powód? Łamanie praw człowieka.</h3>
      <p>The Reds w grudniu udadzą się do Kataru, gdzie odbędzie się turniej, w którym będą zdecydowanym faworytem. Zespół miał zamieszkać w pięciogwiazdkowym hotelu Marsa Malaz Kempinski położonym na sztucznej wyspie Pearl-Qatar. Tak się jednak nie stanie.</p>
      <figure>
        <img src="https://r-scale-40.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/4bd8990f-eaa3-4af4-af39-8859ccb21af6.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Hotel Marsa Malaz Kempinski<cite>Źródło: Getty Images</cite></figcaption>
      </figure>
      <h3>8 funtów za dzień</h3>
      <p>Jak poinformował serwis The Athletic, decyzję o rezygnacji z miejsca wskazanego przez FIFA podjęli członkowie zarządu, po uprzedniej konsultacji ze szkoleniowcem Juergenem Kloppem. Niewykluczone, że przyczyniło się do tego śledztwo przeprowadzone przez dziennik "Guardian" w październiku 2018 r.</p>
      <p>W jego trakcie wykryto, że imigranci zatrudniani przez hotel otrzymywali bardzo niskie stawki, dalekie od płacy minimalnej, a ponadto regularnie łamane było prawo pracy. Dla przykładu – ochrona parkingu pracowała po 12 godzin przy temperaturze 45 stopni Celsjusza, a zarabiała niewiele ponad 8 funtów za dzień. Tyle w tym miejscu kosztuje szklanka świeżo wyciskanego soku.</p>
      <h3>Dostawali kary, jak przysnęli</h3>
      <p>"Niektórzy mówili, że pracowali po trzy-cztery miesiące bez dnia przerwy, ale jeśli w trakcie swojej zmiany przysnęli, to dostawali karę odpowiadającą pięciodniowej wypłacie" – napisano.</p>
      <p>Dodatkowe kontrowersje rodzi fakt, że niemal wszyscy imigranci musieli zapłacić ponad trzy tysiące funtów firmie rekrutacyjnej, by mieć szansę na pracę. Obiecano im wypłatę w wysokości 270 funtów miesięcznie, ale dostali dokumenty z wpisaną kwotą 125 funtów – to odpowiednik 600 katarskich riali. Pensja minimalna w tym kraju wynosi 750 riali.</p>
      <related>
        <a href="https://eurosport.tvn24.pl/premier-league,112/guardiola-krytykuje-klopp-odbija-pileczke-mane-nie-symuluje,982912.html"/>
      </related>
      <p>Niewolnicze warunki</p>
      <p>The Athletic twierdzi, że Liverpool "poinformował FIFA i władze Kataru o swojej decyzji i postanowił zamieszkać w hotelu na głównej wyspie, który w przeszłości nie był tematem podobnych kontrowersji". Władze światowego futbolu przystały na prośbę klubu.</p>
      <p>Katar jest w trakcie przygotowań do mistrzostw świata, które zorganizuje w 2022 roku. Odkąd przyznano mu prawo do organizacji mundialu, regularnie pojawiają się doniesienia o niemal niewolniczych warunkach pracy dla zatrudnianych imigrantów.</p>
      <p>Swój pierwszy mecz na Klubowych Mistrzostwach Świata Liverpool rozegra 18 grudnia. Rywalizację rozpocznie od półfinału. Mecz o trzecie miejsce i finał zaplanowano na 21 grudnia.</p>
      <p>Autor: PO/TG / Źródło: eurosport.pl, "Daily Mail", "The Guardian", theathletic.com</p>
    </article>
  </body>
</html>