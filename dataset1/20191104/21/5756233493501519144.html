<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619913/%D8%AA%D8%AD%D8%B1%DB%8C%D9%85%E2%80%8C%D9%87%D8%A7%DB%8C-%D8%A2%D9%85%D8%B1%DB%8C%DA%A9%D8%A7-%D8%B9%D9%84%DB%8C%D9%87-%DB%B9-%D9%86%D9%81%D8%B1-%D8%A7%D8%B2-%D9%85%D9%86%D8%B5%D9%88%D8%A8%D8%A7%D9%86-%D8%B1%D9%87%D8%A8%D8%B1-%D8%A7%D9%86%D9%82%D9%84%D8%A7%D8%A8-%D9%88-%D8%B3%D8%AA%D8%A7%D8%AF-%DA%A9%D9%84-%D9%86%DB%8C%D8%B1%D9%88%D9%87%D8%A7%DB%8C-%D9%85%D8%B3%D9%84%D8%AD"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-04T21:15:00+00:00"/>
    <meta property="og:title" content="تحریم‌های آمریکا علیه ۹ نفر از منصوبان رهبر انقلاب و ستاد کل نیروهای مسلح"/>
    <meta property="og:description" content="وزارت خزانه داری آمریکا در حالی که پیشتر دفتر رهبر انقلاب اسلامی را در لیست تحریمی قرار داده بود، این بار اسامی مشخصی را از این عنوان کلی، تحت تحریم قرار داد. از جمله این افراد می‌توان به سید مجتبی خامنه‌ای، فرزند رهبری و ابراهیم رئیسی، رئیس قوه قضاییه اشاره کرد."/>
  </head>
  <body>
    <article>
      <h1>تحریم‌های آمریکا علیه ۹ نفر از منصوبان رهبر انقلاب و ستاد کل نیروهای مسلح</h1>
      <h2>آمریکا پیشتر دفتر رهبر انقلاب را در لیست تحریم قرار داده بود</h2>
      <address>
        <time datetime="2019-11-04T21:15:00+00:00">04 Nov 2019, 21:15</time>
      </address>
      <p>
        <i>وزارت خزانه داری آمریکا در حالی که پیشتر دفتر رهبر انقلاب اسلامی را در لیست تحریمی قرار داده بود، این بار اسامی مشخصی را از این عنوان کلی، تحت تحریم قرار داد. از جمله این افراد می‌توان به سید مجتبی خامنه‌ای، فرزند رهبری و ابراهیم رئیسی، رئیس قوه قضاییه اشاره کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>دفتر کنترل دارایی های خارجی وزارت خزانه داری آمریکا(اوفک) روز دوشنبه با صدور اطلاعیه‌ای علیه ستاد کل نیروهای مسلح جمهوری اسلامی ایران و ۹ شخص حقیقی دیگر که از منصوبان رهبر انقلاب اسلامی در مشاغل مختلف هستند، طرح جدیدی را در راهبرد تروریسم اقتصادی علیه مردم ایران، به اجرا گذاشت.</p>
      <p>به گزارش <b>آفتاب‌نیوز</b>؛ این اطلاعیه افراد تحریم شده را کسانی برشمرده است که از سوی رهبر انقلاب منصوب یا از طرف یا به نمایندگی از ایشان فعالیت می کنند.</p>
      <figure>
        <img src="https://aftabnews.ir/files/fa/news/1398/8/13/355389_640.jpg"/>
      </figure>
      <p>محمد باقری فرمانده ستاد کل نیروهای مسلح، حسین دهقان مشاور رهبری در حوزه صنایع دفاعی، محمد محمدی گلپایگانی رئیس دفتر رهبری، وحید حقانیان معاون اجرایی بیت رهبری، غلامعلی حداد عادل عضو مجمع تشخیص مصلح نظام، علی اکبر ولایتی مشاور امور بین‌الملل رهبری و غلامعلی رشید فرمانده قرارگاه خاتم الانبیا سایر مقاماتی هستند که در فهرست تحریم‌های آمریکا قرار گرفته‌اند.</p>
      <p>به نوشته یورونیوز؛ وزارت خارجه آمریکا همچنین اعلام کرد که جایزۀ دریافت اطلاعات معتبر دربارۀ سرنوشت رابرت لوینسون، کارمند بازنشسته پلیس فدرال آمریکا را تا مبلغ ۲۰ میلیون دلار افزایش داده است.</p>
      <p>به نوشته خبرگزاری ایرنا، هدف از تصمیم امروز اتاق جنگ آمریکا اینگونه ادعا شده که از سرازیر شدن منابع مالی به آنچه که شبکه در سایه مشاوران نظامی و خارجی رهبر انقلاب اسلامی نامیده اند، جلوگیری کند.</p>
      <p>خزانه داری آمریکا که به طور مشخص در این اطلاعیه به حادثه ۱۳ آبان ۱۳۵۸ اشاره کرده است، برخی افراد دفتر رهبر انقلاب اسلامی، مجمع تشخیص مصلحت نظام، ستاد کل نیروهای مسلح و قوه قضاییه را مورد هدف قرار داده است.</p>
      <p>استیون منوچین وزیر خزانه داری ترامپ، اقدام خود را به حوادثی که در سال ۱۹۸۳ در پادگان نیروی دریایی ارتش آمریکا در بیروت و انجمن صهیونیست ها در آرژانتین در سال ۱۹۹۴ رخ داد، گره زده است.</p>
      <p>اقدام امروز خزانه داری آمریکا متعاقب دستور اجرایی دونالد ترامپ رئیس جمهوری آمریکا در ۲۴ ژوئن ۲۰۱۹ برای تحریم دفتر رهبر انقلاب انجام شده است که به موجب آن، محمد جواد ظریف وزیر امور خارجه ایران هم تحریم شده بود.</p>
    </article>
  </body>
</html>