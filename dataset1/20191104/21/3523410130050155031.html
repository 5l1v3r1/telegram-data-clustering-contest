<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638179/%DB%8C%D9%88%D8%B1%D8%B4-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%A8%D9%87-%D8%A8%D8%A7%D9%84%D8%A7%DB%8C-%D8%AC%D8%AF%D9%88%D9%84-%D8%A8%D8%A7-%D8%B4%DA%A9%D8%B3%D8%AA-%D9%81%D9%88%D9%84%D8%A7%D8%AF-%D8%B4%D8%A7%DA%AF%D8%B1%D8%AF%D8%A7%D9%86-%DA%A9%D8%A7%D9%84%D8%AF%D8%B1%D9%88%D9%86-%D8%A8%D9%87-%D8%B3%D9%BE%D8%A7%D9%87%D8%A7%D9%86-%D8%B1%D8%B3%DB%8C%D8%AF%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T21:05:00+00:00"/>
    <meta property="og:title" content="یورش پرسپولیس به بالای جدول با شکست فولاد/ شاگردان کالدرون به سپاهان رسیدند"/>
    <meta property="og:description" content="تیم فوتبال فولاد خوزستان در چارچوب دیداری از هفته دهم رقابت‌های لیگ برتر فوتبال میزبان پرسپولیس بود که در این دیدار تن به شکستی خانگی داد."/>
  </head>
  <body>
    <article>
      <h1>
        <a href="https://www.bultannews.com/fa/news/638179/%DB%8C%D9%88%D8%B1%D8%B4-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%A8%D9%87-%D8%A8%D8%A7%D9%84%D8%A7%DB%8C-%D8%AC%D8%AF%D9%88%D9%84-%D8%A8%D8%A7-%D8%B4%DA%A9%D8%B3%D8%AA-%D9%81%D9%88%D9%84%D8%A7%D8%AF-%D8%B4%D8%A7%DA%AF%D8%B1%D8%AF%D8%A7%D9%86-%DA%A9%D8%A7%D9%84%D8%AF%D8%B1%D9%88%D9%86-%D8%A8%D9%87-%D8%B3%D9%BE%D8%A7%D9%87%D8%A7%D9%86-%D8%B1%D8%B3%DB%8C%D8%AF%D9%86%D8%AF">یورش پرسپولیس به بالای جدول با شکست فولاد/ شاگردان کالدرون به سپاهان رسیدند</a>
      </h1>
      <h2>تیم فوتبال فولاد خوزستان در چارچوب دیداری از هفته دهم رقابت‌های لیگ برتر فوتبال میزبان پرسپولیس بود که در این دیدار تن به شکستی خانگی داد.</h2>
      <address><time datetime="2019-11-04T21:05:00+00:00">04 Nov 2019, 21:05</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، فولاد خوزستان در چارچوب دیدارهای هفته دهم رقابت‌های <b>لیگ برتر فوتبال</b> از ساعت 17:45 امروز (دوشنبه) در ورزشگاه شهدای فولاد خوزستان میزبان <b>پرسپولیس</b> بود که با نتیجه یک بر صفر شکست خورد. مهدی ترابی در دقیقه 8 و از روی نقطه پنالتی برای پرسپولیس گلزنی کرد.</p>
      <p><b>ترکیب فولاد خوزستان:</b> شهاب گردان، فرزاد جعفری (20 - صالح حردانی)، ایوب والی، موسی کولیبالی، حسن بیت‌سعید، محمد قاسمی‌نژاد (76 - امیرحسین باقرپور)، احمد عبدالله‌زاده، محمد آبشک، روح‌الله سیف‌اللهی (53 - صابر حردانی)، لوسیانو پریرا و وحید حیدریه.</p>
      <p><b>ترکیب پرسپولیس: </b>علیرضا بیرانوند، سیدجلال حسینی، محمدحسین کنعانی‌زادگان، مهدی شیری، محمد انصاری، محسن ربیع‌خواه، احمد نوراللهی، محمد نادری (3+90 - محمد نادری)، مهدی ترابی (77 - سیامک نعمتی)، وحید امیری و علی علیپور.</p>
      <p><b>داور:</b> اشکان خورشیدی</p>
      <p><b>نیمه اول<br/>دقیقه 6:</b> ارسال به پشت محوطه جریمه ضربه سر وحید امیری را به دنبال داشت و توپ سرگردان که خطری روی دروازه شهاب گردان نداشت، به دست روح‌الله سیف‌اللهی برخورد کرد تا داور مسابقه اعلام پنالتی کند.</p>
      <p><b>دقیقه 8:</b> مهدی ترابی پشت ضربه پنالتی ایستاد و توانست خلاف جهت حرکت شهاب گردن، توپ را تبدیل به گل کند.</p>
      <p><b>دقیقه 37:</b> اعلام خطای لوسیانو پریرا روی سیدجلال حسینی از سوی اشکان خورشیدی با اعتراض شدید یکی از مربیان فولاد مواجه شد که پشت دروازه مشغول گرم کردن بازیکنان نیمکت‌نشین بود. در ادامه جواد نکونام نیز به تصمیم داور اعتراض کرد تا خورشیدی سرمربی فولادی‌ها را با کارت زرد خود جریمه کند.</p>
      <p><b>دقیقه 42:</b> حمله تند و تیز پرسپولیسی‌ها روی دروازه فولاد، به وحید امیری رسید که او با شهاب گردان تک به تک شد، اما ضربه امیری پس از برخورد با دروازه‌بان فولاد به کرنر رفت.</p>
      <p><b>دقیقه 45:</b> محمد آبشک پشت محوطه جریمه فولاد صاحب موقعیت شد که شوت زمینی او پس از برخورد با بازیکنان پرسپولیس به کرنر رفت.</p>
      <p><b>دقیقه 1+45:</b> کرنر فولادی‌ها خیلی زود از سوی مدافعان پرسپولیس برگشت داده شد که توپ به مهدی ترابی رسید تا او یک ضدحمله را برای تیمش ترتیب دهد. پاس او علی علیپور را در موقعیت خوبی قرار داد که مهاجم سرخپوشان پس از عبور از مدافع فولاد با شهاب گردان تک به تک شد. در نهایت ضربه او از زاویه بسته پس از برخورد به دروازه‌بان فولاد به کرنر رفت.</p>
      <p><b>نیمه دوم<br/>دقیقه 53:</b> محسن ربیع‌خواه از پشت محوطه جریمه شانس خود را برای گلزنی امتحان کرد که شوت او از کنار دروازه به بیرون رفت.</p>
      <p><b>دقیقه 54:</b> صابر حردانی از راهی دور اقدام به شوتزنی به سمت دروازه پرسپولیس کرد که علیرضا بیرانوند موفق به مهار توپ شد.</p>
      <p><b>دقیقه 64: </b>مهدی شیری با شوتی سنگین و ناگهانی سعی در باز کردن دروازه فولاد داشت که شهاب گردان توپ را روانه کرنر کرد.</p>
      <p><b>دقیقه 65:</b> بار دیگر صابر حردانی بود که سعی کرد با شوت از راه دور دروازه پرسپولیس را تهدید کند که بازهم بیرانوند تسلیم نشد، اما به فولادی‌ها یک کرنر داد.</p>
      <p><b>دقیقه 66:</b> کرنر ارسالی روی دروازه پرسپولیس خطرساز شد که در نهایت محمد انصاری تن به کرنر داد تا خطر را دفع کرده باشد.</p>
      <p><b>دقیقه 83:</b> لوسیانو پریرا در محوطه جریمه پرسپولیس می‌توانست قفل دروازه علیرضا بیراوند را باز کند، اما ضربه او پس از برخورد به به پای محمد انصاری تبدیل به کرنر شد.</p>
      <p><b>دقیقه 84:</b> محمد نادری از داور مسابقه کارت زرد دریافت کرد.</p>
      <p><b>دقیقه 3+90</b>: توپی که در محوطه جریمه پرسپولیس بود، توسط مدافعان به صورت ناقص دفع شد که در برگشت شوت بازیکنان فولاد از کنار دروازه به بیرون رفت.</p>
      <p>پرسپولیس با برتری در این دیدار 19 امتیازی شد و از این حیث با سپاهان صدرنشین برابری کرد، اما به دلیل تفاضل گل کمتر نسبت به صدرنشین لیگ، در رده دوم جدول ایستاد.</p>
    </article>
  </body>
</html>