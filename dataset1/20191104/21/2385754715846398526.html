<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/595722/pos-apanta-o-arxiepiskopos-sto-sigma-gia-ton-tzo-loou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-04T21:07:00+00:00"/>
    <meta property="og:title" content="Πώς απαντά ο Αρχιεπίσκοπος στο ΣΙΓΜΑ για τον Τζό Λόου"/>
    <meta property="og:description" content="Ο σάλος για τα χρυσά διαβατήρια σε ξένους επενδυτές συνεχίζεται. Αφορμή, μία ακόμη περίπτωση που βλέπει το φως της δημοσιότητας, με εμπλεκόμενο τον..."/>
  </head>
  <body>
    <article>
      <h1>Πώς απαντά ο Αρχιεπίσκοπος στο ΣΙΓΜΑ για τον Τζό Λόου</h1>
      <address><time datetime="2019-11-04T21:07:00+00:00">04 Nov 2019, 21:07</time> by <a rel="author">Κυριάκος Πενηνταέξ</a></address>
      <p>Ο σάλος για τα χρυσά διαβατήρια σε ξένους επενδυτές συνεχίζεται. Αφορμή, μία ακόμη περίπτωση που βλέπει το φως της δημοσιότητας, με εμπλεκόμενο τον Μαλαισιανό καταζητούμενο από την Ιντερπόλ, Τζο Τάεκ Λόου, ο οποίος πήρε κυπριακό διαβατήριο μέσω του προγράμματος επενδύσεων, τον Σεπτέμβριο του 2015.</p>
      <p>Ο Πρόεδρος Αναστασιάδης ρωτήθηκε, τόσο για την περίπτωση του Μαλαισιανού, όσο και για την περίπτωση των μελών του καθεστώτος της Καμπότζης και κατά πόσο θ΄αφαιρεθούν διαβατήρια.</p>
      <p>«Βεβαιότατα και ναι. Απλώς θα πρέπει να γίνει η δέουσα έρευνα για να αιτιολογείται και με βάση τον Νόμο της Κυπριακής Δημοκρατίας η αφαίρεση της υπηκοότητας. Νομίζω μιλούν από μόνες τους κάποιες περιπτώσεις, αλλά δεν είναι μόνο αυτές που έχουν δει το φως της δημοσιότητας, ενδεχόμενα να υπάρχουν και άλλες», δήλωσε ο Πρόεδρος Αναστασιάδης.</p>
      <p>Τα δημοσιεύματα εμπλέκουν και τον Αρχιεπίσκοπο Χρυσόστομο. Σύμφωνα με αυτά, τον Σεπτέμβριο του 2015, με επιστολές του προς τον τότε υπουργό Εσωτερικών, Σωκράτη Χάσικο, εισηγήθηκε την πολιτογράφηση του Τζο Λόου, επικαλούμενος υπό εξέλιξη συζήτηση για επένδυση σε εκκλησιαστική γη.</p>
      <p>Τελικά το διαβατήριο στον Μαλαισιανό δόθηκε λόγω επένδυσης σε ακίνητο και συγκεκριμένα ότι αγόρασε έπαυλη στην Αγία Νάπα, αξίας πέντε εκατομμυρίων.</p>
      <p>Εκείνη την περίοδο, ο διεθνούς φήμης χρηματιστής, αν και δεν είχε καταδικαστεί, βρισκόταν ήδη στο στόχαστρο των Μαλαισιανών αρχών ως ύποπτος για την υπόθεση του ξεπλύματος, όπως διαφαίνεται από τα τότε δημοσιεύματα ξένων μέσων, όπως της Wall Street Journal, η οποία αποκάλυψε την υπόθεση.</p>
      <p>Ο τέως Υπουργός Εσωτερικών, Σωκράτης Χάσικος, μέσω διαδικτυακής ανάρτησης, δηλώνει ότι η πολιτικογράφηση του Μαλαισιανού ολοκληρώθηκε με τον προβλεπόμενο τρόπο, στον προβλεπόμενο χρόνο και αφότου έγινε η δέουσα έρευνα και δόθηκαν οι απαραίτητες διαβεβαιώσεις από τους αρμόδιους φορείς.</p>
      <p>«Εάν πράγματι ο Αρχιεπίσκοπος ζητά την έκδοση διαβατηρίου σε κάποιον και μέσα σε δύο μέρες εκδίδεται, τότε πρόκειται για τερατώδες σκάνδαλο. Αλλά πρόκειται για τερατώδες ψέμα. Ο ενδιαφερόμενος υπέβαλε, μέσω ελεγκτικού οίκου αίτηση δυόμιση μήνες ενωρίτερα και εξασφάλισε διαβατήριο σε χρόνο, που και άλλοι κατ’ εξαίρεση αιτητές ήταν δυνατό να εξασφαλίσουν τότε. Η Ιντερπόλ διαβεβαίωσε ότι δεν είχε πληροφορίες εναντίον του αιτητή, η Κυπριακή Αστυνομία επιβεβαίωσε το λευκό ποινικό μητρώο του και η Τράπεζα Κύπρου πιστοποίησε την καθαρότητα των χρημάτων της επένδυσης.  Μετά τα όσα επακολούθησαν, η Κυπριακή Δημοκρατία θα πρέπει να του αφαιρέσει την υπηκοότητα, όπως συνέβη με δική μου απόφαση σε προηγούμενη περίπτωση», συνέχισε ο Σωκράτης Χάσικος.</p>
      <p>Σε δήλωσή του στο ΣΙΓΜΑ σχετικά με το θέμα του χρυσού διαβατηρίου, Αρχιεπίσκοπος Χρυσόστομος ανέφερε: «Η δήλωση Σωκράτη Χάσικου με καλύπτει πλήρως. Πράγματι, επιχειρηματίας ανάπτυξης γης, με ειδικότητα την ανέγερση επαύλεων, με πλησίασε και μού είπε κατά πόσο μπορώ να στείλω επιστολή στον Υπουργό Εσωτερικών κύριο Χάσικο, για παραχώρηση υπηκοότητας σε πολυεκατομμυριούχο από τη Μαλαισία, ο οποίος ήθελε να αγοράσει επειγόντως έπαυλη.  Ήρθε ο άνθρωπος, τον γνώρισα και έστειλα επιστολή στον Υπουργό Εσωτερικών για να μελετήσει το θέμα και εφόσον πληροί τις προϋποθέσεις της διαδικασίας και του νόμου, να του παραχωρηθεί χωρίς καθυστέρηση η υπηκοότητα». </p>
      <p>Σύμφωνα με δημοσιογράφο του "Μαλαίσια- κίνι", με την οποία επικοινώνησε το ΣΙΓΜΑ, η όλη υπόθεση κυριαρχεί στην επικαιρότητα της χώρας της με αναφορές στην παραχώρηση του κυπριακού διαβατηρίου στον Τζο Λόου. Σε δηλώσεις του, εκπρόσωπος της Μαλαισιανής Αστυνομίας, επικαλέστηκε πληροφορίες ότι ο Τζο Λόου εξασφάλισε άσυλο σε συγκεκριμένη χώρα, χωρίς να την κατονομάσει, προσθέτοντας ότι αυτή δεν συνεργάζεται για να εκδώσει τον καταζητούμενο.</p>
      <p>Ορισμένα τοπικά μέσα ενημέρωσης μεταδίδουν πως η χώρα που φιλοξενεί τον Λό είναι η Κίνα.</p>
      <p>
        <b>Δείτε σχετικό βίντεο:</b>
      </p>
      <figure>
        <iframe src="https://www.youtube.com/embed/u7iShMDL2jI" width="1903" height="768" data-service="Youtube" scrolling="no"/>
      </figure>
    </article>
  </body>
</html>