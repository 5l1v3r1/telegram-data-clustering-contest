<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/04/gli-stati-uniti-hanno-avviato-formalmente-la-procedura-per-uscire-dallaccordo-sul-clima-di-parigi/"/>
    <meta property="og:site_name" content="Il Post"/>
    <meta property="article:published_time" content="2019-11-04T21:33:24+00:00"/>
    <meta property="og:title" content="Gli Stati Uniti hanno avviato formalmente la procedura per uscire dall’accordo sul clima di Parigi"/>
    <meta property="og:description" content="Il governo degli Stati Uniti ha avviato formalmente la procedura per uscire dall'accordo sul clima di Parigi, notificando le sue intenzioni – dichiarate dal presidente Donald Trump poco dopo la sua elezione – alle Nazioni Unite. Oggi era il primo giorno nel quale i paesi potevano recedere dall'accordo. La procedura"/>
  </head>
  <body>
    <article>
      <h1>Gli Stati Uniti hanno avviato formalmente la procedura per uscire dall’accordo sul clima di Parigi</h1>
      <address>
        <time datetime="2019-11-04T21:33:24+00:00">04 Nov 2019, 21:33</time>
      </address>
      <p>Il governo degli Stati Uniti <a href="https://www.nytimes.com/2019/11/04/climate/trump-paris-agreement-climate.html?campaign_id=60&amp;instance_id=0&amp;segment_id=18506&amp;user_id=a2f64f1dbbfbd643c2c7b58aace3f04b&amp;regi_id=60168601ing-news">ha avviato formalmente</a> la procedura per uscire dall’accordo sul clima di Parigi, notificando le sue intenzioni – dichiarate dal presidente Donald Trump poco dopo la sua elezione – alle Nazioni Unite. Oggi era il primo giorno nel quale i paesi potevano recedere dall’accordo. La procedura si concluderà tra un anno, dopo le prossime elezioni presidenziali statunitensi: quindi potrebbe teoricamente essere invertita dall’eventuale nuovo presidente.</p>
      <p>Per mantenere gli impegni sulle riduzioni delle emissioni senza gli Stati Uniti, scrive il New York Times, servirà un maggior sforzo da parte di paesi come l’India e soprattutto della Cina, il paese che oggi è responsabile della maggior parte delle emissioni inquinanti nel mondo. L’accordo sul clima di Parigi, <a href="https://www.nytimes.com/2017/06/01/climate/paris-climate-change-guide.html?_r=0">il più importante</a> trattato degli ultimi anni per contrastare il riscaldamento globale riducendo sensibilmente le emissioni di anidride carbonica, uno dei principali e più pericolosi gas serra, <a href="http://www.ilpost.it/2015/12/13/accordo-sul-clima/">era stato sottoscritto</a> nel dicembre 2015 dalla precedente amministrazione Obama e da altri 195 paesi; la procedura per uscirne richiede quasi quattro anni. La decisione di Trump potrebbe avere serie conseguenze sul mantenimento degli impegni da parte degli altri stati e sulle condizioni climatiche della Terra, considerato che il riscaldamento globale si sta già verificando e ogni anno perso per contrastarlo fa aumentare il rischio di produrre effetti irreversibili sul clima.</p>
      <blockquote>
        <a href="https://www.ilpost.it/2017/06/02/accordo-clima-spiegato-facile/">L’accordo sul clima, spiegato facile</a>
      </blockquote>
    </article>
  </body>
</html>