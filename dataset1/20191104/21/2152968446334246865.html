<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/04/sled-70-g-evreisko-semeistvo-ot-gyrciia-se-sreshtna-sys-spasitelkata-si.428518"/>
    <meta property="og:site_name" content="Dnes.bg"/>
    <meta property="article:published_time" content="2019-11-04T21:15:00+00:00"/>
    <meta property="og:title" content="След 70 г.: Еврейско семейство от Гърция се срещна със спасителката си"/>
    <meta property="og:description" content="Мелпомени криела 6 души в малката си къща | Dnes.bg"/>
  </head>
  <body>
    <article>
      <h1>След 70 г.: Еврейско семейство от Гърция се срещна със спасителката си</h1>
      <h2>Мелпомени криела 6 души в малката си къща</h2>
      <address><time datetime="2019-11-04T21:15:00+00:00">04 Nov 2019, 21:15</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Като тийнейджърка Мелпомени Дина крие в дома си шестима членове на семейство Мордекай преди да им помогне да избягат. Те са евреи. Тя – гъркиня.</p>
      <p>След повече от 70 години, вече 92-годишната Мелпомени се срещна с две от децата, чиито живот е спасила. И макар такива срещи да не са нещо необичайно в музея на Холокоста в Йерусалим, тази може да е една от последните.</p>
      <p>Оцелелите брат и сестра Сара и Йоси представиха на Мелпомени своите 20 деца и внуци, които нямаше да са тук без нейната помощ.</p>
      <p>"Нямам думи, с които да опиша какво е чувството. Много е емоционално да сме всички заедно отново“, каза Сара пред BBC.</p>
      <p>"Бяхме скрити в дома на Мелпомени. Тя спаси цялото ни семейство. Всички шест души. Не можете да си представите, колко опасно беше за нея това, за семейството й, да ни запазят всички... Спасиха живота ни“, разказва Сара.</p>
      <p>Нацистка Германия окупира Гърция между 1941 и 1944 година. По-голямата част от евреите в страната, близо 80 хил. души, биват убити от нациската армия.</p>
      <p>По време на окупацията, Дина и двете й сестри крият семейство Мордекай в изоставена джамия в град Вериа, край Солун. Там остават близо година, чувайки виковете на другите евреи отвън. Когато нещата стават твърде опасни, а здравето на семейството се влошава, сестрите ги местят в малкия си дом. Една от сестрите й дори отвежда едно от децата на евреите в болница, след като то се разболява сериозно.</p>
      <p>"Те ни хранеха, даваха ни лекарства, предпазваха ни, перяха дрехите ни. Тя ни обичаше много", спомня си Сара.</p>
      <p>Но скривалището им е компрометирано. Когато разбират, сестрите помагат на всички членове на семейството да избягат в различни посоки, за да не бъдат заловени. Едни отиват към горите, други - към планината. Мордекай оцеляват, успяват да се съберат след войната и да заминат за Израел.</p>
      <p>"Сега мога да умра спокойно", каза Мелпомени, виждайки семейството на децата, които някога е спасила.</p>
      <p>Подобни срещи се случваха често в музея, но са рядкост в последните години. Според директора, това може и да е една от последните такива срещи, заради възрастта както на спасените, така и на спасителите.</p>
    </article>
  </body>
</html>