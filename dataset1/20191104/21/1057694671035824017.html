<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/tech/article/2019215/i-elliniki-eteria-pou-diakrithike-se-diagonismo-tis-nasa.html"/>
    <meta property="og:site_name" content="News.gr"/>
    <meta property="article:published_time" content="2019-11-04T21:46:45+00:00"/>
    <meta property="og:title" content="Η ελληνική εταιρεία που διακρίθηκε σε διαγωνισμό της NASA"/>
    <meta property="og:description" content="Συμπεριλήφθηκε στην δεκάδα του iTech II"/>
  </head>
  <body>
    <article>
      <h1>Η ελληνική εταιρεία που διακρίθηκε σε διαγωνισμό της NASA</h1>
      <address>
        <time datetime="2019-11-04T21:46:45+00:00">04 Nov 2019, 21:46</time>
      </address>
      <h3>Συμπεριλήφθηκε στην δεκάδα του iTech II</h3>
      <p>Η ελληνική εταιρεία Nanobionic κατάφερε να συμπεριληφθεί στην τελική δεκάδα του κορυφαίου διαγωνισμού καινοτομίας της NASA, iTech II.</p>
      <p>Όπως αναφέρεται σε σχετική ανακοίνωση, η NASA δημοσιοποίησε στην επίσημη ιστοσελίδα της τον κατάλογο των εταιρειών, που συμπεριλήφθηκαν στην κορυφαία δεκάδα του <a href="https://www.news.gr/tag/diagonismos">διαγωνισμού</a>, με το όνομα της Nanobionic να φιγουράρει ανάμεσα στις 10 κορυφαίες επιχειρήσεις καινοτομίας παγκοσμίως. Πρόκειται, όπως αναφέρεται στην ανακοίνωση, για μια επιβράβευση του έργου και της εξέλιξης της εταιρείας, η οποία σε μόλις 8 χρόνια από την ίδρυσή της το 2011, ως μια εταιρεία που δραστηριοποιείται στον τομέα των υφασμάτων υψηλής τεχνολογίας, κατάφερε να κερδίσει την αναγνώριση από έναν κολοσσό της καινοτομίας, όπως η NASA.</p>
      <p>Το ετήσιο πρόγραμμα της <a href="https://www.news.gr/tag/nasa">NASA</a>, iTech απευθύνεται σε εταιρείες ανά τον κόσμο, που το έργο τους χαρακτηρίζεται από εφευρετικότητα και έχει ως σκοπό την ανάδειξη καινοτόμων ιδεών, οι οποίες αντιμετωπίζουν τις προκλήσεις του μέλλοντος πάνω σε πέντε τομείς ενδιαφέροντος. Ουσιαστικά, πρόκειται για ένα κάλεσμα της NASA στον επιχειρηματικό κόσμο, να παρουσιάσει καινοτόμες τεχνολογίες, οι οποίες να λύνουν σημαντικά προβλήματα, που άπτονται της καθημερινότητας, τόσο των καταναλωτών, όσο και των εργαζομένων της NASA, για διαστημικές επιχειρήσεις στη Σελήνη και στον Άρη.</p>
      <p>Η Nanobionic συμμετείχε στον διαγωνισμό αυτό, χάρη στη δημιουργία ενός υφάσματος που έχει σχεδιαστεί για να ενισχύει την μυϊκή απόδοση και την αντοχή, μειώνοντας παράλληλα την κόπωση. Πρακτικά, η τεχνολογία αυτή βοηθάει στην βελτίωση της κυκλοφορίας του αίματος στο σώμα, ενώ βελτιώνει την αποκατάσταση και την ποιότητα του ύπνου, κάτι που άπτεται του άμεσου ενδιαφέροντος της NASA, λόγω των πολλών επανδρωμένων αποστολών που πραγματοποιεί στο διάστημα. Η τεχνολογία της Nanobionic συμπεριλήφθηκε στην κατηγορία X-factor του διαγωνισμού, η οποία απευθύνεται σε τεχνολογίες που μπορούν άμεσα να επηρεάσουν τη ζωή στο διάστημα.</p>
      <p>Ο συνιδρυτής και διευθύνων σύμβουλος της Nanobionic, Γεώργιος Ψιψίκας, δήλωσε ότι «η συμμετοχή της εταιρείας μας στην τελική δεκάδα του διεθνούς κύρους διαγωνισμού καινοτομίας της NASA, αποτελεί την ύψιστη τιμή και αναγνώριση της προσπάθειάς μας. Όταν ξεκινήσαμε την επιχείρησή μας, έχοντας ως στόχο να προσφέρουμε στους πελάτες μας καινοτόμες λύσεις που λύνουν καθημερινά προβλήματα και βελτιώνουν την υγεία τους, δεν μπορούσαμε να φανταστούμε ότι η τεχνολογία μας θα καταφέρει να αναγνωριστεί από έναν τεχνολογικό γίγαντα όπως η NASA. Αυτή η διάκριση, μας γεμίζει με υπερηφάνεια, δύναμη και όρεξη να συνεχίσουμε να εργαζόμαστε και να καινοτομούμε για την βελτίωση της καθημερινότητας των πελατών μας. Μας κάνει επίσης διπλά υπερήφανους που ουσιαστικά ως Έλληνες αντιπροσωπεύσαμε επιτυχώς για πρώτη φορά την Ελλάδα σε αυτόν τον διεθνή διαγωνισμό.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/kosmos/article/2008097/mistirio-me-to-megalo-rompotiko-diastimoplano-ton-ipa.html"/>
        <a href="https://www.news.gr/kosmos/article/2006888/i-nasa-stelni-ena-rover-sto-notio-polo-tis-selinis-se-anazitisi-nerou.html"/>
        <a href="https://www.news.gr/kosmos/article/2004341/i-protes-chores-pou-tha-stiloun-astronaftes-sti-selini-meta-tis-ipa.html"/>
      </related>
    </article>
  </body>
</html>