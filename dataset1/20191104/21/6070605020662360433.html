<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/eleccions-generals-10-novembre_0_2337966335.html"/>
    <meta property="og:site_name" content="Ara.cat"/>
    <meta property="article:published_time" content="2019-11-04T21:09:40+00:00"/>
    <meta property="og:title" content="JxCat reclama a ERC que es comprometi a no pactar amb el PSOE &quot;a canvi de res&quot;"/>
    <meta property="og:description" content="Les dues ànimes de JxCat exhibeixen unitat per demanar suports pel grup propi a Madrid"/>
  </head>
  <body>
    <article>
      <h1>JxCat reclama a ERC que es comprometi a no pactar amb el PSOE "a canvi de res"</h1>
      <h2>Les dues ànimes de JxCat exhibeixen unitat per demanar suports pel grup propi a Madrid</h2>
      <address>
        <time datetime="2019-11-04T21:09:40+00:00">04 Nov 2019, 21:09</time>
      </address>
      <p><a href="https://www.ara.cat/politica/JxCat-reivindica-Pedro-Sanchez-ERC_0_2335566615.html">Com ja es podia intuir des del primer dia</a>, JxCat reivindicarà el seu no a Pedro Sánchez en la investidura del mes de juliol davant de l'abstenció d'Esquerra al Congrés dels Diputats. Aquest dilluns, en un míting a Lleida, la formació ha unit les diferents ànimes –des de Laura Borràs i Carles Puigdemont a Artur Mas i David Bonvehí– per reafirmar-se en el fet que "no regalaran els seus vots" a canvi de res i reclama ERC que es comprometi a fer el mateix. La cap de llista de JxCat, Borràs, ha anunciat que el partit ha rubricat un manifest impulsat per les territorials de l'Assemblea de Lleida on afirma que "no pactarà, facilitarà, ni negociarà" la investidura del president espanyol, probablement de Pedro Sánchez, si no hi ha reconeixement del dret d'autodeterminació. El text diu que no es pactarà amb "els partits del 155", malgrat que<a href="https://www.ara.cat/politica/Aixi-gestar-pacte-dividit-independentisme_0_2270173001.html"> JxCat governa la Diputació de Barcelona i altres municipis amb el PSC</a>.</p>
      <p>El manifest, que també han signat la CUP i el Partit Comunista del Poble de Catalunya, però, quedarà demà dimarts en un segon pla pel que ha impulsat l'ANC a escala nacional, després d'una consulta interna als seus socis. "Cap votant de JxCat podrà sentir-se dir que els seus vots són donats de franc", ha dit la cap de llista. </p>
      <figure>
        <iframe data-src="https://twitter.com/jxcterreslleida/status/1191415990871056385?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>A la petició s'hi ha afegit l'expresident Artur Mas, que abans de l'intent d'investidura de Sánchez havia defensat una abstenció per evitar un govern de la triple dreta. Aquest dilluns, en canvi, en el primer míting de campanya amb la cap de cartell on ha participat, ha tancat files amb Borràs. "Nosaltres som els del sí al diàleg, a la negociació [...]. Però no som els del sí a canvi de res. Això ja ho fan els nostres companys de viatge, que són alumnes avantatjats", ha sentenciat contra Esquerra. L'excap de l'executiu exiliat a Bèlgica, Carles Puigdemont, ha insistit que "no hi haurà estabilitat a Espanya" fins que es "faci política a Catalunya". </p>
      <p>El missatge de Mas i Borràs representa una exhibició d'unitat dels diferents de JxCat després de les diferències, fins i tot públiques, de les últimes setmanes arran del paper del conseller d'Interior, Miquel Buch, i dels Mossos d'Esquadra. L'expresident ha donat suport a la policia catalana i el conseller, mentre que Borràs, juntament amb el president, Quim Torra –que s'ha quedat a Barcelona per fer un seguiment de les protestes–, <a href="https://www.ara.cat/politica/Govern-investigacio-mossos-sentencia-mala-praxis_0_2334366667.html"> ha alçat la veu contra les càrregues dels Mossos</a> i ha pressionat internament per, fins i tot, cessar Buch. De fet, el número tres per Barcelona, Jaume Alonso-Cuevillas, i el candidat al Senat, Roger Español, han demanat que el conseller plegui. </p>
      <figure>
        <a href="https://www.ara.cat/2019/11/04/politica/JxCat-manifest-ANC-pactar-ERC_2337976471_67138195_1200x800.jpg">
          <img src="https://www.ara.cat/2019/11/04/politica/JxCat-manifest-ANC-pactar-ERC_2337976471_67138195_1200x800.jpg"/>
        </a>
        <figcaption>JxCat signa un manifest de l'ANC per no pactar amb "els del 155" i insta ERC a fer-ho també / JXCAT</figcaption>
      </figure>
      <p>Maite Rivero, candidata al Senat, ha fet referència a aquestes diferències, reduint-les a la "complexitat" d'una llista "transversal". Rivero, que va sortir escollida per la cambra alta el 28-A, ha reivindicat el vot davant ERC i la CUP. "Jo no aniré amb impressores sota el braç, jo no faig comèdies", ha dit en al·lusió a Gabirel Rufián, "nosaltres fem política de veritat". També ha llançat un dard a la CUP. "Benvinguts els que han descobert que s'hi ha d'anar", a més de convidar-los a "participar en una estratègia unitària", ha dit la candidata. </p>
      <h3>Puigdemont apel·la als indecisos per aconseguir el grup propi</h3>
      <p>A banda de refermar el missatge de "no regalar els vots", Mas també ha demanat suport perquè Borràs "tingui els instruments" necessaris per fer-se sentir a Madrid. Ha fet referència al grup parlamentari propi, el qual JxCat es va quedar a les portes d'aconseguir el 28 d'abril. "Hi ha molta diferència entre tenir-ne i no tenir-ne", ha dit, pel que fa a recursos, temps d'intervenció [...]. "Això necessita vots i ens heu d'ajudar a tenir els vots necessaris", ha conclòs. </p>
      <p>Puigdemont s'ha referit al mateix, apel·lant als independentistes indecisos entre JxCat, ERC i la CUP. "Entre els que van sobrats a les enquestes i els que segur que no tindran un grup parlamentari, votin a JxCat", ha dit, afegint una crida a passar el rasclet per sumar més suports que en els anteriors comicis, la mitjana dels quals va ser del 12,05% dels vots a Catalunya. El repte de JxCat és arribar al 15% que marca la llei per tenir el grup parlamentari, que ja van perdre en els comicis de la passada legislatura amb la candidatura de CDC encapçalada per Francesc Homs. </p>
    </article>
  </body>
</html>