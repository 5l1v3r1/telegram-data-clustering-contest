<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/04/casillas-fel-evvel-a-szivinfarktusa-utan-edzesbe-allt"/>
    <meta property="og:site_name" content="infostart"/>
    <meta property="article:published_time" content="2019-11-04T21:01:00+00:00"/>
    <meta property="og:title" content="Casillas fél évvel a szívinfarktusa után edzésbe állt"/>
    <meta property="og:description" content="Egy beszédes fotót és néhány sort tett közzé Twitter-oldalán az FC Porto világ- és Európa-bajnok futballkapusa."/>
  </head>
  <body>
    <article>
      <h1>Casillas fél évvel a szívinfarktusa után edzésbe állt</h1>
      <address><time datetime="2019-11-04T21:01:00+00:00">04 Nov 2019, 21:01</time> by <a rel="author">Infostart / MTI</a></address>
      <h3>Egy beszédes fotót és néhány sort tett közzé Twitter-oldalán az FC Porto világ- és Európa-bajnok futballkapusa.</h3>
      <p>Májusi szívinfarktusa után ismét edzésbe állt Iker Casillas. A 38 éves játékos hétfőn egy fotót tett ki közösségi oldalára stoplis cipőjéről - amelyre fűszálak tapadtak - ezzel a szöveggel: "fél évet és három napot voltatok a szekrényben". Az AS sportnapilap szerint Casillas 20-25 percet töltött tréninggel.</p>
      <figure>
        <iframe data-src="https://twitter.com/IkerCasillas/status/1191328692712161280?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>A klasszis hálóőr május 1-jén kapott szívrohamot, de nem jelentette be visszavonulását, majd a klub júliusban közölte, hogy a csapat, a szakmai stáb és a vezetőség tagjai közötti kapcsolattartóként tevékenykedik, amíg gyógyul.</p>
      <p>Casillas a Real Madrid akadémiáján nevelkedett, pályafutása nagy részét a spanyol fővárosban töltötte: 1999 és 2015 között 725 mérkőzésen lépett pályára, öt bajnoki cím és három Bajnokok Ligája-diadal részese volt. Ezen kívül a spanyol Szuperkupát négyszer, a Király Kupát és az európai Szuperkupát kétszer-kétszer hódította el. Nála többször csak Raúl öltötte magára a Real mezét (741). A kapus 2015 nyarán igazolt az FC Portóhoz, amellyel tavaly bajnok volt, szerződése 2021 nyaráig szól. A spanyol válogatottjában 167-szer lépett pályára, 2008-ban és 2012-ben Európa-, 2010-ben pedig világbajnokságot nyert a nemzeti együttessel.</p>
      <p>
        <i>Nyitókép: Twitter/Iker Casillas</i>
      </p>
    </article>
  </body>
</html>