<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/595728/xiliades-katalanoi-diadilonoun-kata-tis-episkepsis-tou-vasilia-felipe-st"/>
    <meta property="og:site_name" content="SIGMALIVE"/>
    <meta property="article:published_time" content="2019-11-04T21:48:00+00:00"/>
    <meta property="og:title" content="Χιλιάδες Καταλανοί διαδηλώνουν κατά της επίσκεψης του βασιλιά Φελίπε ΣΤ'"/>
    <meta property="og:description" content="Χιλιάδες Καταλανοί αυτονομιστές διαδήλωσαν σήμερα κατά της επίσκεψης της βασιλικής οικογένειας της Ισπανίας στη Βαρκελόνη όπου έχουν επιβληθεί δρακόντεια..."/>
  </head>
  <body>
    <article>
      <h1>Χιλιάδες Καταλανοί διαδηλώνουν κατά της επίσκεψης του βασιλιά Φελίπε ΣΤ'</h1>
      <address><time datetime="2019-11-04T21:48:00+00:00">04 Nov 2019, 21:48</time> by <a rel="author">sigmalive</a></address>
      <p>Χιλιάδες Καταλανοί αυτονομιστές διαδήλωσαν σήμερα κατά της επίσκεψης της βασιλικής οικογένειας της Ισπανίας στη Βαρκελόνη όπου έχουν επιβληθεί δρακόντεια μέτρα ασφαλείας λόγω των φόβων ταραχών.</p>
      <p>Χτυπώντας κατσαρόλες, ομάδες αυτονομιστών κάλεσαν να αποτραπεί η απονομή βραβείου από τον μονάρχη στο συνεδριακό κέντρο της Βαρκελώνης με συνθήματα "Η Καταλονία δεν έχει βασιλιά", "Θάνατος στον Βουρβόνο", "Ούτε βασιλιάς, ούτε φόβος", "Η Βαρκελόνη θα είναι ο εφιάλτης του Φελίπε ΣΤ'".</p>
      <p>"Ο Ισπανός βασιλιάς δεν είναι ευπρόσδεκτος στην Καταλονία", έγραφε το πανό ενός διαδηλωτή, ενώ άλλοι ύψωναν σημαίες της Καταλονίας και ανάποδες φωτογραφίες του μονάρχη.</p>
      <p>Μετά την άφιξη την Κυριακή στην Καταλονία του βασιλιά Φελίπε ΣΤ', ο οποίος συνοδεύεται από τη σύζυγό του βασίλισσα Λετίθια και τις δύο κόρες τους, το συνεδριακό κέντρο φυλάσσεται από ισχυρές αστυνομικές δυνάμεις, οι οποίες απέκλεισαν έναν μεγάλο δρόμο που οδηγεί μέσα στην πόλη, κοντά στον τόπο της τελετής, σύμφωνα με δημοσιογράφο του Γαλλικού Πρακτορείου.</p>
      <p>Είναι η πρώτη επίσκεψη του 51χρονου βασιλιά στην Καταλονία, μετά την καταδίκη στα μέσα Οκτωβρίου εννέα αυτονομιστών ηγετών σε βαριές ποινές φυλάκισης για τον ρόλο τους στην απόπειρα απόσχισης το 2017. Η καταδίκη αυτή προκάλεσε πολλές διαδηλώσεις, ορισμένες από τις οποίες εξελίχθηκαν σε βίαιες συγκρούσεις με τις δυνάμεις της τάξης.</p>
      <p>Τα βίαια αυτά επεισόδια έφεραν την Καταλονία στο επίκεντρο της πολιτικής δημόσιας συζήτησης μερικές ημέρες πριν από τις βουλευτικές εκλογές της Κυριακής.</p>
      <p>Ο Φελίπε είναι στόχος προτεραιότητας των Καταλανών αυτονομιστών μετά την ομιλία του της 3ης Οκτωβρίου 2017, όταν είχε καλέσει να "διασφαλιστεί η συνταγματική τάξη" κατά τη διάρκεια της απόπειρας απόσχισης της περιοχής. Οι αυτονομιστές τον κατηγορούν ότι δεν είπε λέξη για την αστυνομική βία που αμαύρωσε το δημοψήφισμα για αυτοδιάθεση της 1ης Οκτωβρίου, το οποίο απαγόρευε η δικαιοσύνη.</p>
      <p>"Ο βασιλιάς στάθηκε δίπλα στην αστυνομία που είχε χτυπήσει τους ανθρώπους που ψήφιζαν. Διαδηλώνουμε για να μην ξαναρθεί ο βασιλιάς στην Καταλονία, πολλώ δε μάλλον μετά την εντελώς άδικη καταδίκη" σε βάρος των αυτονομιστών ηγετών, δήλωσε ο 45χρονος διαδηλωτής Ζοζέ Λιγκέρο, υπεύθυνος διαχείρισης προϊόντος στη βιομηχανία.</p>
      <p>Στην εκδήλωση, ο βασιλιάς συνοδεύεται από την 14χρονη κόρη του Λεονόρ, η οποία φέρει τον τίτλο της πριγκίπισσας της Χιρόνας και είναι πρόεδρος του ομώνυμου ιδρύματος που οργανώνει αυτή την απονομή βραβείων σε νέα ταλέντα.</p>
      <p>ΠΗΓΗ: ΑΠΕ-ΜΠΕ</p>
    </article>
  </body>
</html>