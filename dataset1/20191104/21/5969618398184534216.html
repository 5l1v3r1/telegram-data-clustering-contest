<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/omades/Olympiakos/olympiakos-kampanaki-martins-kai-omada-poy-tha-provalei-antistash.5632675.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-04T21:37:00+00:00"/>
    <meta property="og:title" content="Ολυμπιακός: Καμπανάκι Μαρτίνς και ομάδα που θα προβάλει αντίσταση"/>
    <meta property="og:description" content="Ετοιμάζοντας τις βαλίτσες για το Μόναχο ο Ολυμπιακός, μέσω παρατηρήσεων του Πέδρο Μαρτίνς. Οι πρώτες σκέψεις, 3.000 οπαδοί και ο... αναντικατάστατος Τσιμίκας στο προσκήνιο."/>
  </head>
  <body>
    <article>
      <h1>Ολυμπιακός: Καμπανάκι Μαρτίνς και ομάδα που θα προβάλει αντίσταση</h1>
      <h2>Ετοιμάζοντας τις βαλίτσες για το Μόναχο ο Ολυμπιακός, μέσω παρατηρήσεων του Πέδρο Μαρτίνς. Οι πρώτες σκέψεις, 3.000 οπαδοί και ο... αναντικατάστατος Τσιμίκας στο προσκήνιο.</h2>
      <address><time datetime="2019-11-04T21:37:00+00:00">04 Nov 2019, 21:37</time> by <a rel="author">Διονύσης Βερβελές</a></address>
      <p>Το ματς <a href="https://www.sport24.gr/football/ellada/SuperLeague/ksanthh-olympiakos-0-0-mploko-sta-phgadia.5631326.html">με την Ξάνθη και το ελληνικό πρωτάθλημα</a> αποτελεί παρελθόν για τον <a href="https://www.sport24.gr/football/omades/olympiakos/">Ολυμπιακό</a>. Οι βαλίτσες για το ταξίδι στο Μόναχο έτοιμες, στο κατά γενική ομολογία πιο δύσκολο ματς σε αυτόν τον όμιλο του Champions League. Οι "ερυθρόλευκοι" πετούν το πρωί (10:00) της Τρίτης για τη Γερμανία με πτήση τσάρτερ. Μαζί τους και η ομάδα Νέων.</p>
      <p>Μέσα σε λίγες ώρες, η ψυχολογία των Πειραιωτών είχε… ένεση στο μενού της. Το βράδυ του Σαββάτου μετά την απώλεια δύο βαθμών στην Ξάνθη, υπήρχε μια απογοήτευση. Σε όλους. Λογικό, ήταν μια μεγάλη χαμένη ευκαιρία. Βέβαια, <a href="https://www.sport24.gr/football/ellada/SuperLeague/paok-panathhnaikos-2-2-ton-eswse-o-arxhgos-sto-101.5631786.html">η ισοπαλία του ΠΑΟΚ με τον Παναθηναϊκό</a>, αποτέλεσε την… ένεση των "ερυθρολεύκων" που κρατούν το προβάδισμα στη βαθμολογία.</p>
      <p>Ο <b>Πέδρο Μαρτίνς</b> καλείται να παρατάξει μια ομάδα στο Μόναχο που θα προβάλει αντίσταση. Η προηγούμενη εμπειρία (επί Σίλβα), κακή. Ήττα 4-0. Τώρα, η Μπάγερν αλλάζει τα δεδομένα της αναμέτρησης <a href="https://www.sport24.gr/football/omades/Bayern/mpagern-telos-o-kovats-apo-ton-pagko-twn-vayarwn.5631825.html">με την απόλυση του Νίκο Κόβατς</a>. Πολλοί θεωρούν ότι μπορεί να φέρει και αλλαγή ψυχολογίας, όπως συμβαίνει στις περισσότερες ομάδες με αντικατάσταση προπονητή. Με τη διαφορά ότι η Μπάγερν, εντός συνόρων το έχει το πρόβλημα, στο γερμανικό πρωτάθλημα. Στην Ευρώπη, "πετάει". 3-0 τον Ερυθρό Αστέρα, 7-2 στο Λονδίνο την Τότεναμ και 3-2 στο Καραϊσκάκη τον Ολυμπιακό. Απόλυτο 9 βαθμών και 14-4 τέρματα! Μια χαρά δεν είναι;</p>
      <h3>ΠΑΡΑΤΗΡΗΣΕΙΣ ΜΕΣΩ ΒΙΝΤΕΟ</h3>
      <p>Στον Μαρτίνς δεν άρεσε καθόλου η εικόνα της ομάδας του στην Ξάνθη όσον αφορά στο δημιουργικό κομμάτι, αλλά και τις κινήσεις των επιθετικών. Γι’ αυτό και τους φώναξε και τους έδειξε ένα βίντεο, περισσότερο για τη συνέχεια. Είναι κάτι που θα δει στα ματς του ελληνικού πρωταθλήματος. Βλέπετε θέλησε να περάσει και μέσω αυτής της κίνησης, πως δεν το πήρε με καλό μάτι το "Χ" στην Ξάνθη και θέλει καλύτερη εικόνα, ειδικά μακριά από το Καραϊσκάκη. Η επόμενη αναμέτρηση ωστόσο για το πρωτάθλημα, είναι την Κυριακή με τον Ατρόμητο εντός έδρας.</p>
      <h3>ΠΙΣΩ ΑΠ' ΤΗΝ ΜΠΑΛΑ ΚΑΙ ΠΡΩΤΕΣ ΣΚΕΨΕΙΣ</h3>
      <p>Δεν υπάρχουν πολλές επιλογές για το πως θα παραταχθεί ο Ολυμπιακός στο Μόναχο. Πίσω από την μπάλα θα είναι η ομάδα, με στόχο να μπορέσει να πάρει κάποιες στιγμές. Όπως πήρε στο Καραϊσκάκη, όπου κατάφερε να προηγηθεί, αλλά και να πιέσει για την ισοφάριση στο τέλος. Η λογική, λέει ότι δεν θα πάει σε εκπλήξεις. Θα δοκιμάσει στην προπόνηση της Τρίτης ενδεχομένως κάποια πράγματα, αν και πριν το Βελιγράδι, τίποτα δεν παρέπεμπε σε εκείνη την εντεκάδα.</p>
      <p>Το σχήμα με τους τρεις μέσους και πάλι, δείχνει να επικρατεί. Γκιλιέρμε, Καμαρά, Μπουχαλάκης θα πρέπει να τρέξουν πολύ το βράδυ της Τετάρτης. Ο Βαλμπουενά έτοιμος δεν ήταν στην Ξάνθη και 100% δεν θα είναι ούτε στο Μόναχο. Από εκεί και πέρα, Σα, Ομάρ, Σεμέδο, Τσιμίκας, Γκιλιέρμε, Καμαρά, Μπουχαλάκης, Ποντένσε, Μασούρας, Γκερέρο δείχνουν σίγουροι. Μια θέση που παίζεται, είναι αυτή του στόπερ. Μεριά ή Αβραάμ; Εντός, έπαιξε ο Τυνήσιος, αλλά ο Μαρτίνς είναι πολύ ικανοποιημένος από τον Έλληνα στόπερ. Το σκέφτεται…</p>
      <h3>ΑΥΞΗΜΕΝΑ ΜΕΤΡΑ ΑΣΦΑΛΕΙΑΣ</h3>
      <p>Από τη Δευτέρα κιόλας, οι πρώτοι οπαδοί του Ολυμπιακού βρίσκονται στο Μόναχο γι’ αυτή τη σπουδαία αναμέτρηση. Είναι καλό ταξίδι, μεγάλη εμπειρία και 3.000 φίλοι των Πειραιωτών αναμένεται να βοηθήσουν την προσπάθεια της ομάδας. Από τη γερμανική αστυνομία δόθηκαν ήδη οι σχετικές οδηγίες για προσοχή στη συμπεριφορά τους, ενώ την ημέρα του αγώνα θα υπάρχουν αυξημένα μέτρα ασφαλείας. Αστυνομικές δυνάμεις θα υπάρχουν και στο κέντρο της πόλης.</p>
      <h3>ΜΕ ΤΟΝ… ΑΝΑΝΤΙΚΑΤΑΣΤΑΤΟ ΤΣΙΜΙΚΑ</h3>
      <p>Η τελευταία προπόνηση του Ολυμπιακού για τον αγώνα με την Μπάγερν θα πραγματοποιηθεί την Τρίτη στις 19:00 στην "Football Arena Munich". Δεκαπέντε λεπτά ανοιχτή για τους εκπροσώπους των Μέσων Ενημέρωσης, όπως άλλωστε συνηθίζεται. Από εκεί και πέρα, στις 18:15 είναι προγραμματισμένη η συνέντευξη Τύπου του Ολυμπιακού. Εκεί που εκτός του Πέδρο Μαρτίνς, θα μιλήσει για λογαριασμό των ποδοσφαιριστών ο Κώστας Τσιμίκας. Ο αριστερός μπακ των Πειραιωτών άλλωστε θα είναι βασικός. Δεκατέσσερις συμμετοχές μετράει φέτος, όλες ως βασικός. Δύο φορές έγινε αλλαγή, η μία με τον Άρη στη Θεσσαλονίκη λόγω τραυματισμού, όπως λόγω ενοχλήσεων είχε αντικατασταθεί και στη Λάρισα.</p>
      <p>Το εντυπωσιακό; Έχει παίξει βασικός και όλα τα λεφτά στα δύο ματς με Πλζεν, στα δύο με Μπασακσεχίρ, στα δύο με Κράσνονταρ, αλλά και κόντρα σε Τότεναμ, Ερυθρό Αστέρα και Μπάγερν Μονάχου στους ομίλους του Champions League.</p>
      <h3>ΤΑ ΕΙΣΙΤΗΡΙΑ ΜΕ ΑΤΡΟΜΗΤΟ</h3>
      <p>Όπως έγινε γνωστό, τα εισιτήρια του αγώνα με τον Ατρόμητο κυκλοφορούν την Τρίτη (10:00) μέσω Internet (<a href="https://www.olympiacos.org/">www.olympiacos.org</a>). Στα εκδοτήρια, θα διατίθενται από Τετάρτη 6/11 έως Παρασκευή 8/11 (10:00 – 18:00), το Σάββατο 9/11 (10:00 – 15:00) και την Κυριακή 10/11 από τις 10:00 έως την έναρξη του αγώνα. Οι τιμές των εισιτηρίων είναι οι ακόλουθες: 10€, 15€, 20€, 30€, 40€, 50€, 100€ (VIP) &amp; 150€ (VVIP).</p>
      <p>
        <i>
          <b>Photo Credits: Eurokinissi</b>
        </i>
      </p>
      <p>
        <u>ΔΙΑΒΑΣΤΕ ΑΚΟΜΗ:</u>
      </p>
      <h4>
        <a href="https://www.sport24.gr/football/omades/Olympiakos/olympiakos-me-valmpoyena-mpenzia-sto-monaxo.5632227.html">Ολυμπιακός: Με Βαλμπουενά, Μπενζιά στο Μόναχο</a>
      </h4>
      <h4>
        <a href="https://www.sport24.gr/football/omades/Olympiakos/martins-den-einai-mono-h-mpenfika-gia-semedo.5632335.html">Μαρτίνς: "Δεν είναι μόνο η Μπενφίκα για Σεμέδο"</a>
      </h4>
    </article>
  </body>
</html>