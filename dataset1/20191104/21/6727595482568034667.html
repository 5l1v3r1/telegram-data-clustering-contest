<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/we-definitely-need-better-selectors-yuvraj-singh-slams-msk-prasad-led-panel355.html"/>
    <meta property="og:site_name" content="DoolNews"/>
    <meta property="article:published_time" content="2019-11-04T21:20:00+00:00"/>
    <meta property="og:title" content="'എങ്ങനെയാണു താരങ്ങളോട് ഇങ്ങനെ ചെയ്യാനാവുക?'; ബി.സി.സി.ഐ സെലക്ടര്‍മാര്‍ക്ക് യുവ്‌രാജ് സിങ്ങിന്റെ രൂക്ഷവിമര്‍ശനം"/>
    <meta property="og:description" content="Cricket Indian Cricket Rishabh Pant Vijay Shankar Yuvraj Singh Cricket മുംബൈ: എം.എസ്.കെ പ്രസാദിന്റെ നേതൃത്വത്തിലുള്ള ബി.സി.സി.ഐ സെലക്ടര്‍മാരെ രൂക്ഷമായി വിമര്‍ശിച്ചു മുന്‍"/>
  </head>
  <body>
    <article>
      <h1>'എങ്ങനെയാണു താരങ്ങളോട് ഇങ്ങനെ ചെയ്യാനാവുക?'; ബി.സി.സി.ഐ സെലക്ടര്‍മാര്‍ക്ക് യുവ്‌രാജ് സിങ്ങിന്റെ രൂക്ഷവിമര്‍ശനം</h1>
      <address><time datetime="2019-11-04T21:20:00+00:00">04 Nov 2019, 21:20</time> by <a rel="author">സ്പോര്‍ട്സ് ഡെസ്‌ക്</a></address>
      <p>മുംബൈ: എം.എസ്.കെ പ്രസാദിന്റെ നേതൃത്വത്തിലുള്ള ബി.സി.സി.ഐ സെലക്ടര്‍മാരെ രൂക്ഷമായി വിമര്‍ശിച്ചു മുന്‍ ഇന്ത്യന്‍ ക്രിക്കറ്റ് താരം യുവ്‌രാജ് സിങ്. ഇന്ത്യക്കു മികച്ച സെലക്ടര്‍മാരെ ആവശ്യമുണ്ടെന്നും നിലവിലെ കമ്മിറ്റിയിലുള്ളവര്‍ ആധുനിക ക്രിക്കറ്റിനു യോജിച്ചവരല്ലെന്നും അദ്ദേഹം പറഞ്ഞു.</p>
      <p>‘നമുക്കു മികച്ച സെലക്ടര്‍മാരെ വേണം, ഉറപ്പായിട്ടും. സെലക്ടര്‍മാരുടെ ജോലി അത്ര എളുപ്പമല്ല. അവരെപ്പോഴാണോ 15 കളിക്കാരെ തെരഞ്ഞെടുക്കുക, അപ്പോള്‍ വേറെ 15 പേരുമായി സംസാരിക്കണം. ഇതൊരു ബുദ്ധിമുട്ടുള്ള ജോലി തന്നെയാണ്.’- മുംബൈയില്‍ മാധ്യമപ്രവര്‍ത്തകരോടു സംസാരിക്കവെ പന്ത് പറഞ്ഞു.</p>
      <p>കളിക്കാരെ സംരക്ഷിക്കുന്നതിനും അവര്‍ക്കു നല്ലതു വരുന്നതിനും നിലകൊണ്ടയാളാണു ഞാന്‍. ടീമിനെക്കുറിച്ചും കളിക്കാരെക്കുറിച്ചും മോശമായി സംസാരിക്കുന്നതു ശരിയല്ലെന്നും അദ്ദേഹം പറഞ്ഞു.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>ഓള്‍റൗണ്ടര്‍ വിജയ് ശങ്കറിനെ ടീമില്‍ ഉള്‍പ്പെടുത്താത്തതിനെക്കുറിച്ചും യുവി വാചാലനായി. ‘ഇതിനിടയ്ക്ക് നിങ്ങളുടെ വിജയ് ശങ്കര്‍ വന്നിരുന്നല്ലോ. ഇപ്പോള്‍ അദ്ദേഹം അപ്രത്യക്ഷനായി. നിങ്ങള്‍ അയാളെ കളിപ്പിച്ചു. പിന്നെ അയാളെ മാറ്റി.</p>
      <related>
        <a href="https://www.doolnews.com/rishabh-pant-againt-trolled-and-there-is-a-chance-for-sanju-samson826.html?utm_source=doolnews&amp;utm_medium=related"/>
      </related>
      <p>എങ്ങനെയാണു താരങ്ങളോട് ഇങ്ങനെ ചെയ്യാനാവുക? മൂന്നോ നാലോ ഇന്നിങ്‌സുകള്‍ നല്‍കി ഒരു താരത്തെ ഉണ്ടാക്കാനാകില്ല. ദീര്‍ഘനാള്‍ ഒരാള്‍ക്കു നല്‍കണം.’- യുവി പറഞ്ഞു.</p>
      <p>മോശം ഫോം തുടരുന്ന ഋഷഭ് പന്തിനെ അനുകൂലിച്ചാണ് അദ്ദേഹം സംസാരിച്ചത്. ‘അദ്ദേഹം (പന്ത്) ആശങ്കാകുലനാണെന്ന് എനിക്കു തോന്നുന്നില്ല. ബാറ്റ് ചെയ്യണോ സ്‌ട്രൈക്ക് കൈമാറണോ എന്ന കാര്യത്തിലാണ് അദ്ദേഹത്തിന് ആശങ്ക ചെറുതായെങ്കിലുമുള്ളത്.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>ഇന്നലെ രാത്രി അദ്ദേഹം ഓരോ ബോളിലും ഒരു റണ്‍ എന്ന രീതിയിലെടുത്താണ് ഔട്ടായത്. അയാള്‍ എട്ടോ പത്തോ ഏകദിനങ്ങള്‍ മാത്രമാണു കളിച്ചിട്ടുള്ളത്. അതുകൊണ്ടു നിങ്ങള്‍ കുറച്ചുകൂടി സമയം അയാള്‍ക്കു നല്‍കണം.</p>
      <p>അയാളെ ടെസ്റ്റ് ക്രിക്കറ്റില്‍ നിന്നൊഴിവാക്കിയത് അത്ര നല്ല കാര്യമല്ല. വിദേശത്ത് രണ്ട് അന്താരാഷ്ട്ര സെഞ്ചുറികളും വെസ്റ്റ് ഇന്‍ഡീസിനെതിരെ രണ്ട് തൊണ്ണൂറുകളും നേടിയ താരത്തെ എങ്ങനെ പുറത്തിരുത്തും? എനിക്കു മനസ്സിലാകുന്നില്ല. അദ്ദേഹത്തിന്റെ കീപ്പിങ്ങാണ് ആശങ്കയെങ്കില്‍ അതു മാറ്റാന്‍ അദ്ദേഹം വളര്‍ത്തിയെടുക്കണം.’- യുവി പറഞ്ഞു.</p>
      <p>ജൂണില്‍ അന്താരാഷ്ട്ര ക്രിക്കറ്റ് ലീഗുകളില്‍ നിന്നു വിരമിച്ചിരുന്നെങ്കിലും, നവംബര്‍ 15-നു തുടങ്ങുന്ന അബുദാബി ടി10 ലീഗില്‍ യുവി കളിക്കുന്നുണ്ട്.</p>
      <figure>
        <iframe src="https://www.youtube.com/embed/jIhSJN66mfo" width="500" height="281" data-service="Youtube" scrolling="no"/>
      </figure>
    </article>
  </body>
</html>