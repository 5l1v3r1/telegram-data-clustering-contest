<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/England/PremierLeague/premier-league-syzhtaei-var-me-enstash-ala-nba.5632692.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-04T21:47:00+00:00"/>
    <meta property="og:title" content="Premier League: Συζητάει VAR με ένσταση αλά NBA"/>
    <meta property="og:description" content="Σύμφωνα με αποκλειστικό ρεπορτάζ της Telegraph , την επόμενη εβδομάδα οι σύλλογοι της Premier League θα συζητήσουν την αλλαγή του τρόπου που χρησιμοποιείται το VAR. Σκέψεις για ένσταση αλά NBA και συμβολή του VAR σε μόνο φάσεις που υπάρχει περίπτωση οφσάιντ."/>
  </head>
  <body>
    <article>
      <h1>Premier League: Συζητάει VAR με ένσταση αλά NBA</h1>
      <h2>Σύμφωνα με αποκλειστικό ρεπορτάζ της "Telegraph", την επόμενη εβδομάδα οι σύλλογοι της Premier League θα συζητήσουν την αλλαγή του τρόπου που χρησιμοποιείται το VAR. Σκέψεις για ένσταση αλά NBA και συμβολή του VAR σε μόνο φάσεις που υπάρχει περίπτωση οφσάιντ.</h2>
      <address><time datetime="2019-11-04T21:47:00+00:00">04 Nov 2019, 21:47</time> by <a rel="author">Ηλίας Καλλονάς</a></address>
      <p>Ο τρόπος που λειτουργεί το VAR στην Premier League έχει προκαλέσει αρκετές αντιδράσεις, καθώς δεν είναι λίγες οι ομάδες, αλλά και οι φίλαθλοι που θεωρούν πως δεν γίνεται ορθή χρήση του. Συγκεκριμένα, σε κανένα απ' τα παιχνίδια που έχουν διεξαχθεί -μέχρι στιγμής- δεν έχει πάει ο διαιτητής να δει ο ίδιος τη φάση στο μόνιτορ που έχει τοποθετηθεί εντός αγωνιστικού χώρου, προτιμώντας να ακούσει την άποψη του διαιτητή VAR.</p>
      <p>Παράλληλα, δεν είναι λίγες οι φορές που φαίνεται να υπάρχει παράβαση, αλλά ο διαιτητής παραμένει σταθερός στην αρχική απόφασή του, παρά το γεγονός πως είναι εμφανές από το VAR ότι έχει κάνει λάθος. Τα προβλήματα που έχουν προκύψει στον τρόπο χρήσης απασχολούν τους διοικούντες τους συλλόγους της Premier League, με αποτέλεσμα, όπως αποκαλύπτει αποκλειστικό ρεπορτάζ της "<a href="https://www.telegraph.co.uk/football/2019/11/04/premier-league-debate-radical-changes-var-including-giving-managers/">Telegraph</a>", να υπάρξει εκτεταμένη συζήτηση γύρω απ' το ζήτημα στην προσεχή συνεδρίαση της διοργανώτριας αρχής.</p>
      <h3>ΣΚΕΨΕΙΣ ΓΙΑ ΕΝΣΤΑΣΗ ΑΛΑ... NBA</h3>
      <p>Το δημοσίευμα της βρετανικής εφημερίδας, το οποίο στηρίζεται και σε απόψεις προέδρων ομάδων της Premier League, αποκαλύπτει πως υπάρχει σκέψη να δίνεται η δυνατότητα στον προπονητή να κάνει ένσταση κατά μίας απόφασης του διαιτητή προκειμένου να εξεταστεί η φάση στο VAR. Μάλιστα, σημειώνεται πως η αρχική σκέψη είναι να δίνεται η δυνατότητα για ένσταση τρεις φορές κατά τη διάρκεια ενός αγώνα. Ωστόσο, δεν φαίνεται πως συμφωνούν πολλοί με τη συγκεκριμένη πρόταση, αφού δεν αποκλείεται να γίνεται χρήση με στόχο να σταματήσει άσκοπα το παιχνίδι.</p>
      <p>Αξίζει να σημειωθεί πως χρήση VAR γίνεται από τη φετινή σεζόν και στο NBA με τη μορφή της ένστασης από την πλευρά του προπονητή. Συγκεκριμένα, ο προπονητής μπορεί να κάνει ένσταση κατά μίας απόφασης, ζητώντας, ωστόσο, προηγουμένως τάιμ άουτ για να εξεταστεί η φάση. Παρ' όλα αυτά, σε περίπτωση που δικαιωθεί ο προπονητής, δεν χρεώνεται το τάιμ άουτ και διατηρεί όσα είχε πριν από την εξέταση της φάσης.</p>
      <figure>
        <img src="https://www.sport24.gr/football/Spain/article5632695.ece/BINARY/w620/decision_var.jpg"/>
      </figure>
      <p>Βέβαια, τα πολλά προβλήματα που έχουν δημιουργηθεί έως τώρα έχουν κρούσει τον κώδωνα στους ιθύνοντες των αγγλικών συλλόγων, αφού αδυνατούν να καταλάβουν πώς γίνεται το VAR να λειτουργεί σωστά σε άλλες χώρες, αλλά όχι στην Αγγλία. Παράλληλα, με βάση το ρεπορτάζ, καθίσταται σαφές πως δεν υπάρχει σκέψη να καταργηθεί το VAR, αλλά να... περιοριστεί. Χαρακτηριστική είναι η ατάκα ενός προέδρου ομάδας, ο οποίος υποστηρίζει ότι <i>"το VAR λειτουργεί σωστά σε περιπτώσεις οφσάιντ. Όμως, δεν είμαι βέβαιος πως λειτουργεί σωστά σε οτιδήποτε άλλο"</i>.</p>
      <p>Όπως και να έχει, το πιθανότερο είναι πως θα προκύψουν αλλαγές στον τρόπο χρήσης, με τους διαιτητές να έχουν μεγαλύτερη συμμετοχή μέσω του μόνιτορ στο VAR, κάτι που δεν ισχύει μέχρι σήμερα.</p>
      <p>
        <i>
          <b>Photo Credits: AP Photo/Leila Coker</b>
        </i>
      </p>
    </article>
  </body>
</html>