<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/04/news/usa_accordo_clima_documenti_uscita-240252817/"/>
    <meta property="og:site_name" content="Repubblica.it"/>
    <meta property="article:published_time" content="2019-11-04T21:50:00+00:00"/>
    <meta property="og:title" content="Clima, Usa presentano documenti uscita accordo Parigi. Pompeo: &quot;Ritiro in vigore un anno dopo la notifica&quot;"/>
    <meta property="og:description" content="Francia: &quot;Rammarico&quot;. L'Annuncio del segretario di Stato americano. Questo passaggio innesca un conto alla rovescia di un anno prima che"/>
  </head>
  <body>
    <article>
      <h1>Clima, Usa presentano documenti uscita accordo Parigi. Pompeo: "Ritiro in vigore un anno dopo la notifica"</h1>
      <h2>Francia: "Rammarico". L'Annuncio del segretario di Stato americano. Questo passaggio innesca un conto alla rovescia di un anno prima che Washington possa effettivamente abbandonare l'accordo</h2>
      <address>
        <time datetime="2019-11-04T21:50:00+00:00">04 Nov 2019, 21:50</time>
      </address>
      <p><b>NEW YORK</b> - Gli Stati Uniti hanno ufficialmente informato le Nazioni Unite dell'uscita dall'accordo sul clima di Parigi decisa da Donald Trump nel 2017. Lo ha annunciato il segretario di Stato americano, <b>Mike Pompeo</b>.  Sebbene la mossa fosse attesa, "ce ne rammarichiamo e questo rende la partnership franco-cinese sul clima e la biodiversità ancora più necessaria", ha commentato il presidente francese, <b>Emmanual Macron</b>, in missione in Cina. Il presidente francese e la controparte cinese <b>Xi Jinping</b> firmeranno un'intesa domani che dovrebbe contemplare "l'irreversibilità" dell'accordo sul clima di Parigi.<br/><br/>Il passaggio chiave dell'uscita degli Usa, che non è stato possibile eseguire prima a causa di una clausola nel testo, innesca un conto alla rovescia di un anno prima che Washington possa effettivamente abbandonare l'accordo. "Il ritiro entrerà in vigore un anno dopo la notifica", ha confermato Pompeo in una nota. Vale a dire il 4 novembre 2020, il giorno dopo le prossime elezioni presidenziali negli Stati Uniti, in cui Donald Trump proverà a ottenere un secondo mandato dai cittadini americani.<br/><br/>L'annuncio giunge nel primo giorno utile per gli Usa, da un punto di vista legale, per avviare il processo di ritiro dall'accordo. Secondo quanto dichiarato dal segretario di Stato, gli Usa continueranno a offrire nel dibattito internazionale sul clima un "modello realistico e pragmatico" che mostra come "l'innovazione e i mercati aperti portano a una maggiore prosperità, minori emissioni e fonti di energia più sicure".<br/><br/>Pompeo ha sottolineato come l'approccio degli Stati Uniti abbia portato "risultati che parlano da soli: le emissioni di inquinanti atmosferici che hanno impatto sulla salute umana e sull'ambiente sono scese del 74% fra il 1970 e il 2018. Le emissioni di gas serra sono calate del 13% fra il 2005 e il 2017, anche se l'economia è cresciuta del 19%".</p>
      <h3>Vertice clima all'Onu, Trump si presenta a sorpresa sotto lo sguardo furioso di Greta</h3>
      <figure>
        <video src="https://media.gedidigital.it/repubblicatv/file/2019/09/23/663373/663373-video-rrtv-650-trump_greta_23092019.mp4"/>
      </figure>
      <p>Il presidente <b>Donald Trump </b>ha criticato l'Accordo di Parigi sin dalla campagna elettorale del 2016 e dopo l'insediamento alla Casa Bianca ha cancellato molte delle norme di carattere ambientalista promosse dall'Amministrazione Obama, sostenendo che erano penalizzanti per le aziende Usa. L'effettivo ritiro dall'accordo, firmato nel 2015 da un largo consesso di Paesi, richiederà oltre un anno e, se completato, entrerà in vigore il giorno dopo le elezioni presidenziali del 2020.<br/><br/><br/><br/> </p>
    </article>
  </body>
</html>