<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/u-radi-nazvali-zavzyatih-progulnikiv-zhovtnya-chesno-328472_.html"/>
    <meta property="og:site_name" content="DT.ua"/>
    <meta property="article:published_time" content="2019-11-04T21:43:00+00:00"/>
    <meta property="og:title" content="У Раді назвали завзятих прогульників жовтня — Чесно"/>
    <meta property="og:description" content="У жовтні більше 30% засідань Ради пропустили 16 депутатів."/>
  </head>
  <body>
    <article>
      <h1>У Раді назвали завзятих прогульників жовтня — Чесно</h1>
      <h2>У жовтні більше 30% засідань Ради пропустили 16 депутатів.</h2>
      <address>
        <time datetime="2019-11-04T21:43:00+00:00">04 Nov 2019, 21:43</time>
      </address>
      <p>У жовтні 16 депутатів Верховної Ради <b><a href="https://dt.ua/POLITICS/u-zhovtni-13-deputativ-propustili-ponad-90-golosuvan-kvu-328103_.html">пропустили більше 30% голосувань</a></b> без поважних причин. Про це повідомляє рух "Чесно".</p>
      <p>Найбільше голосувань пропустив Віталій Данилов з "Батьківщини" — 97%. За ним в антирейтингу йдуть Сергій Тарута ("Батьківщина"), Вадим Рабінович, Дмитро Ісаєнко, Вадим Столар, Олександр Пузанов (всі – "Опозиційна платформа"), Андрій Деркач (позафракційний), Андрій Одарченко ("Слуга народу"), Сергій Льовочкін і Микола Скорик (обидва – "Опозиційна платформа"). Всі ці депутати пропустили без поважних причин понад 50% голосувань.</p>
      <p>Лідер "Батьківщини" Юлія Тимошенко пропустила 48% голосувань, хоча пройшла реєстрацію на всіх 17 засіданнях.</p>
      <figure>
        <img src="https://image.zn.ua/media/images/original/Nov2019/243930.jpg"/>
      </figure>
      <p>Ірина Луценко пропустила 100% голосувань, але дані письмової реєстрації з 18 вересня по 18 жовтня показують, що вона весь цей час хворіла. Без поважних причин вона була відсутня тільки з 29 жовтня.</p>
      <p>Народні депутати не завжди беруть участь у голосуванні незважаючи на присутність: в жовтні присутність склала 91,8%, а голосування - 65,9%.</p>
      <figure>
        <img src="https://image.zn.ua/media/images/original/Nov2019/243931.jpg"/>
      </figure>
      <p>У жовтні 2019 Верховна Рада працювала у сесійній залі 10 днів, провела 17 засідань, на яких відбулося 476 голосувань.</p>
      <p>1 листопада набули чинності зміни до законодавства від 16 жовтня 2019 року, за яким народні депутати не повинні отримувати <b><a href="https://dt.ua/POLITICS/rada-virishila-pozbavlyati-deputativ-progulnikiv-usih-kompensaciynih-viplat-323377_.html">кошти на виконання депутатських повноважень</a></b> (так звана "друга депутатська зарплата"), якщо без поважних причин не беруть участі в більше 30% голосувань протягом календарного місяця.</p>
      <p>Як писало DT.UA? депутат Ірина Луценко прийняла рішення <b><a href="https://dt.ua/POLITICS/lucenko-pidtverdila-namir-sklasti-povnovazhennya-deputatki-328408_.html">скласти повноваження депутата ВР</a></b>.</p>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>