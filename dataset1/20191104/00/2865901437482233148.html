<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/rason-tomas-mvp-petog-kola-aba-lige/341627"/>
    <meta property="og:site_name" content="MozzartSport"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="Rašon Tomas MVP petog kola ABA lige"/>
    <meta property="og:description" content="Košarkaš Partizana iza sebe ostavio Lensa Herisa i Nikolu Ivanovića"/>
  </head>
  <body>
    <article>
      <h1>Rašon Tomas MVP petog kola ABA lige</h1>
      <h2>Košarkaš Partizana iza sebe ostavio Lensa Herisa i Nikolu Ivanovića</h2>
      <address>
        <time datetime="2019-11-04T00:00:00+00:00">04 Nov 2019</time>
      </address>
      <p>Od samog starta sezone, <b>Rašon</b> <b>Tomas</b> ima posebno mesto u srcu navijača Partizana. Maestralni Amerikanac kako sezona odmiče samo nastavlja da oduševljava crno-belu publiku, a njegova partija protiv FMP-a danas je zvanično proglašena za najbolju u minulom kolu ABA lige.</p>
      <figure>
        <img src="https://mozzartsport.com/upload/CKEditor/04.11.2019/770x200-PFK.png"/>
      </figure>
      <p>Partizanov košarkaš je na meču protiv tima iz Železnika došao do čak 23 poena, pet skokova i dve asistencije, što je bilo dovoljno za ukupan indeks vredan 31. Na terenu je proveo 28 minuta, te je igrom svakako zasluženo poneo epitet najkorisnijeg igrača u regionalnom takmičenju.</p>
      <p>Kako je naglašeno na zvaničnom sajtu ABA lige, <b>Tomas</b> je dobio nagradu pre svega zbog činjenice da je u najvažnijim trenucima uspeo da povede crno-bele do pobede protiv FMP-a, a ne isključivo zbog statističkih podataka.</p>
      <p>Pored <b>Rašona</b> <b>Tomasa</b>, odlične partije su pružili <b>Lens Heris </b>za ekipu Primorske, kao i <b>Nikola</b> <b>Ivanović</b> za ekipu Budućnosti. Što se tiče pojedinačnih učinaka, najbolji strelac kola bio je <b>Brajon</b> <b>Alen</b> iz Zadra, koji je protiv Igokee postigao 24 poena, a najviše skokova uhvatio je <b>Akos</b> <b>Keler</b>, takođe iz Zadra (ukupno 11). Laskavu titulu najboljeg asistenta podelili su <b>Žan</b>-<b>Mark</b> <b>Šiško</b> iz Primorske i <b>Stefan</b> <b>Pot</b> iz FMP-a, upisavši po 12 asistencija, a najsupešniji „kradljivac“ bio je <b>Rade</b> <b>Zagorac</b>, koji je pet puta uzeo loptu košarkašima iz Železnika.</p>
      <figure>
        <img src="https://mozzartsport.com/upload/CKEditor/04.11.2019/73333358_961284697567425_8070670185465380864_n.jpg"/>
      </figure>
      <p>
        <b>Foto: </b>
        <i>MN Press</i>
      </p>
    </article>
  </body>
</html>