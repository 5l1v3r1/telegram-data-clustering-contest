<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696840/%D9%88%D8%A7%DA%A9%D9%86%D8%B4-%D9%88%D8%B2%D8%A7%D8%B1%D8%AA-%D8%AE%D8%A7%D8%B1%D8%AC%D9%87-%D8%A7%DB%8C%D8%B1%D8%A7%D9%86-%D8%A8%D9%87-%D8%AA%D8%AD%D8%B1%DB%8C%D9%85%E2%80%8C%D9%87%D8%A7%DB%8C-%D8%AC%D8%AF%DB%8C%D8%AF-%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="عصر ايران"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="واکنش وزارت خارجه ایران به تحریم‌های جدید آمریکا"/>
    <meta property="og:description" content="سخنگوی وزارت امور خارجه کشورمان در واکنش به تحریم برخی از مقامات کشور از سوی آمریکا تأکید کرد که واشنگتن با چنین اقداماتی نخواهد توانست جنایات خود در حق ملت ایران را پنهان کند."/>
  </head>
  <body>
    <article>
      <h1>واکنش وزارت خارجه ایران به تحریم‌های جدید آمریکا</h1>
      <address><time datetime="2019-11-04T00:00:00+00:00">04 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/13/1033714_753.jpg"/>
      </figure>
      <p>سخنگوی وزارت امور خارجه کشورمان در واکنش به تحریم برخی از مقامات کشور از سوی آمریکا تأکید کرد که واشنگتن با چنین اقداماتی نخواهد توانست جنایات خود در حق ملت ایران را پنهان کند.</p>
      <p>به گزارش خبرگزاری تسنیم، «سید عباس موسوی» سخنگوی وزارت امور خارجه جمهوری اسلامی ایران شامگاه دوشنبه اعلام کرد دولت آمریکا نمی تواند با تحریم ها، لفاظی ها و قلدر مابی ها جنایاتی را که از کودتای 28 مرداد سال 1332 و بعد از آن با دزدی، غارت، قتل، جنایت و تروریسم اقتصادی در حق ملت ایران روا داشته پنهان کرده و جای جلاد و قربانی را عوض کند.</p>
      <p>سخنگوی وزارت امور خارجه در واکنش به اعلام تحریم های جدید علیه تنی چند از مسئولان و اشخاص حقیقی و حقوقی ایرانی از سوی ایالات متحده آمریکا اظهار داشت: اعتیاد رژیم آمریکا به تحریمهای یکجانبه، دولتمردان این رژیم را در شرایطی کاملا انفعالی قرار داده که هر از گاهی برای تسکین خود و فرار از سرخوردگی های ناشی از ناکامی در برابر اراده پولادین ملت ایران نسبت به اعلام تحریمهایی پوچ مبادرت می ورزند.</p>
      <p>سخنگوی وزارت امور خارجه با محکوم کردن اینگونه تحریمهای یکجانبه و البته بی حاصل افزود: همانگونه که پیش از این نیز بارها اعلام کرده ایم اینگونه اقدامات تنها نشانه استیصال و ناتوانی این رژیم در بهره مندی از راهکارهای دیپلماتیک و منطقی بوده که در چارچوب نگاه قلدر مآبانه ایالات متحده به سایر کشورها و موضوعات مهم جهانی و بین المللی قابل ارزیابی است.</p>
      <p>سخنگوی دستگاه دیپلماسی همچنین بیانیه کاخ سفید در روز 13 آبان را قلب واقعیت و وقیحانه خواند و افزود: کاخ سفید همواره با شانتاژ و هیاهو و با زبانی غیر مودبانه و غیر دیپلماتیک سعی می کند با باز نگه داشتن یک پرونده بسته شده که نزدیک به چهل سال پیش طبق توافقات الجزایر بین دو دولت ایران و آمریکا حل و فصل و مختومه شده است، واقعیتها را قلب و تاریخ را تحریف نماید.</p>
      <p>موسوی افزود: دولت آمریکا نمی تواند با این لفاظی ها جنایاتی را که از کودتای 28 مرداد سال 1332 و بعد از آن با دزدی، غارت، قتل و تروریسم اقتصادی در حق ملت ایران روا داشته پنهان کرده و جای جلاد و قربانی را عوض نماید.</p>
      <p>موسوی در خاتمه اظهار داشت: آنچه که دولت آمریکا به ایران نسبت داده است اتفاقا خواسته ملت ایران و اکثر ملتهای جهان از دولت آمریکا است. این دولت آمریکا است که باید ضمن دست کشیدن از تروریسم، بویژه حمایت از تروریسم دولتی رژیم صهیونیستی به دزدی منابع سایر کشورها، راهزنی دریایی و تروریسم اقتصادی و دیگر رفتارهای ناهنجار و غیرعادی خاتمه داده و راه متمدنانه، عاقلانه و قانونمدارانه در پیش گیرد.</p>
    </article>
  </body>
</html>