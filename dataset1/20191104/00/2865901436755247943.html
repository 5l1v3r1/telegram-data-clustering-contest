<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/kingsi-vezali-dve-pobede-bogdan-opet-u-crnoj-zoni-suta-beli-sveprisutan-video/341568"/>
    <meta property="og:site_name" content="MozzartSport"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="Kingsi vezali dve pobede, Bogdan opet u crnoj zoni šuta, Beli sveprisutan (VIDEO)"/>
    <meta property="og:description" content="Sakramento pobegao sa dna"/>
  </head>
  <body>
    <article>
      <h1>Kingsi vezali dve pobede, Bogdan opet u crnoj zoni šuta, Beli sveprisutan (VIDEO)</h1>
      <h2>Sakramento pobegao sa dna</h2>
      <address>
        <time datetime="2019-11-04T00:00:00+00:00">04 Nov 2019</time>
      </address>
      <p>
        <b>Druga pobeda zaredom, prva na strani - Kingsi su se pomerili s mrtve tačke!</b>
      </p>
      <p>Posle donekle potpuno neočekivanih 0-5 na startu sezone Kingsi su u Medison Skver Garden stigli po prvi brejk i uspeli da stignu do istog preko Njujok Niksa - 113:92. </p>
      <p>Slatka, zaslužena pobeda, ovoga puta bez drame i negativnih posledica! Kingsi su dobro iskontrolisali protivnika u prvoj četvrtini uz pravovremenu agresivnost <b>Dearona Foksa</b>, koji je i ovog puta bio rukovodilac igre gostiju. Jeste <b>Foks</b> bio nesiguran u nekoliko dobrih situacja, ali je isto tako <b>Džulijusu Rendlu</b> “lomio“ zglobove i <b>Mičelu Robinsonu</b> pravio ozbiljan problem u odbrani. Već u drugoj četvrtini počela je da se oseća razlika u kvalitetu. Kingsi su startovali serijom 11:0, dok su Nikse naterali da prve poene u periodu ubace tek posle punih pet minuta. Gosti su tada već imali zalihu od 20 poena, što je igračima <b>Dejvida Fizdejla</b> već bilo previše.  </p>
      <p><b>Foks</b> i <b>Badi Hild</b> su dobro kontrolisali igru u oba smera i uvećavali razliku kako je vreme prolazilo. Na nešto više od tri minuta pre kraja treće četvrtine otišlo se i na celih 30 poena distance (86:56) i Kingsi su pretili da ozbiljno posrame Nikse u njihovoj kući. Uz dobru odbranu Niksima je smanjen prostor za manevar, dok su na drugoj strani pljuštale trojke kao od šale. Na kraju ih je bilo 15 iz 39 pokušaja, što je i napravilo ključnu razliku na parketu.</p>
      <figure>
        <iframe src="https://www.youtube.com/embed/FUW4iSsu42E" width="425" height="349" data-service="Youtube" scrolling="no"/>
      </figure>
      <p><b>Foks </b>je bio najbolji igrač Kingsa s 24 poena (8/18 iz igre), uz šest asistencija, dva skoka i po jednu blokadu i ukradenu loptu. Hild je posle lošijeg izdanja protiv Jute išao do 22 poena (8/16 iz igre, 5/11 za tri), uz četiri skoka i po jednu asistenciju, ukradenu i blokiranu loptu. I jedno vrlo atraktivno zakucavanje. Pogledajte i sami... </p>
      <figure>
        <iframe src="https://www.youtube.com/embed/9m5JX8aPR2g" width="425" height="349" data-service="Youtube" scrolling="no"/>
      </figure>
      <p><b>Harison Barns</b> ponovo je bio džoker Kingsa u obe faze i ovog puta imao je 19 poena, četiri uhvaćene i jednu ukradenu loptu. <b>Nemanja Bjelica</b> je protekle večeri radio apsolutno sve na parketu. Baš kao i protiv Jute. Imao je na kraju 10 poena (4/5 iz igre), osam skokova, šest asistencija i jednu ukradenu loptu. <b>Bogdan Bogdanović</b> opet nije blistao kako ume. Za 19 minuta u igri ubacio je svega šest poena, oba posle šuteva za tri poena (2/7) i imao je svega još jedan pokušaj za dva poena. Na to je dopisao po tri skoka i asistencije, uz jednu ukradenu loptu.</p>
      <figure>
        <iframe src="https://www.youtube.com/embed/S6aNhL9wVnc" width="425" height="349" data-service="Youtube" scrolling="no"/>
      </figure>
      <p>U redovima Niksa <b>Markus Moris</b> je ubacio 28, a <b>Ar Džej Beret</b> 22 poena.</p>
      <figure>
        <iframe src="https://www.youtube.com/embed/rtnXPV-_pRE" width="425" height="349" data-service="Youtube" scrolling="no"/>
      </figure>
      <p>
        <b>NBA – rezultati</b>
      </p>
      <p>Indijana – Čikago 108:95<br/>/Voren 26 – Levin 21/</p>
      <p>Majami – Hjuston 129:100<br/>/Robinson 23 – Harden 29/</p>
      <p>Njujork – Sakramento 92:113<br/>/Moris 28 – Foks 24/</p>
      <p>San Antonio – LA Lejkers 96:103<br/>/Mari 18 – Dejvis 25/</p>
      <p>Klivlend – Dalas 111:131<br/>/Lav 29 – Dončić 29/</p>
      <p>LA Klipers – Juta 105:94<br/>/Leonard 30 – Mičel 36/</p>
      <p>
        <b>ISTOČNA KONFERENCIJA</b>
      </p>
      <figure>
        <img src="https://mozzartsport.com/upload/CKEditor/04.11.2019/istok6.jpg"/>
      </figure>
      <p>
        <b>ZAPADNA KONFERENCIJA</b>
      </p>
      <figure>
        <img src="https://mozzartsport.com/upload/CKEditor/04.11.2019/zapad6.jpg"/>
      </figure>
      <p><b>Foto</b>: <i>Reuters</i></p>
    </article>
  </body>
</html>