<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696781/%D8%B1%D8%A8%DB%8C%D8%B9%DB%8C-%DA%AF%D8%A7%D9%85-%DA%86%D9%87%D8%A7%D8%B1%D9%85-%D8%AA%D8%B9%D9%87%D8%AF%D8%A7%D8%AA-%D8%A8%D8%B1%D8%AC%D8%A7%D9%85%DB%8C-%D8%AA%D9%88%D8%B3%D8%B7-%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1%DB%8C-%D8%A7%D8%B9%D9%84%D8%A7%D9%85-%D9%85%DB%8C-%D8%B4%D9%88%D8%AF-%D9%86%D8%A7%D9%85%D9%87-%D8%B1%D9%88%D8%AD%D8%A7%D9%86%DB%8C-%D8%A8%D9%87-%D9%BE%D8%A7%D8%AF%D8%B4%D8%A7%D9%87-%D8%B9%D8%B1%D8%A8%D8%B3%D8%AA%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="ربیعی: گام چهارم تعهدات برجامی توسط رئیس جمهوری اعلام می شود/ نامه روحانی به پادشاه عربستان"/>
    <meta property="og:description" content="دولت همواره تاکید داشته که به دنبال صلح و ثبات منطقه است که همین رویکرد جان مایه نگارش نامه به پادشاهان دو کشور عربستان و بحرین بود."/>
  </head>
  <body>
    <article>
      <h1>ربیعی: گام چهارم تعهدات برجامی توسط رئیس جمهوری اعلام می شود/ نامه روحانی به پادشاه عربستان</h1>
      <address><time datetime="2019-11-04T00:00:00+00:00">04 Nov 2019</time> by <a rel="author">عصر ايران</a></address>
      <p>
        <b>دولت همواره تاکید داشته که به دنبال صلح و ثبات منطقه است که همین رویکرد جان مایه نگارش نامه به پادشاهان دو کشور عربستان و بحرین بود.</b>
      </p>
      <figure>
        <img src="https://cdn.asriran.com/files/fa/news/1398/8/13/1033555_241.jpg"/>
      </figure>
      <p>سخنگوی دولت با بیان اینکه درباره شروع گام چهارم تعهدات برجامی پیش اعلامی نخواهیم داشت، خاطرنشان کرد: جزییات، روز و ساعت مقرر آن توسط رئیس جمهوری اعلام خواهد شد.</p>
      <p>به گزارش ایرنا، علی ربیعی امروز دوشنبه در نشست خبری با گرامی داشت ۱۳‌آبان اظهارداشت: ۱۳ آبان از چند جهت برای ما و برای امروز و نسل آینده اهمیتی تاریخی دارد. مناسبت های تاریخی در طول زمان معنای عمیق تری را به نمایش می گذارند. این یک رخدادی است که عقبه معین در تاریخ ما دارد.</p>
      <p>وی با بیان اینکه ما یک ۱۳ آبان در تاریخ معاصرمان نداریم، گفت: ۱۳ آبان تاریخی ما از سخنرانی استکبار ستیزانه امام خمینی(ره) علیه کاپیتولاسیون و برای استقلال و غرور ایرانی آغاز می شود و در دوران مدرن به دور جدید فشارهای آمریکا بر ملت ایران باز می گردد که این بار هم در ۱۳ آبان ۹۶ ما را تحریم کرد و این تحریم ها کاپیتولاسیون جدید و مدرن است. سخنگوی دولت افزود: حجت ما برای روز ۱۳ آبان، که روز مبارزه با استکبار است، کودتای ۲۸ مرداد است، جنبش دانش آموزی و جنبش دانشجویی است. سالها کمک های نظامی به صدام در هشت سال جنگ تحمیلی است، در ساقط کردن هواپیمای مسافربری ما و کشتار مردم بیگناه است، در کارشکنی و اعمال فشارهای غیرانسانی و غیربشری به ملت ایران است.</p>
      <p>ربیعی تصریح کرد: ۱۳ آبان نمادی از ده‌ها سال ظلم و جنایت یک دولت زورگو بر ملتی حق طلب و با عزت است. عزتی که آمریکایی ها می خواستند با کاپیتولاسیون آن را له کنند و همین سبب شد تا اولین فریادهای استکبار ستیزی از سوی امام خمینی علیه واشنگتن و رژیم وابسته به آن در ایران بلند شود.</p>
      <p>وی خاطرنشان کرد: تصور آمریکایی‌ها در آن روز این بود که یک ملت استثنایی هستند و این حق را دارند که درهر جایی از دنیا دستم به ظلم و ستم بزنند و هیچ سیستم قضایی جز کشور خودشان هم حق محاکمه آنها را نداشته باشد.</p>
      <p>سخنگوی دولت اضافه کرد: مشکل اصلی آمریکا هنوز هم همین حس استثناپنداری، خودبرتربینی مستکبرانه و خودستایانه آمریکایی است که تا امروز هم ادامه داشته است.</p>
      <p>ربیعی با بیان این که امروز شکل دیگری از همان کاپیتولاسیون را شاهد هستیم، اظهارداشت: عمده اقدامات اخیر واشنگتن در خروج از توافقات بین المللی از جمله برجام و زیرپا گذشتن حقوق ملت‌ها و دولت‌های جهان ناشی از همین احساس است که تا به امروز ادامه داشته و به طرز حیرت انگیزی دولت آمریکا به خود اجازه می‌دهد قوانین بین الملل را زیر پا بگذارد و بدترین جنایت‌ها را علیه ملت‌ها بدون بیم از پیگرد بین المللی مرتکب شود.</p>
      <p>وی در بخش دیگر از اظهارات خود گفت: همه اقشار کشور و خصوصا جنبش دانشجویی ایرانی زخم خورده و رنجور از همین خوی استکباری آمریکا بود که احساسات انقلابی خود را در ۱۳ ابان ۵۸ بروز داد و آنچه در آن روزها گذشته، هنوز مورد استناد آنها است اما هرگز به جامعه و افکار عمومی خود توضیح نمی دهد که علل و ریشه‌های این اقدام در رفتارهای خود آمریکا بوده است.</p>
      <p>سخنگوی دولت گفت: امریکا همزمان در آستانه ۱۳ آبان مدعی شده است: "چهلمین سالگرد ۱۳ آبان یادآور رفتار بدخواهانه رژیم ایران است" به واقع چه کسی رفتار بدخواهانه دارد؟ آن که تحریم غذایی و دارویی و محدودسازی حق زندگی و حق معطوف به سلامت شهروندان ایرانی را به یک ابزار جنگی و تروریستی به منظور شوراندن ملت و کشاندن تحریم زدگان به براندازی تبدیل کرده یا آن ملت که به دفاع از حق زندگی و حق صلح مقاومت ملی خود را به پیش می برد؟</p>
      <p>وی با بیان این که ۱۳ آبان ۵۷ مرحله نوینی در اعتلای انقلاب اسلامی ما بود، ‌ اظهار داشت: در چنین روزی رژیم دیکتاتوری شاه با گشودن آتش به روی تظاهرکنندگان که عمدتا دارای ترکیب جوان و دانش آموزی بودند یک بار ماهیت خود را آشکار کرد.</p>
      <p>ربیعی افزود: در آن ایام، جنبش انقلابی و اسلامی مردم ایران در مرحله پیشرفت خود بخشی از اقشار جامعه را وارد گردونه خود کرد. دانش آموزی شدن ۵۷ به طور نمادین حکایت از فراگیر شدن انقلاب از یکسو، و آینده داری انقلاب از سوی دیگر داشت.</p>
      <p>وی تصریح کرد: حضور پرتعداد عنصر دانش اموز یعنی اینکه آینده از آن نهضت اسلامی است. متاسفانه ما امروز در انتقال حافظه تاریخی به نسل های جدید دچار چالش های فراوانی هستیم. زیرا مسئله ضرورت مقاومت در مقابل زورگویی ها و قلدری ها امریکا به طور صحیح و مستدل به نسل های جدید منتقل نشده است.</p>
      <p>سخنگوی دولت تاکید کرد: رهبر معظم انقلاب دیروز با چه دقتی سعی داشتند مستدل بودن موضع مقاومت بر ضد زورگویی های امریکا را برای نسل جدید توضیح دهند. آری، قضیه ۱۳ آبان از ۱۳ آبان ۵۷ یا ۵۸ شروع نشده از ۲۸ مرداد سال ۱۳۲۱ و از زمان سرنگونی مرحوم دکتر محمد مصدق به مثابه تنها دولت منتخب و دموکراتیک در دوران پس از مشروطه شروع شده است. امروز اسناد تازه منتشر شده آن کودتای ننگین ابعاد جدیدی از آن جنایت تاریخی بر ضد آرمان های مشروطه خواهی ملت ایران را به اثبات می رساند. <br/>وی گفت: کارنامه عملکرد آمریکا در منطقه ما نشان می دهد که امریکا برای هیچ کشوری دموکراسی نیاورده است. مردم ما دموکراسی درپای صندوق های رای و در جریان یک مبارزه پیگیر علیه یک نظام دیکتاتوری به کف آورده اند. از ۱۳ آبان برای ما چه چیزی مانده است؟ ما باید در هر دوران به این پرسش پاسخ جدید بدهیم. ما نباید ۱۳ آبان را تبدیل به یک مناسک کنیم.</p>
      <p>ربیعی یادآور شد: ما نباید برچسب «آمریکایی» را برای طرد و حذف دیگری به کار ببریم که اگر چنین کنیم در حق نسل های جدید جفا کرده ایم و یک خیانت بزرگ برای انتقال تجربه و حافظه تاریخی به نسل جدید کرده ایم.</p>
      <p>سخنگوی دولت افزود: آن هاکه شور انقلابی آن سالهای حماسی را به خاطر می آورند، می توانند گواهی بدهند که این مقاومت بزرگ ملی یک مبارزه فراگیر بود و همه اقشار با همه سلایق و با همه گرایش ها و مکتب های فکری را شامل می شد.</p>
      <p>ربیعی ادامه داد: امروز برای مقابله با دور جدید تحریم های امریکا علیه ملت در ۱۳ آبان ۹۶که آن را به تسلیم شدن ایران تعبیر می کنند و همان کاپیتولاسیون مدرن است، همه اقشار جامعه پای کار مبارزه با تحریم های ظالمانه آمریکا علیه ملت ایران بیایند و پایمردی کنند.</p>
      <p>وی افزود: امروز مقاومت در مقابل زورگویی آمریکا یعنی تلاش «همه با هم و عموم ملی برای شکستن تحریم و به گوشه رینگ بردن آمریکا، یعنی دفاع از زندگی مردم یعنی افزایش سطح تاب آوری جامعه در مقابل تحریم. امروز هم به آن ظرفیت عظیم نیاز داریم و باید در این مسیر ایجاد هم افزایی و همگرایی کنیم نه واگرایی. روز ۱۳ آبان باید به مثابه روز وحدت ملی درمقابله با زورگویی ها و یکجانبه گرایی ها و روز وحدت کلمه همه آحاد جامعه در «نه» گفتن به خواسته های نامشروع آمریکا از ملت ایران باشد و در این مسیر همه ملت ایران و مسئولین با یکدیگر هم قول و هم نظر هستند.</p>
      <p>اعلام گام چهارم تعهدات برجامی توسط رئیس جمهوری</p>
      <p>ربیعی در پاسخ به این پرسش که فرصت ۶۰ روزه سوم برای تامین منافع ایران توسط اروپا ۲ روز دیگر به پایان می رسد با توجه به عدم تامین منافع ایران، گام چهارم کاهش تعهدات برجامی در چه سطحی عملیاتی می شود، گفت: اجازه دهید همان روزی که کاهش تعهدات برجامی اعمال می‌شود خود رئیس جمهوری اعلام کند و پیش اعلامی نخواهیم داشت و در روز و ساعت مقرر آقای روحانی جزئیات آنرا اعلام خواهد کرد.</p>
      <p>وی افزود: قطعاً بنا به وعده‌ای که داشتیم در گام های مختلف هم به اروپایی ها فرصت دادیم و هم افکار عمومی خودمان دیدند که با صبوری و صبر استراتژیک که داشتیم این ما نبودیم که خواستیم از برجام خارج شویم و این سیاست زورگویانه آمریکا و عدم مقاومت اروپا بوده که ما را به این نتیجه رسانده است.</p>
      <p>دولت در پنج سال اول رشد ۱۲ درصدی را تجربه کرد</p>
      <p>ربیعی گفت: تراز تجاری کشور سال ۱۳۹۱، ۱۱ هزار و ۹۳۳ میلیون دلار منفی بوده که سال ۱۳۹۷ با یک هزار ۶۹۸ میلیون دلار، مثبت شده است، در سال ۹۶ یک تکانه داشتیم و در سال ۹۴ و ۹۵ هم تراز تجاری ما مثبت بود، خود این آمار نشان می دهد که دولت برای حل مشکلات، معیشت و زندگی مردم ایستاده است؛ تولید داخلی به اشتغال زیاد گره خورده است، وارادات کالای مصرفی ما ۳۱.۲ درصد در این مدت کاهش داشته است.<br/>وی افزود: با آمارهایی که از ستاد مبارزه با قاچاق دریافت کردیم، ۲ میلیارد دلار کاهش قاچاق کالا داشتیم.</p>
      <p>قاچاق کالا مرهون زحمت های نیروی انتظامی، وزارت کشور و دستگاه های مختلف است و همچنین سیاست های درست اقتصادی که با قاچاق کالا مقابله کند؛ اینها اقدامات خوبی بوده است، یک هزار و ۵۲۴ قلم کالا را از تعرفه ها خارج کردیم، فکر می کنم این عملکرد قابل دفاع بوده است.</p>
      <p>سخنگوی دولت گفت: بعد از فشار تحریم، حتی دانشجوی ایرانی در یک کشور مسلمان خارجی به خاطر تحریم ها تحت فشار است، در این فشارها در اقلام کشاورزی خودکفا می شویم، در حوزه دارو روز به روز وضعیت ما بهتر می شود، واردات ما رو به کاهش است؛ فقط قسمت های منفی ناشی از فشار تحریم، از جمله تورم، خروج پول نفت از اقتصاد ایران تا عدم تعادل در بازار ارز، اتفاقاتی است که دولت با آنها مواجه بوده است.</p>
      <p>ربیعی در دفاع از عملکرد دولت گفت: اگر هر کس دیگری که مدعی است در این موقعیت قرار داشت، حتما وضعیت بدتر از شرابط کنونی بود، این دولت با تدبیر خود در ۵ سال رشد مثبت ۱۲ درصدی را تجربه کرد و دولتِ رشد منفی نبود، منهای تحریم که ما آن را هزینه عزت و استقلال ملت ایران می دانیم و دولت پای آن ایستاده است، اما دولت اعتقاد ندارد که ما فقط باید در تحریم زندگی کنیم.</p>
      <p>وی افزود: ما با اتکا به توان داخلی، و پیروی از منویات رهبری، دولت روز به روز وضع بهتری را تجربه می کند.</p>
      <p>نامه رئیس جمهوری به پادشاه عربستان و بحرین</p>
      <p>ربیعی در پاسخ به سوالی درباره نامه رئیس جمهوری به پادشاه عربستان و بحرین گفت: دولت همواره تاکید داشته که به دنبال صلح و ثبات منطقه است که همین رویکرد جان مایه نگارش نامه به پادشاهان دو کشور عربستان و بحرین بود.</p>
      <p>سخنگوی دولت تصریح کرد: دولت جمهوری اسلامی معتقد است که می توان دوجانبه های متعددی در منطقه ایجاد کرد. مسائل اقتصادی و گمرکی زیادی با کشورهای منطقه داریم و فشارهای آمریکا نباید باعث ایجاد فاصله میان همسایگانی شود که با بنیان های مشترک فرهنگی و دینی سال ها در کنار یکدیگر زندگی کرده اند. ما بارها اعلام کردیم برای صلح منطقه یک همکاری دسته جمعی منطقه ای نیاز است.</p>
      <p>وی افزود: کشورهای منطقه منافع عمیقی در این منطقه دارند. کشورهای خارج از این منطقه، حتی ابرقدرتی مانند آمریکا، براساس منافع خود در این منطقه فعالیت می کنند و اگر منافعش ایجاب نکند، منطقه را ترک خواهند کرد. همانطور که دیدیم حتی به قوم مظلوم کرد هم وفا نکردند و زمانی آن ها را در جهت منافع خود به کار گرفت و زمانی هم در برابر دشمن رهایشان کردند.</p>
      <p>ربیعی خاطرنشان کرد: فکر می کنیم که حتی بازار کشورهای منطقه، در حدی است که بتواند اقتصاد همین کشورها را پویا و فعال کند.</p>
    </article>
  </body>
</html>