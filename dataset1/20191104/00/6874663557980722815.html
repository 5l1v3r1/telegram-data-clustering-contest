<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773000,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="דיווחים בברזיל: מובילאיי מעוניינת להקים מפעל באזור סאו פאולו"/>
    <meta property="og:description" content="במרץ האחרון ביקר במשרדי מובילאיי בישראל נשיא ברזיל, ז'איר בולסונרו; באוקטובר האחרון הציגה החברה את מערכת מניעת התאונות שלה בסאו פאולו, במסגרת תערוכת רכב מקומית. על פי הדיווחים, מדובר במפעל לייצור מערכות התראה לרכב, בעיקר עבור השוק הדרום אמריקאי"/>
  </head>
  <body>
    <article>
      <h1>דיווחים בברזיל: מובילאיי מעוניינת להקים מפעל באזור סאו פאולו</h1>
      <h2>במרץ האחרון ביקר במשרדי מובילאיי בישראל נשיא ברזיל, ז'איר בולסונרו; באוקטובר האחרון הציגה החברה את מערכת מניעת התאונות שלה בסאו פאולו, במסגרת תערוכת רכב מקומית. על פי הדיווחים, מדובר במפעל לייצור מערכות התראה לרכב, בעיקר עבור השוק הדרום אמריקאי</h2>
      <address><time datetime="2019-11-04T00:00:00+00:00">04 Nov 2019</time> by <a rel="author">תומר הדר</a></address>
      <p>מובילאיי בוחנת הקמת מפעל בברזיל, כך מפרסמים אמצעי תקשורת בדרום אמריקה. על פי הפרסומים בתקשורת הברזילאית, החברה נמצאת בתהליכי בחינת מפעל שיוקם ככל הנראה באזור סאו פאולו. במרץ האחרון ביקר במשרדי מובילאיי בישראל נשיא ברזיל, ז'איר בולסונרו.</p>
      <p> </p>
      <figure>
        <img src="https://images1.calcalist.co.il/PicServer3/2017/02/14/703820/52_l.jpg"/>
        <figcaption>אמנון שעשוע</figcaption>
      </figure>
      <p>על פי הפרסומים, מדובר במפעל לייצור מערכות התראה לרכב, בעיקר עבור השוק הדרום אמריקאי. הדגש, כך נטען בדיווחים, יהיה דווקא על מערכות בטיחות לא מקוריות לרכב - זאת למרות שמובילאיי עוסקת כיום בעיקר במחקר ופיתוח הקשור ברכב האוטונומי.</p>
      <p>ביוני האחרון פרסם אמנון שעשוע מאמר מפורט בו ציין כי הטכנולוגיה המשמשת ברכבים אוטונומיים תידרש לניסוי ממושך במוניות, לפני ש"תחלחל" לרכבים הפרטיים. באוקטובר האחרון הציגה מובילאיי את מערכת מניעת התאונות של החברה בסאו פאולו, במסגרת תערוכת רכב מקומית.</p>
      <p>יצוין כי דווקא בשוק הרכב הישראלי, השימוש במערכות בטיחות "פאסיביות" לרכב - כלומר, מערכות בטיחות שמסוגלות רק לצפצף, אך לא להסיט את הרכב או לבלום אותו - נמצא במגמת ירידה משמעותית. זאת, לאור העובדה שחלק ניכר מיבואני הרכב מציעים כיום מערכות בטיחות אקטיביות מקוריות. מספר התקנות המערכות הפאסיביות צפויה לרדת עוד יותר לאחר חודש ינואר הקרוב, בשל העובדה שישראל תחדל ב-1 לאותו חודש לסבסד התקנת מערכות אלה, במסגרת מהלך המיועד לעודד התקנת מערכות בטיחות אקטיביות.</p>
    </article>
  </body>
</html>