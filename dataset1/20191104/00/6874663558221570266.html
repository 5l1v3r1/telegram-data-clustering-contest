<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773055,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="אקזיט של 430 מיליון דולר לחברת Crossix של אסף אבן חיים"/>
    <meta property="og:description" content="חברת הביג דאטה נרכשה ע&quot;י חברת Veeva האמריקאית, כך הודיעה היום וויוה; בן חיים אמר לכלכליסט שלחברה 25 עובדים בארץ ושהיא מעוניינת להכפיל את מספרם בעקבות הרכישה"/>
  </head>
  <body>
    <article>
      <h1>אקזיט של 430 מיליון דולר לחברת Crossix של אסף אבן חיים</h1>
      <h2>חברת הביג דאטה נרכשה ע"י חברת Veeva האמריקאית, כך הודיעה היום וויוה; בן חיים אמר לכלכליסט שלחברה 25 עובדים בארץ ושהיא מעוניינת להכפיל את מספרם בעקבות הרכישה</h2>
      <address><time datetime="2019-11-04T00:00:00+00:00">04 Nov 2019</time> by <a rel="author">הגר רבט ועדי פיק</a></address>
      <p>חברת הביג דאטה קרוסיקס (Crossix) אשר מייסדה הישראלי הוא אסף אבן חיים, נרכשה על ידי חברת Veeva האמריקאית בעסקת מזומן של 430 מיליון דולר, כך הודיעה היום (ב') חברת וויוה.</p>
      <p>לפי ההודעה, עובדי קרוסיקס יקבלו אחזקות בסך 120 מיליון דולר. מרבית פעילות החברה בניו יורק, אולם יש לה 25 עובדים בקריית אונו.</p>
      <figure>
        <img src="https://images1.calcalist.co.il/PicServer2/20122005/150874/shutterstock_57977560_l.jpg"/>
        <figcaption>אילוסטרציה <br/>צילום: shutterstock</figcaption>
      </figure>
      <p>קרוסיקס נוסדה ב-2005 על ידי אבן חיים המכהן כמנכ״ל החברה ואנדרו ויליס המשמש כ-CFO. היא מספקת שירותי אנליטיקה ליותר מ-200 חברות פארמה בינלאומיות, ביניהן גם טבע הישראלית, פייזר, ג׳ונסון אנד ג׳ונסון ואחרות.</p>
      <p>בהודעה לתקשורת נמסר כי קרוסיקס תמשיך לפעול כחטיבה עצמאית תחת המותג שלה ובהנהגתו של אבן חיים. הפעילות שלה בישראל, ארה״ב ובלארוס צפויה להמשיך כסדרה.</p>
      <p>אבן חיים אמר לכלכליסט שלחברה 25 עובדים בארץ ושהיא מעוניינת להכפיל את מספרם בעקבות הרכישה.</p>
      <p>Veeva שנסחרת בבורסת ניו יורק, מספקת פתרונות תוכנה מבוססי ענן עבור תחום מדעי החיים. יש לה מעל ל-775 לקוחות, מחברות הפארמה הגדולות בעולם ועד לסטארט-אפים צעירים בתחום הביוטק. מטה החברה בסן פרנסיסקו ויש לה משרדים גם באירופה, אסיה ואמריקה הלטינית.</p>
    </article>
  </body>
</html>