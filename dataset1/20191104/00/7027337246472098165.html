<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696816/%D9%82%D9%88%D9%87-%D9%82%D8%B6%D8%A7%DB%8C%DB%8C%D9%87-%D8%A8%D8%A7%DB%8C%D8%AF-%D8%B3%D8%B1%D9%85%D8%A7%DB%8C%D9%87-%DA%AF%D8%B0%D8%A7%D8%B1-%D9%88-%D8%AA%D9%88%D9%84%DB%8C%D8%AF-%DA%A9%D9%86%D9%86%D8%AF%D9%87-%D9%88%D8%A7%D9%82%D8%B9%DB%8C-%D8%B1%D8%A7-%D8%AA%D9%82%D9%88%DB%8C%D8%AA-%DA%A9%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="قوه قضاییه باید سرمایه گذار و تولید کننده واقعی را تقویت کند"/>
    <meta property="og:description" content="حجت السلام رئیسی رئیس قوه قضاییه معتقد است حمایت قوه قضاییه از تولیدکنندگان همیشگی و مداوم است. این موضوع با واکنش حسام الدین آشنا مشاور رئیس جمهور روبرو شد."/>
  </head>
  <body>
    <article>
      <h1>قوه قضاییه باید سرمایه گذار و تولید کننده واقعی را تقویت کند</h1>
      <address><time datetime="2019-11-04T00:00:00+00:00">04 Nov 2019</time> by <a rel="author">عصر ايران</a></address>
      <p>حجت السلام رئیسی رئیس قوه قضاییه معتقد است حمایت قوه قضاییه از تولیدکنندگان همیشگی و مداوم است. این موضوع با واکنش حسام الدین آشنا مشاور رئیس جمهور روبرو شد.</p>
      <p>سایت دیده بان ایران از نمایندگان مجلس پرسیده؛ نحوه برخورد با تولیدکنندگان باید چگونه باشد.</p>
      <p>محمدرضا منصوری عضو کمیسیون صنایع مجلس و نماینده مردم ساوه و زرندیه درپاسخ به سوالی درباره برخوردهای قضایی اخیر با تولید کنندگانی مانند سرمایه گذار گروه عظام گفت: <br/>قطعا ما نباید این پیام را به تولید کنندگان، سرمایه گذاران بخش خصوصی بدهیم که امنیت سرمایه گذاری آنها در خطر است. بیش از هر چیز باید از رسانه ای کردن موضوعاتی که هنوز در دادگاه اثبات نشده پرهیز کنیم. باید این اطمینان را به تولید کنندگان واقعی بدهیم که قوای سه گانه؛ دولت، مجلس و قوه قضاییه به دنبال رونق تولید و تقویت تولید ملی هستند.</p>
      <p>در ماه های گذشته قوه قضاییه چندین جلسه در استان ها برگزار کرده و مساعدتی هم در خصوص این موضوع داشته است. لازم است دولت هم اگر جلوی واردات قاچاق را بگیرد، سودهای بانکی را کمتر کرده و نقدینگی را بیشتر کند.</p>
      <p>این نماینده اصلاح طلب مجلس افزود: ما اگر در گذشته قانون مند تر بودیم و این همه فرار مالیاتی نداشتیم اصلا شاهد چنین اتفاقاتی نبودیم. من موافق با برخورد با تولید کننده نماها هستم نه تولید کنندگان و سرمایه گذاران واقعی؛ امیدوارم قوه قضاییه کاری انجام دهد که سلامت اقتصادی به جامعه برگردد. <br/>عضو کمیسیون صنایع مجلس : برخوردهای قضایی در نهایت باید به شفاف سازی کمک کند نه ترساندن تولید کنندگان و سرمایه گذاران واقعی، کسی که چند کارخانه و کارگاه را در کشور ساخته و اداره کرده است یک سرمایه گذار واقعی است بنابراین باید به دنبال تشویق سرمایه گذاران باشیم . آنها باید در حوزه سرمایه گذاری "احساس امنیت" داشته باشند.</p>
      <p>منصوری خاطر نشان کرد: سران سه قوه باید این رویکرد را قائل باشند که میان کسانی که می خواهند سرمایه گذاری کرده و آنهایی که قصد سوء استفاده دارند تفاوت وجود دارد.</p>
      <p>به معنای درست تر باید سرمایه گذاران اطمینان لازم را در خصوص سرمایه و تصمیم گیری هایشان داشته باشند.</p>
    </article>
  </body>
</html>