<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696791/6%2A800%2A-%D8%B9%D9%85%D9%84%DB%8C%D8%A7%D8%AA-%D8%A8%D8%A7%D8%B2%DA%AF%D8%B1%D8%AF%D8%A7%D9%86%D8%AF%D9%86-%D8%A7%D8%B1%D9%82%D8%A7%D9%85-%DB%8C%DA%A9-%DA%A9%D9%84%D8%A7%D9%87%D8%A8%D8%B1%D8%AF%D8%A7%D8%B1%DB%8C-%D8%A8%D9%87-%DA%AF%D9%88%D8%B4%DB%8C-%D9%85%D8%B1%D8%AF%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="#6*800*: عملیات بازگرداندن ارقام یک کلاهبرداری به &quot;گوشی&quot; مردم"/>
    <meta property="og:description" content="اگر اين اقدام از سوي اين مدير ارشد دولتي عملياتي شود، اين اولين‌باري است كه يك فساد در سطح گسترده كلاهبرداري رخ داده و با يك سامانه و نرم‌افزار، ارقام كلان كلاهبرداري پس گرفته و به مردم بازگردانده مي‌شود."/>
  </head>
  <body>
    <article>
      <h1>#6*800*: عملیات بازگرداندن ارقام یک کلاهبرداری به "گوشی" مردم</h1>
      <address><time datetime="2019-11-04T00:00:00+00:00">04 Nov 2019</time> by <a rel="author">عصر ايران</a></address>
      <p>
        <b>اگر اين اقدام از سوي اين مدير ارشد دولتي عملياتي شود، اين اولين‌باري است كه يك فساد در سطح گسترده كلاهبرداري رخ داده و با يك سامانه و نرم‌افزار، ارقام كلان كلاهبرداري پس گرفته و به مردم بازگردانده مي‌شود.</b>
      </p>
      <p>روزنامه شرق در گزارشی به خیز دوم وزیر جوان برای فائق آمدن بر یک "حفره" در سیستم ارزش افزوده پرداخت و نوشت:  «شب تلخي براي كلاهبرداران» اين عبارتي است كه محمدجواد آذري‌جهرمي، وزیر ارتباطات و فناوری اطلاعات، در توييت جنجالي شب گذشته خود نوشته است. او در اقدامي ضربتي، شركت‌هاي خدمات ارزش افزوده (VAS) را هدف قرار داده و امكان شكايت از آنها را نيز فراهم كرده است.</p>
      <p> </p>
      <p>به گزارش عصر ایران، شرق نوشت: در توييتي كه جهرمي در ساعت 18:27 شب گذشته منتشر كرد، آمده است: «امشب شب تلخي براي كلاهبرداران است! پول‌هايي كه براي شركت‌هاي ارزش افزوده در اين چند سال از شما اخذ شده را می‌توانید با #6*800*  ببينيد. شكايتي هم داشتيد لطفا از طريق پيامك به 8007 بفرستيد. كاملا رايگان! براي خانواده نيز انجام دهيد. كمكم كنيد حقتان را بگيرم».</p>
      <p> </p>
      <p>اگر اين اقدام از سوي اين مدير ارشد دولتي عملياتي شود، اين اولين‌باري است كه يك فساد در سطح گسترده كلاهبرداري رخ داده و با يك سامانه و نرم‌افزار، ارقام كلان كلاهبرداري پس گرفته و به مردم بازگردانده مي‌شود.</p>
      <p> </p>
      <p>يك منبع آگاه در گفت‌وگو با «شرق»، درباره جزئيات اين اقدام مي‌گويد: «امشب پيامكي براي همه مشتركان تلفن همراه شامل همراه اول، ايرانسل و رايتل ارسال مي‌شود كه در آن به نكته‌اي كه وزير ارتباطات در توييت خود اشاره كرده است، مي‌پردازد. اگر كد #6*800* را وارد كنيد، مشخص مي‌شود  عضو چه خدماتي هستيد و چه مبالغي از حساب شما كسر مي‌شود. مقرر شده است  حجم كامل كلاهبرداري شركت‌هاي ارزش افزوده به مردم اطلاع‌رساني  و امكان رسيدگي و بازپس‌گيري اين كلاهبرداري‌ها هم فراهم شود. همه پيامك‌هايي كه ارسال مي‌شود، رايگان است و از سوي سازمان تنظيم مقررات و ارتباطات راديويي وزارت ارتباطات مي‌آيد و مجاني است».</p>
      <p> </p>
      <p>اين منبع آگاه با اشاره به پيشينه اقدام وزير ارتباطات و فناوري اطلاعات كه در قالب هشتگ حق‌الناس از سوي او پيگيري مي‌شد، مي‌افزايد: «شركت‌هاي ارزش افزوده بنا بر آنچه از جانب همين گروه‌ها منتشر شده است،  از سال 92 تاكنون بيش از 13 هزار ميليارد تومان درآمد داشته‌اند كه سالانه در حدود دوهزار و 600 ميليارد تومان درآمد مي‌شود».</p>
      <p> </p>
      <p>او مي‌افزايد: «آنچه مسلم است، بخش عمده اين شركت‌هاي ارزش افزوده به بهانه توليد محتوا پا گرفته‌اند، اما محتواي اثرگذاري ارائه نمي‌دهند كه در عمل نوعي كلاهبرداري است، زيرا افراد، ناخواسته و بدون آنكه بدانند يا اطلاعات كافي داشته باشند عضو اين خدمات مي‌شوند و مبلغي از آنها كسر مي‌شود. بسياري از اين شركت‌هاي ارزش افزوده به‌راحتي از كمبود اطلاعات مردم استفاده كرده و آنها را عضو سرويس‌هاي خود مي‌كنند و ماهانه پول گزافي به جيب مي‌زنند و اصلا رضايت مصرف‌كننده را هم در نظر نمي‌گيرند. علاوه بر آنكه عضويت در اين خدمات بسيار آسان و خروج از آنها بسيار سخت است كه همين سختي خروج و پيچيدگي لغو آن نيز با هماهنگي كامل شركت‌هاي خدمات ارزش افزوده انجام مي‌‌شود».</p>
      <p> </p>
      <p>او به نمونه‌اي از دست‌كاري در برنامه‌هاي تلويزيوني اشاره كرده و مي‌افزايد: «نمونه‌هايي از خدمات ارزش افزوده در برنامه «برنده باش» محمدرضا گلزار بود كه دست‌كاري آرا صورت گرفت. وزير ارتباطات و اطلاعات قصد دارد با اين حجم گسترده سودهاي بادآورده اين شركت‌ها مقابله كند و حالا تلاش براي سنگ‌اندازي در مقابل اين اقدام او به كرات ديده مي‌شود. اما چه پشتوانه‌اي مي‌تواند چنين سنگ‌هاي بزرگي را سر راه قرار دهد؟ اين شركت‌هاي بي‌نام و نشان چگونه مي‌توانند درآمدزايي در سطح 13هزارميلياردي داشته باشند، اما به هيچ نهاد ناظري پاسخ‌گو نباشند؟».</p>
      <p> </p>
      <p>به گفته او: «توسكا و روبيكا در اين ماجرا متهمان اصلي به شمار مي‌روند. اين شركت، يكي از شركت‌هاي اقماري همراه اول است كه با 92 برنامه صداو سيما يكجا قرارداد دارد و  تغذيه مي‌كند». او به موضوعی بسيار جدي كه انگيزه مخالفت را ايجاد مي‌كند هم اشاره مي‌كند: «اپراتورها سالانه 800 ميليارد تومان از طريق اين برنامه‌ها در اختيار وزارت قرار مي‌دادند كه با دستور وزير به‌خاطر صرفه‌جويي در مصارف وزارت، قطع شد. حالا يكي از ناراحتي‌هاي صداوسيما آن است كه درآمد آنها از طريق توسكا قطع شده است». پشتوانه اين شركت‌هاي ارزش افزوده كجاست كه يكي از آنها (شركت توسكا) توانسته در يك قرارداد، 92 برنامه تلويزيوني را از طريق اپليكيشن روبيكا و ستاره‌مربع‌‌ها، پوشش مالي دهد؟</p>
    </article>
  </body>
</html>