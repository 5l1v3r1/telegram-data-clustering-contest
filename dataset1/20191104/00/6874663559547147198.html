<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773054,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="מנדלבליט נגד יועצי נתניהו: &quot;הצגת חשודים בעבירה חמורה כקורבנות - לא ראוי&quot;"/>
    <meta property="og:description" content="היועמ&quot;ש דחה את ההתקפות האחרונות על צוותו: &quot;חלק מהדברים אינם אמת וחלקם מזעזעים. אני דוחה בכל תוקף את ההתקפות על שי ניצן וליאת בן ארי&quot;. על חקירת יועצי רה&quot;מ אמר: &quot;הניסיון להציג את מי שחשוד בהטרדת עד כקורבן ואת רשויות האכיפה כעברייניות אינו ראוי&quot;"/>
  </head>
  <body>
    <article>
      <h1>מנדלבליט נגד יועצי נתניהו: "הצגת חשודים בעבירה חמורה כקורבנות - לא ראוי"</h1>
      <h2>היועמ"ש דחה את ההתקפות האחרונות על צוותו: "חלק מהדברים אינם אמת וחלקם מזעזעים. אני דוחה בכל תוקף את ההתקפות על שי ניצן וליאת בן ארי". על חקירת יועצי רה"מ אמר: "הניסיון להציג את מי שחשוד בהטרדת עד כקורבן ואת רשויות האכיפה כעברייניות אינו ראוי"</h2>
      <address><time datetime="2019-11-04T00:00:00+00:00">04 Nov 2019</time> by <a rel="author">גלעד מורג, ynet</a></address>
      <p>היועץ המשפטי לממשלה אביחי מנדלבליט דחה הערב (יום ב') באירוע של משרד המשפטים את ההתקפות האחרונות על מערכת המשפט. "ההתקפות נגד חברי הצוות שלי אינן ראויות. חלק מהדברים אינם אמת וחלקם מזעזעים. אני דוחה בכל תוקף את ההתקפות על שי ניצן ועל ליאת בן ארי, ככל שההתקפות נועדו להרפות את ידינו זה פשוט לא יצלח", אמר מנדלבליט.</p>
      <p> </p>
      <p>הוא הוסיף כי "חשוב להבהיר כי המערכת אינה חפה מטעויות. ביקורת עניינית כן, הכפשות לא. אם מישהו במערכת אכיפת החוק ביצע מעשה פלילי אסור לטייח או להסתיר אותו".</p>
      <p>היועמ"ש התייחס גם לחקירת יועצי ראש הממשלה בעניין הטרדת עד המדינה שלמה פילבר. "עלו בימים האחרונים טענות על הטרדת עד המדינה והנושא בבדיקה. אם היו טעויות - נפיק לקחים. אנשי המשטרה פועלים כל העת לחקר האמת", אמר. הניסיון לנצל את הטענות הקשורות לחקירה כדי 'להפוך את הקערה על פיה', ולהציג את מי שחשוד בביצוע עבירה חמורה של הטרדת עד כ"קורבן" ואת רשויות האכיפה כ"עברייניות" – הוא מהלך לא ראוי, ואני דוחה אותו בתוקף".</p>
      <figure>
        <img src="https://images1.calcalist.co.il/PicServer3/2019/10/22/941684/YE2587024_l.jpg"/>
        <figcaption>היועמ"ש אביחי מנדלבליט <br/>צילום: דנה קופל</figcaption>
      </figure>
      <p>באירוע משתתפים גם שר המשפטים אמיר אוחנה, פרקליט המדינה שי ניצן ומנהלי ועובדי יחידות משרד המשפטים השונות, שיסבירו למועמדים על אפשרויות ההתמחות במשרד ועל דרכי הקבלה אליהן.</p>
      <p>בשבוע שעבר תקף שר המשפטים אוחנה את הפרקליטות ואת התנהלות המשטרה בחקירות ראש הממשלה בנימין נתניהו. הוא טען כי פעל לקדם חקירה של הדלפות מהחקירות, אך נתקל ב"סירוב מוחלט".</p>
      <figure>
        <img src="https://images1.calcalist.co.il/PicServer3/2019/06/23/915198/1L.jpg"/>
        <figcaption>אמיר אוחנה, שר המשפטים <br/>צילום: אוהד צויגנברג</figcaption>
      </figure>
      <p>"הצעתי לקיים בדיקת פוליגרף כמו שאני עברתי ועוברים אלפים במשטרה ובשב"כ. הצעתי לקיים תדפיסי שיחות של כל מי שהיה חשוף למידע שהודלף. נתקלתי בסירוב מוחלט. סירוב מוחלט לגלות את האמת", אמר אוחנה. הוא גם תקף את המשנה לפרקליט המדינה, ליאת בן ארי, ורמז ליציאתה לחופשה בשניים מימי השימוע שהתקיים לנתניהו: "הפרקליטות שבתוך הפרקליטות נמצאת בחופשה, ועל פי הדלפה גיבשה את דעתה עוד לפני השימוע".</p>
      <p>בתגובה לדבריו של אוחנה, משרד המשפטים מסר בשמם של היועמ"ש אביחי מנדלבליט ופרקליט המדינה שי ניצן כי "היועמ"ש ופרקליט המדינה מצרים מאד על דבריו של שר המשפטים. אנו דוחים את הניסיון להטיל דופי בעבודתם של מי מגורמי המשטרה והפרקליטות ללא כל ביסוס עובדתי. מערכת אכיפת החוק לא תיגרר לשדה הפוליטי, כפי שלא נגררה בעבר. עצמאות התביעה הכללית היא עקרון יסוד של משטר דמוקרטי תקין".</p>
      <p>במשרד המשפטים ציינו כי "מערכת אכיפת החוק פעלה, פועלת ותמשיך לפעול בלא מורא באופן ענייני, מקצועי ולמען שלטון החוק והאינטרס הציבורי בלבד. איש לא ירתיע אותנו מלעשות את מלאכתנו נאמנה. איש לא יסיט אותנו מדרך הישר".</p>
    </article>
  </body>
</html>