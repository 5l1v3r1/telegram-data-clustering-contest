<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773007,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="בני גבאי: &quot;האדם הראשון איתו התייעצתי לפני שאמרתי כן לתפקיד בהפניקס היה אבא שלי&quot;"/>
    <meta property="og:description" content="היו&quot;ר החדש של הפניקס, בראיון ראשון, מבטיח שגם אם אלי יונס יתמנה לתפקיד יו&quot;ר חברת האחזקות הם יידעו לעבוד יחד. על מערכת היחסים בין יו&quot;ר למנכ&quot;ל: &quot;ראיתי יו&quot;רים שהתנהגו כמו מנכ&quot;לים - זה מאוד פגע בחברה&quot;; על חוק שכר הבכירים: &quot;אין סיכוי שיבוטל, אין פוליטיקאי שישנה את זה&quot;"/>
  </head>
  <body>
    <article>
      <h1>בני גבאי: "האדם הראשון איתו התייעצתי לפני שאמרתי כן לתפקיד בהפניקס היה אבא שלי"</h1>
      <h2>היו"ר החדש של הפניקס, בראיון ראשון, מבטיח שגם אם אלי יונס יתמנה לתפקיד יו"ר חברת האחזקות הם יידעו לעבוד יחד. על מערכת היחסים בין יו"ר למנכ"ל: "ראיתי יו"רים שהתנהגו כמו מנכ"לים - זה מאוד פגע בחברה"; על חוק שכר הבכירים: "אין סיכוי שיבוטל, אין פוליטיקאי שישנה את זה"</h2>
      <address><time datetime="2019-11-04T00:00:00+00:00">04 Nov 2019</time> by <a rel="author">רחלי בינדמן</a></address>
      <p>רו"ח בני גבאי, <a href="https://www.calcalist.co.il/markets/articles/0,7340,L-3772585,00.html">היו"ר החדש של הפניקס</a>, משמש כאיש סודם של מנהלי חברות הביטוח כבר שנים. בשבוע שעבר מונה גבאי לתפקיד על ידי הקרנות <a href="https://www.calcalist.co.il/markets/articles/0,7340,L-3772957,00.html">שרכשו את השליטה (32.5%)</a> ב<a href="https://www.calcalist.co.il/stocks/home/0,7340,L-3959-767012,00.html?quote=%D7%94%D7%A4%D7%A0%D7%99%D7%A7%D7%A1">הפניקס</a> מידי קבוצת דלק תמורת 1.6 מיליארד שקל - קרן סנטרברידג' וקרן גלאטין - כאשר הוא עצמו לקח חלק בעסקת המכירה.</p>
      <p>בראיון ראשון מאז מינויו מספר גבאי, שאין בכיר בענף שלא קורא לו 'חבר', על ההזדמנות שקיבל.</p>
      <figure>
        <img src="https://images1.calcalist.co.il/PicServer3/2019/10/31/944238/1NL.jpg"/>
        <figcaption>בני גבאי <br/>צילום: אסנת רום</figcaption>
      </figure>
      <p>
        <b>אתה הופך עכשו מחבר לאויב?</b>
      </p>
      <p>"הייתי יועץ כל חיי, ייעצתי לאנשים שאני אוהב ומכבד וממשיך לאהוב ולכבד. אני מכיר את כולם. מי שבנה את העסק של הייעוץ זה אבא שלי, רו"ח עזרא גבאי, שעשה את זה בצורה מאוד מרשימה והעביר לי את היכולת להמשיך לייעץ להם בדיסקרטיות. כולם כיבדו והעריכו את זה, וידעתי שאם לא אשמור על האמינות והיושרה שלי אז ביום אחד הכל ייפול. וזה מה שעשיתי הרבה מאד שנים, משהו כמו 20 שנה. כעת נקרתה בפני הזדמנות".</p>
      <p>
        <b>איך זה קרה? היית מעורב בעסקה עם ענקית ניהול הנכסים יאנגו, שרצתה לקנות את הפניקס. למה שם לא עלתה האפשרות להתמנות ליו"ר?</b>
      </p>
      <p>"ליאנגו אני ייעצתי, לא תיווכתי באף עסקה בחיי. יש אנשים שיודעים לעשות עסקאות. אני לא יודע לעשות את זה. המקום היחידי שהייתי מעורב בו היה כשיונל כהן מכר את האחזקות שלו באיילון ללוי רחמני. אני לא מחבר אף אחד, לא מביא קונים, לא יודע להביא אותם. אני מקצועי. פנו אלי הקונים וייעצתי להם לאורך העסקה".</p>
      <p>
        <b>גם אתה, כמו אלי יונס, תקבל בונוס על השלמתה?</b>
      </p>
      <p>"לא. אני קיבלתי רק דמי ייעוץ שוטפים לפי שעות עבודה. כמו שלקחו את KPMG, לקחו אותי. הציעו לי להיות יו"ר, חשבתי על זה יומיים ואספר לך את האמת, הלכתי לאבא שלי, אמרתי לו 'אבא, מה אתה אומר?' זו פעם ראשונה שראיתי את אבא שלי לא מתלבט. הוא אמר לי 'תיקח את זה', ולקח לו עשר שניות. אני בן ששומע בקול אבא שלו".</p>
      <figure>
        <img src="https://images1.calcalist.co.il/PicServer3/2018/01/17/787884/14_l.jpg"/>
        <figcaption>שלמה אליהו. ימשיכו להיות בקשר <br/>צילום: עמית שעל</figcaption>
      </figure>
      <p>גבאי עזר לא מעט לשלמה אליהו, בעל השליטה במגדל, שימש כמנכ"ל אליהו הנפקות והסתובב בחודשים האחרונים בין המוסדיים במטרה לנסות לשכנע אותם לאפשר לאליהו למשוך דיבידנד מאליהו הנפקות.</p>
      <p>
        <b>עכשיו אתה פוגש את שלמה כיו"ר חברה מתחרה, תמשיכו להיות בקשר?</b>
      </p>
      <p>"בטח. אפשר לשוחח על דברים אחרים חוץ מביטוח. כולם מאוד מעריכים ומפרגנים. ברגע שנודע על המינוי שלי כולם התקשרו לפרגן".</p>
      <p>
        <b>ובכל זאת, אומרים שאתה איש מקצוע מהשורה הראשונה אבל אולי חסר קצת ניסיון ניהולי. האמנם?</b>
      </p>
      <p>"אני חושב שצברתי, וחובת ההוכחה עלי, הרבה ידע. ניהלתי מחלקה בארנסט &amp; יאנג של 120 איש, יש לי ניסיון כמנכ"ל ב-UMI. יו"ר לא מנהל את החברה - צריך לדעת שיש מנכ"ל. לפעמים אנשים מתבלבלים. יו"ר צריך להיות לצידו של המנכ"ל, לעזור, לייעץ בצורה מסודרת, אבל בסוף יש מנכ"ל לחברה ולפעמים אנשים לא מבינים את זה. אני יודע בדיוק מה צריך לעשות וראיתי את זה בפעולה עשרות פעמים - ראיתי יו"רים שהתנהגו כמו מנכ"לים, וזה פגע בחברה בצורה קיצונית".</p>
      <p>מה דעתך על מניית הפניקס:</p>
      <figure>
        <img src="https://www.calcalist.co.il/Images/I-Invest/StockQuote/StocksButtonOne.gif"/>
      </figure>
      <figure>
        <img src="https://www.calcalist.co.il/Images/I-Invest/StockQuote/StocksButtonTwo.gif"/>
      </figure>
      <figure>
        <img src="https://www.calcalist.co.il/Images/I-Invest/StockQuote/StocksButtonThree.gif"/>
      </figure>
      <figure>
        <img src="https://www.calcalist.co.il/Images/I-Invest/StockQuote/StocksButtonFour.gif"/>
      </figure>
      <figure>
        <img src="https://www.calcalist.co.il/Images/I-Invest/StockQuote/StocksButtonFive.gif"/>
      </figure>
      <ul>
        <li> </li>
        <li> </li>
        <li> </li>
        <li> </li>
        <li> </li>
      </ul>
      <table bordered="">
        <tr>
          <td valign="top"/>
          <td valign="top">קנייה חזקה</td>
          <td valign="top"/>
          <td valign="top">קנייה</td>
          <td valign="top"/>
          <td valign="top">המתן</td>
          <td valign="top"/>
          <td valign="top">מכירה</td>
          <td valign="top"/>
          <td valign="top">מכירה חזקה</td>
        </tr>
      </table>
      <p>
        <a href="https://www.calcalist.co.il/stocks/home/0,7340,L-3959-767012,00.html?quote=%D7%94%D7%A4%D7%A0%D7%99%D7%A7%D7%A1">לדף מניית הפניקס</a>
      </p>
      <figure>
        <img src="https://www.calcalist.co.il/images/arrow_nadlan.gif"/>
      </figure>
      <p>
        <b>ואם בסופו של דבר תקבל יו"ר דומיננטי לחברת האחזקות כמו אלי יונס, תדע לעבוד איתו?</b>
      </p>
      <p>"אני מקווה שזה יסתייע ואלי באמת ימונה לתפקיד (כרגע קיימת בעיה טכנית במינוי שלו בגלל סכומי כסף שיונס קיבל על התיווך בעסקה מהקרנות הרוכשות, ר.ב). אם זה יקרה, אסתדר מצויין. לי אין בעיה. יצא לי בחודשים האחרונים להכיר אותו באופן הדוק, אני מעריך את אלי, יש לו המון ערך לתת. כל אחד עם האופי שלו וזה בסדר גמור.</p>
      <p>"אני לא חושב שהוא יהיה מנכ"ל על, הוא לא יכול להיות. הרגולציה לא נותנת לזה לקרות. עזבי עכשו מה אנשים עושים בפועל. זה לא יכול לקרות ואין שום כוונה כזו. זו לא חברה פרטית, זו חברה מפוקחת בפיקוח הדוק. לטוב לרע, אני חושב שלטוב. לא חושש מהנקודה הזו".</p>
      <p>
        <b>מה אתה חושב על אייל בן סימון, המנכ"ל?</b>
      </p>
      <p>"אייל מקצוען, היה הרבה מאוד שנים בהפניקס, מבין את התחום בצורה מעולה. אני חושב שאין הרבה מנכ"לים מבינים כמו אייל, וחברה שעוסקת בתחום צריכה מנכל שמבין את העסק".</p>
      <p>
        <b>אתה מעריך שיהיו הקלות בסולבנסי – דרישות ההון המחמירות שמכבידות על הענף?</b>
      </p>
      <p>"השאלה הזו פחות נוגעת להפניקס. מצב הסולבנסי של הפניקס מצויין, הטוב ביותר. אייל לפידות הביא לנו חברה נהדרת. המשימה היא לא ללכת נגד הסולבנסי. האם יהיו הקלות? זה בידיים של הרגולציה. יכול להיות שצריך לעשות התאמות לאירופה ומשה (ברקת – ר"ב) אומר את זה. יחד עם זאת, צריך להסתכל על המוצרים הישראלים, לאבחן אותם מאירופה ולעשות התאמות. הסולבנסי נכנס במכה אחת פה".</p>
      <figure>
        <img src="https://images1.calcalist.co.il/PicServer3/2017/08/14/749466/28_l.jpg"/>
        <figcaption>אייל לפידות. השאיר ירושה מוצלחת <br/>צילום: אביגיל עוזי</figcaption>
      </figure>
      <p>
        <b>הפניקס הם היחידים שלא יצאו מהביטוח הסיעודי. זה יקרה?</b>
      </p>
      <p>"אני לא יודע להגיד לך בינתיים".</p>
      <p>
        <b>קיבלתם מאייל לפידות חברה מצויינת. מאיפה תבוא ההשבחה?</b>
      </p>
      <p>"אני רואה חברה מצויינת עכשיו, חברה גמישה. מאיפה זה יבוא? מכמה מקומות. צריך לקבל החלטה ולהשקיע בטכנולוגיה, הפניקס מובילה בזה. לא ברמה של להחליף את מערכות הליבה, כי לא צריך. אפשר להגיע לאותם פתרונות בדרכים אחרות. נדרש גם שירות מצוין.</p>
      <p>"אני גדול מכדי להתחרות בשחקנים החדשים (חברות הביטוח הדיגיטליות, ר.ב), אך בעולם של אפליקציות, צריך להיות שם. הפניקס הייתה בין הראשונות ותתקדם עוד. דברים משתנים וחייבים לעשות התאמות. השאלה היא מי יהיה ראשון ומי ישים את הכסף וישקיע. הפניקס שמה לה למטרה להיות תמיד בקדמת התעשייה של הביטוח והפיננסים".</p>
      <p>
        <b>ומה לגבי השקעות?</b>
      </p>
      <p>"רועי (יקיר, ראש חטיבת ההשקעות, ר.ב) הלך, איש מרשים. אבל חטיבה של השקעות זה לא מנהל אחד. ברור שהראש חשוב, אבל יהיה מחליף. מה זה חברת ביטוח? בניין עם שני אגפים: ריסק (ביטוח) והשקעות. מה שיפה בהפניקס זה שיש את ההבנה הזו, ה-DNA הוא כזה. אם רוצים לשנות חברה צריך להחליף את האנשים שלה, וזה לא מה שיקרה פה".</p>
      <p>
        <b>היום יותר קשה לגייס אנשים טובים? בגלל מגבלת השכר?</b>
      </p>
      <p>"למה לי להכנס לזה? יש סיכוי שזה ישתנה? אין מצב, אין פוליטיקאי שישנה את זה. אם היו לוקחים את חוק שכר הבכירים ומפעילים אותו על כל החברות במשק, אין בעיה, היו פה אולי אנשים יותר טובים. זה לא המצב. מעבר לכביש רואים חברות אחרות, וזו הבעיה. בינינו יש אנשים מספיק טובים שיודעים לעבוד ברמות השכר האלה".</p>
      <p>
        <b>מהם האיומים על חברות הביטוח?</b>
      </p>
      <p>"שני עולמות גדולים: זה של הריבית - במצב של ריבית נמוכה צריך להשיג תשואה למבוטחים; וזה הביטוחי – תוחלת החיים, האינפלציה הרפואית. רפואה יותר טובה עולה יותר כסף ומאריכה תוחלת חיים. הכל מתחבר לסולבנסי".</p>
      <p>
        <b>מה אתה חושב על דורית סלינגר?</b>
      </p>
      <p>"מפקחת טובה".</p>
      <p>
        <b>מי החברים הכי טובים שלך?</b>
      </p>
      <p>"כולם. נשבע לך. תראי את הוואטסאפים שקיבלתי. אין לי זמן לשתות קפה ממילא. אני לא בא לריב עם אף אחד, אני הולך לעשות עבודה מקצועית ונקייה".</p>
      <p>
        <b>אמרו שאתה מאוד נחמד, שאתה לא מספיק קשוח.</b>
      </p>
      <p>"שיחקת אותה. אני מבסוט, בחיי. אם חברים שלי רואים אותי ככה אני מרוצה. בשביל לעבוד עם אנשים אתה לאו דווקא צריך כוח - אתה צריך הערכה. כוח במינון נמוך, קודם כל שיעריכו אותך. זה עבד לי כל החיים בצורה יוצאת מן הכלל".</p>
    </article>
  </body>
</html>