<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773051,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="המדינה הקטנה מדרום אמריקה שתציג צמיחה של עשרות אחוזים"/>
    <meta property="og:description" content="קרן המטבע הבינלאומית פרסמה תחזית מעודכנת לגיאנה, מדינה של 780 אלף איש והיחידה הדוברת אנגלית בדרום אמריקה, לפיה הצמיחה תזנק מ-4% השנה ל-86% בשנה הבאה. הסיבה: תחילת ההפקה של כמויות הנפט האדירות שבבעלותה"/>
  </head>
  <body>
    <article>
      <h1>המדינה הקטנה מדרום אמריקה שתציג צמיחה של עשרות אחוזים</h1>
      <h2>קרן המטבע הבינלאומית פרסמה תחזית מעודכנת לגיאנה, מדינה של 780 אלף איש והיחידה הדוברת אנגלית בדרום אמריקה, לפיה הצמיחה תזנק מ-4% השנה ל-86% בשנה הבאה. הסיבה: תחילת ההפקה של כמויות הנפט האדירות שבבעלותה</h2>
      <address><time datetime="2019-11-04T00:00:00+00:00">04 Nov 2019</time> by <a rel="author">שירות כלכליסט</a></address>
      <p>האם כלכלת המדינה הקטנטונת מדרום אמריקה בדרך לפריצה של עשרות אחוזים? לפי קרן המטבע הבינ"ל, התשובה היא בהחלט חיובית. הרפובליקה השיתופית של גיאנה, הגובלת בברזיל, ונצואלה וסורינאם, ושאוכלוסייתה מונה 780,000 איש בלבד, תציג קפיצה של 86% בתוצר בשנת 2020, לאחר שאת שנת 2019 תסיים עם צמיחה של 4%. כך לפי תחזית שפרסמה הקרן.</p>
      <p>אם אכן אלה יהיו הנתונים בסופו של דבר, כלכלת גיאנה (המדינה היחידה הדוברת אנגלית בדרום אמריקה) צפויה להיות הצומחת ביותר בעולם בשנה הבאה. "התחזית של הקרן מתבססת על העובדה שבבעלות גיאנה כמות הנפט הגבוהה ביותר בעולם לתושב", הסבירה נטליה דוויס הידלגו (Natalia Davies Hidalgo), אנליסטית עצמאית, בשיחה עם CNBC.</p>
      <figure>
        <img src="https://images1.calcalist.co.il/PicServer3/2019/11/04/945043/1NL.jpg"/>
        <figcaption>‎נשיא‎ ‎גיאנה דייוויד גריינג'ר‎ <br/>צילום: רויטרס</figcaption>
      </figure>
      <p>בשטחים שבבעלות גיאנה יש לפי ההערכות רזרבה של 3,900 חביות לתושב. ומכיוון שההפקה עדיין לא החלה, בהחלט ייתכן שהכמות גדולה בהרבה. לשם השוואה, בסעודיה, יצואנית הנפט הגדולה בעולם, יש רזרבה של 1,900 חביות לאדם.</p>
      <p>כמות הנפט אינה דבר חדש, אלא העובדה שגיאנה החליטה להתחיל להפיק את הנפט שבבעלותה, מה שלא נעשה עד כה. ההפקה תחל כבר בחודש הבא, במהלך שצפוי לפי ההערכות לשדרג באופן חד את הכלכלה במדינה.</p>
      <p>בה בעת, הידלגו מציינת שהתחזית של הקרן היא אולי "שאפתנית" מדי, ולא רק בשל העובדה שמעולם לא יצאה מהקרן תחזית צמיחה בסדר גודל כזה, לאף מדינה אחרת בעולם.</p>
      <p>הידלגו מסבירה שהבעיה העיקרית היא טכנית – בימים אלה נשלטת גיאנה על ידי ממשלת מעבר, עד לבחירות שיתקיימו במרץ. לפיכך, לא ניתן להעביר תקציב לשנת 2020, עובדה שצפויה להכביד על הכלכלה המקומית.</p>
      <p>מעמד הממשלה הנוכחית מקשה באופן כללי על העברה של חקיקה, וסביר להניח שגם לכזו הנדרשת לקידום פרויקטים של תשתיות. ואכן, לפי תחזית של פירמת המחקר מרקיט (IHS Markit), הצמיחה בגיאנה בשנה הבאה תעמוד על 30% - פער גדול מאד מהתחזית של קרן המטבע.</p>
    </article>
  </body>
</html>