<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696783/%D9%88%D8%B2%D8%A7%D8%B1%D8%AA-%D8%AE%D8%A7%D8%B1%D8%AC%D9%87-%D8%B9%D8%B1%D8%A7%D9%82-%D8%A7%D9%85%D9%86%DB%8C%D8%AA-%D9%87%DB%8C%D8%A7%D8%AA%E2%80%8C%D9%87%D8%A7%DB%8C-%D8%AF%DB%8C%D9%BE%D9%84%D9%85%D8%A7%D8%AA%DB%8C%DA%A9-%D9%88-%DA%A9%D9%86%D8%B3%D9%88%D9%84%DA%AF%D8%B1%DB%8C%E2%80%8C%D9%87%D8%A7-%D8%AE%D8%B7-%D9%82%D8%B1%D9%85%D8%B2-%D9%85%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="وزارت خارجه عراق: امنیت هیات‌های دیپلماتیک و کنسولگری‌ها خط قرمز ماست"/>
    <meta property="og:description" content="در این بیانیه بر پایبندی وزارت خارجه عراق به تعهداتش درباره مصونیت هیئت های دیپلماتیک براساس توافق وین و ضرورت دور نگه داشتن این هیات ها از هرگونه خطر امنیتی تأکید شده است."/>
  </head>
  <body>
    <article>
      <h1>وزارت خارجه عراق: امنیت هیات‌های دیپلماتیک و کنسولگری‌ها خط قرمز ماست</h1>
      <address><time datetime="2019-11-04T00:00:00+00:00">04 Nov 2019</time> by <a rel="author">عصر ايران</a></address>
      <p>
        <b>در این بیانیه بر پایبندی وزارت خارجه عراق به تعهداتش درباره مصونیت هیئت های دیپلماتیک براساس توافق وین و ضرورت دور نگه داشتن این هیات ها از هرگونه خطر امنیتی تأکید شده است.</b>
      </p>
      <figure>
        <img src="https://cdn.asriran.com/files/fa/news/1398/8/13/1033557_326.png"/>
      </figure>
      <p>وزارت خارجه عراق تعرض به کنسولگری جمهوری اسلامی ایران در کربلا را محکوم کرد.</p>
      <p>به گزارش ایسنا، وزارت خارجه عراق در بیانیه‌ای تأکید کرد که این وزارت اقدام برخی تظاهرات کنندگان در تعرض به کنسولگری ایران در کربلا را محکوم می کند.</p>
      <p>در این بیانیه بر پایبندی وزارت خارجه عراق به تعهداتش درباره مصونیت هیئت های دیپلماتیک براساس توافق وین و ضرورت دور نگه داشتن این هیات ها از هرگونه خطر امنیتی تأکید شده است.</p>
      <p>وزارت خارجه عراق افزود که امنیت هیات های دیپلماتیک و کنسولگری ها خط قرمز ما است و دستگاه امنیتی کشور همه تدابیر لازم برای جلوگیری از هرگونه تعرض امنیتی به هیات‌های دیپلماتیک را اتخاذ کرده است.</p>
      <p>وزارت خارجه عراق در ادامه این بیانیه تاکید کرد که چنین اقداماتی بر روابط دوستانه و حسن همجواری دو کشور تأثیری نخواهد گذاشت.</p>
      <p>به گزارش ایسنا، با تداوم ناآرامی‌ها در شهر کربلا شامگاه یکشنبه چند فرد آشوبگر در مقابل کنسولگری ایران در این شهر تجمع کردند.</p>
      <p>سرکنسول جمهوری اسلامی ایران در کربلا در پی این حوادث تاکید کرد که نیروهای امنیتی بر اوضاع کنترل دارند و شرایط در اطراف این مقر دیپلماتیک کشورمان به حالت طبیعی بازگشته است.</p>
      <p>میرمسعود حسینیان در مصاحبه با شبکه عربی زبان العالم این موضوع را عنوان کرد.</p>
      <p>بر اساس برخی تصاویر منتشر شده در فضای مجازی افراد ناشناس در اطراف کنسولگری ایران در کربلا حضور پیدا کرده و ضمن سنگ‌پرانی به ساختمان این کنسولگری اقدام به آتش‌افروزی کردند.</p>
      <p>فرماندهی پلیس کربلا نیز اعلام کرد که اوضاع در اطراف کنسولگری جمهوری اسلامی ایران در کربلا تحت کنترل است.</p>
    </article>
  </body>
</html>