<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/krogh-tok-alvorsprat-med-klaebo/71733377"/>
    <meta property="og:site_name" content="Dagbladet.no"/>
    <meta property="article:published_time" content="2019-11-04T00:39:42+00:00"/>
    <meta property="og:title" content="Krogh tok alvorsprat med Klæbo"/>
    <meta property="og:description" content="«Se på hva som skjedde meg. Jeg vil ikke at det skal skje med deg», sa Finn Hågen Krogh til Johannes Høsflot Klæbo."/>
  </head>
  <body>
    <article>
      <h1>Krogh tok alvorsprat med Klæbo</h1>
      <h2>«Se på hva som skjedde meg. Jeg vil ikke at det skal skje med deg», sa Finn Hågen Krogh til Johannes Høsflot Klæbo.</h2>
      <address><time datetime="2019-11-04T00:39:42+00:00">04 Nov 2019, 00:39</time> by <a rel="author">Øyvind Godø</a></address>
      <p>HOLMENKOLLEN (Dagbladet): Foran denne sesongen har Johannes Høsflot Klæbo byttet landslag fra sprint til allround.</p>
      <p>Det betyr at treningskompisene på samlingene har gått fra blant andre Eirik Brandsdal og Finn Hågen Krogh til Martin Johnsrud Sundby og Sjur Røthe.</p>
      <p>Det gjør noe med utfordringene man møter på samlinger.</p>
      <p>
        <b>Av den grunn tok Finn Hågen Krogh en alvorsprat Johannes Høsflot Klæbo da verdens beste langrennsløper gikk inn for å bytte landslag i vår.</b>
      </p>
      <p>Krogh har nemlig dårligere erfaringer de gangene han har forsøkt å bytte fra sprint- til allroundslandslag. Den overgangen har aldri fungert for finnmarkingen, som har hatt sine beste sesonger på sprintlaget.</p>
      <p>Ettersom Klæbo og Krogh har del like ferdigheter som langrennsløpere, der begge er allsidige, eksplosive typer som trives godt i sprinter, fellesstarter og med rykk og stopp, er de fleste allroundgutta seige typer som er mestere i å holde et høyt, jevnt tempo over lang tid.</p>
      <h3>- Se på hva som skjedde med meg</h3>
      <p>Til Dagbladet forteller Krogh hva han sa til Klæbo i vår. 29-åringen fra Alta kom med et varsko:</p>
      <p>
        <b>- Jeg pratet litt med Johannes før han skulle bestemme seg for hvilket lag han skulle være en del av. Jeg sa: «Se på hva som skjedde meg. Jeg vil ikke at det skal skje med deg.» Jeg var veldig bevisst på at Johannes ikke skulle gå på samme smell som meg, forteller Finn Hågen Krogh til Dagbladet.</b>
      </p>
      <figure>
        <img src="https://dbstatic.no/71734667.jpg?imageId=71734667&amp;width=1024&amp;height=615"/>
        <figcaption><b>VARSKO:</b> Finn Hågen Krogh advarte Johannes Høsflot Klæbo mot å gjøre samme feil som seg selv. Foto: Berit Roald / NTB scanpix Vis mer</figcaption>
      </figure>
      <p>- Det er viktig for Johannes å erkjenne at han fortsatt må være seg selv og trene slik han har gjort, selv om han bytter lag og trener med andre typer utøvere. Jeg tror ikke det jeg sa har vært avgjørende, men jeg tror det kan ha hjulpet litt.</p>
      <p>
        <i>- Hvordan da?</i>
      </p>
      <p>- Altså å få Johannes til å unngå å gjøre de samme feilene som jeg gjorde og kunne lære av mine feil, forteller Krogh.</p>
      <h3>Merker endring</h3>
      <p>Finnmarkingen var Norges ankermann mellom Petter Northug og Johannes Høsflot Klæbo og gikk Norge inn til stafettgull i Lahti-VM i 2017.</p>
      <p>Han trekker fram flere aspekter som gjør at han tror Klæbo vil takle overgangen til allroundlaget bedre enn han selv gjorde før OL-sesongen.</p>
      <p>
        <b>- Johannes har - selv som ung løper - vært ekstrem god til å planlegge trening og sette det i system. Jeg tror sjansen er lav for at bytte av landslag skal kunne ødelegge det solide de har bygd opp. Jeg er ikke bekymret for det, forteller Krogh til Dagbladet.</b>
      </p>
      <p>
        <i>- Ha er de største forskjellene på sprint- og allroundlaget?</i>
      </p>
      <figure>
        <iframe src="https://www.youtube.com/embed/Mu3BE5Iaae8" width="640" height="360" data-service="Youtube" scrolling="no"/>
        <figcaption><b>- VAR DET SKUMMELT?:</b> Johannes Høsflot Klæbo har tidligere sagt at det verste med å vinne er å måtte snakke engelsk. Og resten av langrennsgutta passer på å tyne han litt for det. Han tok bronse under sprinten i Lahti, og måtte gjøre en pressekonferanse på engelsk. Reporter: Øyvind Godø / Video: Lise Rafaelsen / Dagbladet Vis mer</figcaption>
      </figure>
      <p>
        <b>- Det trenes enda mer og tøffere på allroundslandslaget. Så får man fort en mentalitet som gjør at du selv får lyst til å trene enda hardere når man er hjemme mellom samlingene. Det var nok der jeg i hovedsak brant meg, erkjenner 29-åringen.</b>
      </p>
      <p>- Johannes har trent mye fra ung alder, så han tåler nok det kanskje bedre enn meg. Samtidig er allroundlaget blitt flinkere på å gå rolig, synes jeg. Det merker jeg på de fellessamlingene vi har hatt. De har gått noen knepp ned på langturempoet.</p>
      <h3>Klæbos respons</h3>
      <p>Selv opplever ikke Høsflot Klæbo at byttet av landslaget har skapt store utfordringer.</p>
      <p>
        <b>- Jeg ser egentlig ikke på det som en veldig stor overgang fra sprint til allround. Vi har mange fellessamlinger som gjør at jeg har fått trent en del med sprintlandslaget også. Det gjør overgangen en del mindre, forteller Klæbo til Dagbladet.</b>
      </p>
      <p>- Å ha økter med sprinterne i tillegg er noe jeg ser på som viktig, at jeg får sprintmatching på den biten også. Jeg føler at jeg og morfar har god kontroll på det vi gjør. I tillegg synes jeg det er fint at jeg får sparring fra Arild Monsen når det gjelder sprinttrening. Han har veldig god peiling der.</p>
      <p>Ifølge allroundlandslagstrener Eirik Myhr Nossum har Klæbo imponert etter skiftet fra sprint- til allroundlandslaget.</p>
      <p>
        <b>- Johannes klarer seg veldig bra på allroundlandslaget. Jeg mener at han er på et historisk høyt aerobt nivå, forteller Nossum til Dagbladet.</b>
      </p>
      <p>- Jeg synes mange av de aerobe øktene har vært veldig gode og har overrasket meg positivt.</p>
      <h3>Kroghs smell</h3>
      <p>For Kroghs del - da han for andre gang i karrieren hadde et mislykket forsøk på å bytte fra sprint til allroundlandslaget - var det tre faktorer som han tror ødela ham etter Lahti-VM 2017:</p>
      <p>
        <b>- For det første var jeg veldig ivrig. Jeg var for ivrig. Jeg trente veldig mye hjemme. Før hvilte jeg de gangene jeg var hjemme. I tillegg til økt treningsmengde, ble det også økt intensitet og høyere tempo på treningssamlingene. For det tredje ble det mer høydetrening.</b>
      </p>
      <p>- Jeg tror verken flere høydedøgn eller økt tempo på samlinger, var gunstig for meg. Det er disse tre faktorene som dro meg ned i den mørke hula jeg var i.</p>
      <h3>- Har glemt å trene</h3>
      <p>Klæbo har selv debutert i høyden i høst, etter å ha holdt seg i lavlandet tidligere.</p>
      <p>
        <i>- Hvordan har det gått, Johannes?</i>
      </p>
      <p>
        <b>- Høydetreningen har gått fint. Etter høyden har jeg glemt å trene litt. Det har vært så mye fokus på å få 100 000 følgere på YouTube nå, at jeg har glemt å trene litt. Det får jeg prøve å ta igjen nå. Men jeg merker at jeg har respondert bra på høydetreningen, forteller Høsflot Klæbo til Dagbladet.</b>
      </p>
      <p>
        <i>- Hvilke svar har du fått?</i>
      </p>
      <p>- Jeg tror høydetrening kan fungere for min del, men at det ikke er avgjørende for meg. Det er et greit svar for min del. Det kan fungere, men jeg tror det kan være like bra å trene hjemme. Jeg må nok være i høyden lenger enn to uker, for jeg føler ikke at jeg hadde så stor høydeeffekt av høydeoppholdet.</p>
    </article>
  </body>
</html>