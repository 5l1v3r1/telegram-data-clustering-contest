<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696688/%D8%B1%D8%A6%DB%8C%D8%B3-%D9%86%D8%B8%D8%A7%D9%85-%D9%88%D8%B8%DB%8C%D9%81%D9%87-%D8%B9%D9%85%D9%88%D9%85%DB%8C-%D9%86%D8%A7%D8%AC%D8%A7-%D9%85%DB%8C%D8%A7%D9%86%DA%AF%DB%8C%D9%86-%D9%BE%D8%B1%D8%AF%D8%A7%D8%AE%D8%AA-%D8%AD%D9%82%D9%88%D9%82-%D8%B3%D8%B1%D8%A8%D8%A7%D8%B2%D8%A7%D9%86-%D8%A8%D8%A7%DB%8C%D8%AF-%D8%A7%D9%81%D8%B2%D8%A7%DB%8C%D8%B4-%DB%8C%D8%A7%D8%A8%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="رئیس نظام وظیفه عمومی ناجا: میانگین پرداخت حقوق سربازان باید افزایش یابد"/>
    <meta property="og:description" content="رئیس نظام وظیفه عمومی نیروی انتظامی اعلام کرد: اکنون میانگین پرداخت حقوق سربازان ۲۸۰ هزار تومان است که لازم است این میزان افزایش یابد."/>
  </head>
  <body>
    <article>
      <h1>رئیس نظام وظیفه عمومی ناجا: میانگین پرداخت حقوق سربازان باید افزایش یابد</h1>
      <address><time datetime="2019-11-04T00:00:00+00:00">04 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/13/1033371_931.jpg"/>
      </figure>
      <p>رئیس نظام وظیفه عمومی نیروی انتظامی اعلام کرد: اکنون میانگین پرداخت حقوق سربازان ۲۸۰ هزار تومان است که لازم است این میزان افزایش یابد.</p>
      <p>سردار تقی مهری روز دوشنبه در گفت و گو با خبرنگار انتظامی ایرنا در پاسخ به این سوال که میزان پرداخت حقوق سربازان چگونه است؟ افزود: میزان پرداختی به سربازان بر اساس درجه و میزان تحصیلات آن ها متفاوت پرداخت می شود.</p>
      <p>وی ادامه داد: اکنون آن مقداری که ستاد کل نیروهای مسلح میانگین گرفته و مشخص شده ۲۸۰ هزار تومان است که باید این میزان با توجه به شرایط اقتصادی افزایش یابد.</p>
      <p>رئیس سازمان نظام وظیفه عمومی گفت: اگر میانگین حقوق یک پایور مشغول به خدمت در نیروهای مسلح یک میلیون و ۸۰۰ هزار تومان باشد، متوجه می شویم که میانگین ۲۸۰ هزار تومان عدد کمی است البته این میزان عنوان شده، حقوق متوسط است که ممکن است پرداختی حقوق دیپلم ها ۲۰۰ هزار تومان، زیر دیپلم کمتر و کسانی که مدارک بالاتر دارند، بیشتر باشد اما میانگینی که اکنون پرداخت می شود همان ۲۸۰ هزار تومان است.</p>
      <p>سردار مهری تاکید کرد: مساله ای که چندین بار در گذشته مطرح شده است، پرداخت حقوق سربازان است، برابر قانون که مصوب مجلس شورای اسلامی است حداقل حقوق سربازان ۶۰ درصد حقوق کادر و حداکثر ۹۰ درصد حقوق کادر یا همان پایوارن که در نیروهای مسلح خدمت می کنند، است.</p>
      <p>وی ادامه داد: اخیرا رئیس ستاد کل نیروهای مسلح در نامه ای به رئیس سازمان برنامه و بودجه کشور تقاضا کرد تا این ماده قانونی اجرا شود و حق و حقوق سربازان در این ماده قانونی پیش بینی شده، مد نظر قرار گیرد.</p>
      <p>سردار مهری اضافه کرد: در مجلس شورای اسلامی نیز این موضوع مطرح شده است و نمایندگان براجرای آن تاکید کرده اند، براین اساس امیدواریم که این قانون اجرایی شود.</p>
      <p>رئیس سازمان وظیفه عمومی نیروی انتظامی تصریح کرد: گرچه اکنون بخشی از حقوق سربازان را دولت پرداخت می کند اما به نظر می رسد این میزان پرداختی برای رفت و آمد سربازان و معیشت روزمره آن ها با توجه به شرایط اقتصادی کافی نباشد.</p>
    </article>
  </body>
</html>