<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-the-next-chief-justice-of-the-country-sa-bobde-says-criticize-judge-on-social-media-defamation-2830751.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-04T00:32:52+00:00"/>
    <meta property="og:title" content="देश के अगले चीफ जस्टिस एसए बोबडे ने कहा- सोशल मीडिया पर जज की आलोचना ‘मानहानि'"/>
    <meta property="og:description" content="न्यायाधीशों की सोशल मीडिया पर आलोचना को गंभीरता से लेते हुए देश के अगले मुख्य न्यायाधीश न्यायमूर्ति शरद अरविंद बोबडे का कहना है कि जब वह न्यायाधीशों को परेशान देखते हैं तो उन्हें दुख होता है।..."/>
  </head>
  <body>
    <article>
      <h1>देश के अगले चीफ जस्टिस एसए बोबडे ने कहा- सोशल मीडिया पर जज की आलोचना ‘मानहानि'</h1>
      <address><time datetime="2019-11-04T00:32:52+00:00">04 Nov 2019, 00:32</time> by <a rel="author">एजेंसी ,नई दिल्ली।</a></address>
      <p>न्यायाधीशों की सोशल मीडिया पर आलोचना को गंभीरता से लेते हुए देश के अगले मुख्य न्यायाधीश न्यायमूर्ति शरद अरविंद बोबडे का कहना है कि जब वह न्यायाधीशों को परेशान देखते हैं तो उन्हें दुख होता है। उन्होंने कहा कि फैसलों के बजाय न्यायाधीशों की सोशल मीडिया पर आलोचना वास्तव में ‘मानहानि' का अपराध है।</p>
      <p>
        <b>न्यायाधीश भी सामान्य इंसान होते हैं :</b>
      </p>
      <p>न्यायमूर्ति बोबडे 18 नवंबर को देश के 47 वें मुख्य न्यायाधीश के रूप में कार्यभार ग्रहण करेंगे। उन्होंने यह भी कहा कि अनियंत्रित आलोचना न केवल निंदनीय है बल्कि यह न्यायाधीशों की प्रतिष्ठा को प्रभावित करती है।</p>
      <p>यह पूछे जाने पर कि क्या न्यायाधीशों की आलोचना उन्हें परेशान करती है, न्यायमूर्ति ने कहा, एक हद तक। हां। यह मुझे परेशान करती है। यह अदालतों के कामकाज को प्रभावित कर सकती है और मैं ऐसे न्यायाधीशों को देखता हूं जो परेशान महसूस करते हैं। यह मुझे परेशान करता है। कोई भी इसे पसंद नहीं करता है। हर कोई मोटी चमड़ी वाला नहीं है जो इसकी अनदेखी कर सके।</p>
      <p>
        <b>न्याय में देरी से अपराध बढ़ रहे :</b>
      </p>
      <p>न्यायमूर्ति बोबडे ने कहा कि किसी भी न्यायिक प्रणाली की शीर्ष प्राथमिकता समय पर न्याय मुहैया कराना है और इसमें न तो ज्यादा देरी की जा सकती और न ही जल्दबाजी। उन्होंने कहा कि न्याय में देरी से अपराध में वृद्धि हो सकती है और इससे कानून का शासन भी प्रभावित हो सकता है। उन्होंने कहा कि सरकार बुनियादी सुविधाओं की कमी जैसी न्यायपालिका की जरूरतों से अवगत हैं।</p>
      <p>आलोचना पर काबू नहीं कर सकते बोबडे ने हालांकि कहा कि सर्वोच्च न्यायालय सोशल मीडिया प्लेटफॉर्म पर अनियंत्रित आलोचना पर काबू के लिए कुछ भी नहीं कर सकता है। जस्टिस बोबडे ने कहा, हम क्या कर सकते हैं। हम इस तरह की मीडिया के लिए अभी कुछ भी नहीं कर सकते हैं। हम नहीं जानते हैं कि हमें क्या कदम उठाना है। वे न केवल लांछन लगा रहे हैं बल्कि लोगों व न्यायाधीशों की प्रतिष्ठा को प्रभावित कर रहे हैं।</p>
    </article>
  </body>
</html>