<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3772984,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="מכה קטנה בכנף: גם במטוס של אל על התגלה סדק בכנף"/>
    <meta property="og:description" content="החברה נאלצה לקרקע מטוס בואינג 737 NG לצורך תיקון חלק שנקרא PICKLE FORK, שמחבר את גוף המטוס לכנף. מהחברה נמסר, המטוס קורקע ויתוקן ברגע שיגיעו החלקים המתאימים"/>
  </head>
  <body>
    <article>
      <h1>מכה קטנה בכנף: גם במטוס של אל על התגלה סדק בכנף</h1>
      <h2>החברה נאלצה לקרקע מטוס בואינג 737 NG לצורך תיקון חלק שנקרא PICKLE FORK, שמחבר את גוף המטוס לכנף. מהחברה נמסר, המטוס קורקע ויתוקן ברגע שיגיעו החלקים המתאימים</h2>
      <address><time datetime="2019-11-04T00:00:00+00:00">04 Nov 2019</time> by <a rel="author">תומר הדר</a></address>
      <p>הסדק שמסעיר את עולם התעופה מגיע גם לישראל: אל על נאלצה השבוע לקרקע מטוס בואינג 737 NG לצורך תיקון של סדק בכנף - בחלק שנקרא PICKLE FORK, שמחבר את גוף המטוס לכנף.</p>
      <p>הסדק , שנובע ככל הנראה מבעיית יצור של חברת בואינג שהתגלתה על ידי ה FAA, מנהל התעופה האמריקאי, עלול להתרחש במטוסי בואינג 737 NG, כלומר NEW GENERATION - מדגמי 373-700, 373-800 וגם 737-900. אל על מחזיקה ביותר מעשרה מטוסים מסדרות הייצור הללו.</p>
      <figure>
        <img src="https://images1.calcalist.co.il/PicServer3/2019/10/10/940310/3L.jpg"/>
        <figcaption>בואינג 737 NG <br/>צילום: Matt McKnight</figcaption>
      </figure>
      <p>משך התיקון של תקלה כזו נאמד במספר שעות - אך עם זאת הגעתם של חלקים מתאימים מבואינג עשויה להימשך מספר ימים. על פי היצרן, החלק מיועד להחזיק במשך מעל 90 אלף נחיתות והמראות, אך לאור הבעיות שהתגלו בעולם דרשה בואינג בדיקות תקופתיות מדי 30 אלף טיסות, בדיקות שביצעה גם אל על, בהן התגלה הסדק.</p>
      <p>אל על אינה המפעילה היחיד בעולם שבמטוסיה מתגלה הבעיה: במהלך השבועות האחרונים במהלך בדיקות תקופתיות שבוצעו למטוסי 737 NG שצברו 23 אלף טיסות, התגלו הסדקים האמורים בשלושה מטוסים של QUANTAS האוסטרלית. בנוסף, גם GOL הברזילאית גילתה סדקים כאלה ב11 מטוסים . בסך הכול, קיימים בעולם כ 5,000 מטוסים מדגמי ה- 737 NG שיזדקקו כולם לבדיקות כשיגיעו ל- 23 אלף טיסות. יודגש כי גילוי הסדקים אינו צפוי לייצר בעיות או עיכובים משמעותיים בלוחות הטיסות.</p>
      <p>מאל על נמסר,  "בהתאם להנחיות רשות התעופה האמריקאית וחברת בואינג החברה ביצעה בדיקה לאחד ממטוסיה מדגם 737 NG בבדיקה שנערכה התגלה סדק זעיר באזור כנף המטוס. המטוס קורקע ויתוקן ברגע שיגיעו החלקים המתאימים. דיווח נמסר לרשות התעופה האזרחית הישראלית. אל על אינה מתפשרת על בטיחות מטוסיה וזהו העיקרון המנחה את החברה גם במקרה הנוכחי". יש להדגיש כי הסדק האמור ב PICKLE FORK אינו קשור כלל לתקלות שהתגלו במהלך השנה הנוכחית במטוסי בואינג 737 MAX, מטוסים בהם אל על כלל אינה מחזיקה.</p>
    </article>
  </body>
</html>