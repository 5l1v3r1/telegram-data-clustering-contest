<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3772995,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="הממשל האמריקאי &quot;יפקח מקרוב&quot; על עסקת פיג'ו פיאט"/>
    <meta property="og:description" content="הבעיה העיקרית הניצבת בפני האיחוד בין PSA, החברה האם של פיג'ו וסיטרואן, לבין FCA, החברה האם של קרייזלר, היא מעורבותם של משקיעים סינים ב-PSA; באופן תמוה, קולו של דונלד טראמפ טרם נשמע בנושא - על אף שנשיא ארה&quot;ב נוהג להתבטא באופן נחרץ ובוטה בכל הקשור לתעשיית הרכב האמריקאית"/>
  </head>
  <body>
    <article>
      <h1>הממשל האמריקאי "יפקח מקרוב" על עסקת פיג'ו פיאט</h1>
      <h2>הבעיה העיקרית הניצבת בפני האיחוד בין PSA, החברה האם של פיג'ו וסיטרואן, לבין FCA, החברה האם של קרייזלר, היא מעורבותם של משקיעים סינים ב-PSA; באופן תמוה, קולו של דונלד טראמפ טרם נשמע בנושא - על אף שנשיא ארה"ב נוהג להתבטא באופן נחרץ ובוטה בכל הקשור לתעשיית הרכב האמריקאית</h2>
      <address><time datetime="2019-11-04T00:00:00+00:00">04 Nov 2019</time> by <a rel="author">תומר הדר</a></address>
      <p>הבית הלבן צפוי "לפקח מקרוב" אחר התנהלות <a href="https://www.calcalist.co.il/world/articles/0,7340,L-3772791,00.html">עסקת האיחוד</a> בין PSA, החברה האם של פיג'ו וסיטרואן, לבין FCA, החברה האם של קרייזלר, ג'יפ ופיאט; כך מסר לתקשורת האמריקאית לארי קודלו, יועץ כלכלי לבית הלבן.</p>
      <figure>
        <img src="https://images1.calcalist.co.il/PicServer3/2018/10/02/849281/1NL.jpg"/>
        <figcaption>מנכ"ל פיג'ו קרלוס טווארס <br/>צילום: רויטרס</figcaption>
      </figure>
      <p>קודלו הבהיר כי "כמובן שנפקח מקרוב על עסקת האיחוד, ואיננו חוששים מעשיית עסקים עם חברות בינלאומיות". על פי פרסומים בתקשורת העולמית צפויות צמד החברות לחשוף מזכר הבנות ראשון בעוד כחודש, שיהווה בפועל את הבסיס ליצירת <a href="https://www.calcalist.co.il/world/articles/0,7340,L-3772883,00.html">יצרנית הרכב הרביעית בגודלה בעולם</a>.</p>
      <p>עם זאת, דווקא קולו של דונלד טראמפ טרם נשמע בנושא - עובדה תמוהה לנוכח נטייתו של הנשיא האמריקאי להתבטא באופן נחרץ ובוטה בכל הקשור לתעשיית הרכב האמריקאית, ש-FCA כוללת לא פחות משלושה ממותגיה הדומיננטיים: ג'יפ, דודג' וקרייזלר.</p>
      <p>הבעיה העיקרית הניצבת בפני האיחוד היא מעורבותם של משקיעים סינים ב-PSA, החברה האם של פיג'ו וסיטרואן; כיום מחזיקה יצרנית הרכב הסינית דונגפנג ב-12.2% ממניות PSA, ואילו FCA עצמה מחזיקה במניות של GAC הסינית, במסגרת שיתוף פעולה בין היצרניות.</p>
    </article>
  </body>
</html>