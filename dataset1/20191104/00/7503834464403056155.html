<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pu.nl/artikelen/nachtwacht/warcraft-iii-reforged-zal-oude-cutscenes-upscalen/"/>
    <meta property="og:site_name" content="Power Unlimited"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="Warcraft III: Reforged zal oude cutscenes upscalen "/>
    <meta property="og:description" content="Hebben jullie genoten van BlizzCon? Een game die een beetje ondergesneeuwd is geraakt in de nieuwsstroom is Warcraft III: Reforged. Dat maakt de Wachtster vannacht goed met nieuwe details! Ander nieuws deze N8W8: meer 3DS-games naar Switch, Yakuza: Like A Dragon-demo aangekondigd en nieuwe DLC fighter voor Soulcalibur VI."/>
  </head>
  <body>
    <article>
      <h1>Warcraft III: Reforged zal oude cutscenes upscalen </h1>
      <address><time datetime="2019-11-04T00:00:00+00:00">04 Nov 2019</time> by <a rel="author">Alie</a></address>
      <p>
        <b>Hebben jullie genoten van BlizzCon? Een game die een beetje ondergesneeuwd is geraakt in de nieuwsstroom is Warcraft III: Reforged. Dat maakt de Wachtster vannacht goed met nieuwe details! Ander nieuws deze N8W8: meer 3DS-games naar Switch, Yakuza: Like A Dragon-demo aangekondigd en nieuwe DLC fighter voor Soulcalibur VI.</b>
      </p>
      <figure>
        <video src="https://cdn2.pu.nl/media/alie/n8w804112019.gif" autoplay="" loop=""/>
      </figure>
      <p>       </p>
      <h3>Warcraft III: Reforged zal oude cutscenes upscalen</h3>
      <p>Hebben jullie BlizzCon nog een beetje gevolgd? Het nieuws over Warcraft III: Reforged verzoop een beetje naast de aankondigingen van Diablo IV, World of Warcraft: Shadowlands en Overwatch 2. Toch is er ook best wat te vertellen over deze remaster. Te beginnen met de cutscenes!</p>
      <p>Blizzard heeft alle originele cutscenes uit Warcraft III namelijk netjes bewaard. Dat betekent dat de ontwikkelaar deze kan 'hergebruiken' voor Reforged. Dat zit zo: het team vertelde tijdens het Deep Dive-panel dat de originele tussenfilmpjes in 2002 tot 240p waren gecomprimeerd, maar eigenlijk in 1080p-kwaliteit waren. Zodoende kiest Blizzard ervoor de originele renders (in verbeterde vorm!) te gebruiken voor Reforged.</p>
      <figure>
        <img src="https://cdn2.pu.nl/media/alie/warcraft_iii_reforged_grunt.jpg"/>
      </figure>
      <p>Alhoewel een groot deel van Reforged trouw blijft aan het originele Warcraft III, besloot het team de game toch flink te verfraaien. Het panel sprak daarbij bijvoorbeeld over een paar van de saaiere omgevingen, zoals het originele Silvermoon City. Deze stad heeft in Reforged meer 'persoonlijkheid' gekregen door goed te kijken naar de World of Warcraft-versie van de stad.</p>
      <p>Ook op gameplay-gebied mogen we rekenen op een flink aantal upgrades, bijvoorbeeld bij het selecteren van meerdere camerahoeken en uitbreiding van individuele unit-instellingen, in tegenstelling tot het doorvoeren van stat-wijzigingen voor hele groepen units in het originele Warcraft III. Ten slotte is er de nieuwe story-moeilijkheidsgraad voor nieuwkomers en mensen die gewoon enkel van het verhaal willen genieten.</p>
      <p>Warcraft III: Reforged krijgt op 5 november een volledige bèta voor BlizzCon-bezoekers en Virtual Ticket-bezitters. De game heeft nog geen officiële releasedatum, maar staat vooralsnog gewoon gepland voor 2019.<br/>      </p>
      <h3>Nintendo wil meer 3DS-franchises naar Switch brengen </h3>
      <p>Nu de Switch (Lite) een flink succes is gebleken, lijkt het een logische vervolgstap om wat meer 3DS-franchises naar de console te brengen. Dat vindt Nintendo zelf ook!</p>
      <p>Via <a href="https://twitter.com/mochi_wsj/status/1189880953805537280%20">deze Wall Street Journal-journalist</a> leren we namelijk dat Nintendo-president, Shuntaro Furukawa, heeft laten weten dat 'het bedrijf meer 3DS-franchises beschikbaar wil stellen op de Switch om de aantrekkingskracht van Lite over te brengen.'</p>
      <p>Die uitspraak roept natuurlijk de vraag op wat de president van Nintendo precies bedoelt met dat beschikbaar stellen van 3DS-franchises. Krijgen we echt nieuwe titels binnen bestaande franchises? Gaat het om ports van 3DS-titels? Of zoals <a href="https://www.eurogamer.net/articles/2019-11-03-report-nintendo-wants-to-bring-cancelled-3ds-games-to-switch%20">Eurogamer</a> denkt, misschien wel om games die eerder werden geannuleerd?</p>
      <figure>
        <img src="https://cdn2.pu.nl/media/alie/3ds-games.jpg"/>
      </figure>
      <p>Aangezien de catalogus van de Nintendo-handheld enorm indrukwekkend is, vindt de Wachtster alle opties meer dan prima! Vraagje: welke 3DS-games hopen jullie (terug) te zien op de Switch?<br/>     </p>
      <h3>Trailerovervloed</h3>
      <p>Wrijf de slaap uit je ogen met deze vijf versche trailers! Kijk deze maandagmorgen snel mee naar:</p>
      <ul>
        <li><b>Terminator: Resistance</b> – vanaf 15 november op PC, PS4 en Xbox One</li>
        <li><b>Citadel: Forged With Fire</b> – nu op PC, PS4 en Xbox One</li>
        <li><b>Super Mega Space Blaster Special Turbo</b> – 14 januari 2020 op PS4 en Switch, eerder op PC</li>
        <li><b>Simulacra</b> – vanaf 3 december op PC, PS4, Switch en Xbox One</li>
        <li><b>Castle Costume</b> – nu op PS4, later op Switch</li>
      </ul>
      <figure>
        <iframe src="https://www.youtube.com/embed/-eacpkqCRLk" width="608" height="370" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/YzNt3lpVikQ" width="608" height="370" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/yBcDpjqvjik" width="608" height="370" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/iD8RYIfrA9Q" width="608" height="370" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/9PqV73J_ffQ" width="608" height="370" data-service="Youtube" scrolling="no"/>
      </figure>
      <p>     </p>
      <h3>Comic-momentje</h3>
      <figure>
        <img src="https://cdn2.pu.nl/media/alie/04112019n8w8.png"/>
      </figure>
      <p>     </p>
      <h3>Yakuza: Like A Dragon-demo moet combat introduceren</h3>
      <p>Sega organiseerde dit weekend een meet en greet met Yakuza: Like A Dragon-makers Toshihiro Nagoshi en Masayoshi Yokoyama. Uiteraard werd er druk gesproken (via <a href="https://www.dualshockers.com/yakuza-like-a-dragon-demo-producers-confident-rpg/%20">DualShockers</a>) over dit vreemde Yakuza-deel. Bijvoorbeeld over de demo die binnenkort te checken is in Japan.</p>
      <p><a href="https://www.pu.nl/artikelen/nachtwacht/homeworld-3-in-ontwikkeling-bekijk-eerste-trailer/%20">Zoals jullie inmiddels weten, wordt Yakuza 7 een turn-based RPG</a>. Yokoyama vertelde dat ze voor dit genre gekozen hebben, omdat het zich beter leent voor (meer?) verhaaldiepte en vriendschap tussen de personages. Aangezien dat echter nogal lastig over te brengen is in een demo heeft het team zich daarvoor gericht op de combat. Specifiek gaat het om een introductie van het combat-systeem voor de nog sceptische fans.</p>
      <p>Nagoshi en Yokoyama lieten weten dat de switch naar een turn-based RPG voor Yakuza 7 over het algemeen positief ontvangen is. Daarnaast menen ze dat deze nieuwe demo gamers verder zal overtuigen van hun game.</p>
      <figure>
        <img src="https://cdn2.pu.nl/media/alie/yakuza-7-like-a-dragon.jpg"/>
      </figure>
      <p>De exacte releasedatum voor Yakuza: Like a Dragon is nog onbekend. Wel weten we dat Japanners er vanaf 16 januari mee aan de slag mogen.<br/>     </p>
      <h3>Soulcalibur VI onthult nieuwe DLC fighter Hilde</h3>
      <p>Het was me een lekker weekendje voor gamers! Tijdens het Soulcalibur VI World Invitational 2019-toernooi, dat eveneens dit weekend in plaatsvond, betrad producent Motohiro Okubo het podium om het volgende DLC-personage voor Soulcalibur VI te onthullen. Deze Hildegard von Krone werd vervolgens middels een trailer aan ons voorgesteld.</p>
      <figure>
        <iframe src="https://www.youtube.com/embed/XznU3L3uWD8" width="608" height="370" data-service="Youtube" scrolling="no"/>
      </figure>
      <p>Hilde is een jonge vrouw van nobele afkomst die de verantwoordelijkheden van het runnen van haar koninkrijk op zich heeft genomen toen haar vader doordraaide... Als troonopvolger werd ze gedwongen om op zeer jonge leeftijd haar volk te leiden tegen de altijd aanwezige dreiging van de Azure Knight. Gelukkig kon Hilde vertrouwen op haar stalen zenuw en krijgsschap. Hilde gaat zodoende in Soulcalibur VI zelfverzekerd de strijd aan, gewapend met een speer en een kort zwaard.</p>
      <p>Hilde is het eerste DLC-personage van de tweede season pass voor Soulcalibur VI. Na Hilde mogen we ons opmaken voor Haurmaru van Samurai Shodown en twee nog onaangekondigde fighters.<br/>      </p>
      <h3>Memes en dingen</h3>
      <p>Vandaag in memes en dingen een kijkje achter de camera's van Untitled Goose Game en de raarste personagenamen ooit.</p>
      <figure>
        <iframe src="https://www.youtube.com/embed/wvYqf3NLKNM" width="608" height="370" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/1Zull9pc_pA" width="608" height="370" data-service="Youtube" scrolling="no"/>
      </figure>
      <p>      </p>
      <h3>Lekker koesen!     </h3>
    </article>
  </body>
</html>