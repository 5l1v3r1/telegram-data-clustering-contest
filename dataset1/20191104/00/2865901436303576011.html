<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/gomes-uspesno-operisan-ocekuje-se-potpuni-oporavak/341616"/>
    <meta property="og:site_name" content="MozzartSport"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="Gomes uspešno operisan, očekuje se potpuni oporavak"/>
    <meta property="og:description" content="Dobre vesti stižu sa Gudisona"/>
  </head>
  <body>
    <article>
      <h1>Gomes uspešno operisan, očekuje se potpuni oporavak</h1>
      <h2>Dobre vesti stižu sa Gudisona</h2>
      <address>
        <time datetime="2019-11-04T00:00:00+00:00">04 Nov 2019</time>
      </address>
      <p>Svako ko je sinoć uživo gledao utakmicu između Evertona i Totenhema u okviru 11. kola Premijer lige, verovatno je još uvek pod utiskom strašne povrede <b>Andrea</b> <b>Gomesa</b>. Fudbaler Evertona je nakon starta <b>Sona</b>, a potom i <b>Orijea</b> u bolovima završio na travi, a svi fudbaleri na terenu su se uhvatili za glavu.</p>
      <p>Epilog je bio takav da je <b>Son</b> dobio direktan crveni karton, te da je u suzama i potpuno rastrojen napustio teren. Kako je kasnije <b>Dele</b> <b>Ali</b> naglasio u izjavi za medije, južnokorejski fudbaler dugo nakon meča nije mogao da se sabere i nastavio je da plače i u svlačionici. Tešili su ga svi redom, pa čak i jedan od najiskusnijih u redovima fudbalera Evertona, <b>Šejmus</b> <b>Kolmen</b>.</p>
      <p>Lekarska ekipa na Gudison Parku je brzo imobilisala <b>Andrea</b> <b>Gomesa</b> i transportovala ga u obližnju bolnicu Ejntri, gde su sinoć u toku večeri urađeni kompletni pregledi kao priprema za operaciju koja je po planu bila zakazana za danas. Utvrđeno je da je igrač Karamela zadobio težak prelom i dislokaciju desnog skočnog zgloba.</p>
      <p>Ali, kako navode iz Evertona na zvaničnom sajtu, današnji zahvat je prošao u najboljem mogućem redu. Portugalski fudbaler je odlično podneo operaciju, a sada će provesti određeno vreme u bolnici, pre nego što se vrati u Finč Farm, trening kamp Evertona, gde će započeti rehabilitaciju pod nadzorom klupskog medicinskog tima. Navodi se da će Portugalac uspeti u potpunosti da se oporavi od stravične povrede i ponovo se posveti fudbalu.</p>
      <p>Svi se nadaju da će Gomes krenuti stopama upravo <b>Šejmusa</b> <b>Kolmena</b>, kao i <b>Janika</b> <b>Bolasija</b>, koji su u poslednjih nekoliko godina takođe doživeli teške povrede, ali su uspeli da se vrate na teren i zaigraju na najvećoj sceni.</p>
      <p>
        <b>Foto: </b>
        <i>Reuters</i>
      </p>
    </article>
  </body>
</html>