<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3772967,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="ג'יימס שאול, מקורב לשעשוע ואבירם, צפוי לחתום על פשרה עם ה־SEC"/>
    <meta property="og:description" content="רשות ניירות ערך האמריקאית נמצאת במגעים מתקדמים לפשרה בתביעה נגד ד&quot;ר שאול, מקורבם של מייסדי מובילאיי; לא ידוע האם יודה שקיבל מהם מידע פנים על העסקה עם אינטל. הפשרה צפויה לכלול תשלום של מאות אלפי דולרים ל־SEC"/>
  </head>
  <body>
    <article>
      <h1>ג'יימס שאול, מקורב לשעשוע ואבירם, צפוי לחתום על פשרה עם ה־SEC</h1>
      <h2>רשות ניירות ערך האמריקאית נמצאת במגעים מתקדמים לפשרה בתביעה נגד ד"ר שאול, מקורבם של מייסדי מובילאיי; לא ידוע האם יודה שקיבל מהם מידע פנים על העסקה עם אינטל. הפשרה צפויה לכלול תשלום של מאות אלפי דולרים ל־SEC</h2>
      <address><time datetime="2019-11-04T00:00:00+00:00">04 Nov 2019</time> by <a rel="author">תומר גנון</a></address>
      <p>התפתחות <a href="https://www.calcalist.co.il/local/articles/0,7340,L-3767879,00.html">בפרשת מידע הפנים</a> סביב עסקת אינטל־מובילאיי. רשות ניירות ערך האמריקאית (ה־SEC) מנהלת משא ומתן מתקדם להסדר פשרה שיסיים את התביעה על שימוש במידע פנים נגד ד"ר ג'יימס שאול, מקורבם של מייסדי החברה הישראלית פרופ' אמנון שעשוע וזיו אבירם.</p>
      <p>על פי התביעה שהגישה ה־SEC בארה"ב נגד ד"ר שאול, הוא העביר לאחיו רוג'ר שאול מידע מוקדם על העסקה העומדת להתבצע, שאליו נחשף בשל קרבתו למייסדי מובילאיי. בסיוע המידע מד"ר שאול, כך על פי התביעה, סחרו האח ואזרח אמריקאי נוסף, לורנס קלאף, במניות וגרפו רווח אסור של 925 אלף דולר.</p>
      <figure>
        <img src="https://images1.calcalist.co.il/PicServer3/2019/11/03/944780/2L.jpg"/>
      </figure>
      <p>הסדר הפשרה צפוי לכלול תשלום של מאות אלפי דולרים ל־SEC. עם זאת לא ידוע האם במסגרת ההסדר יודה ד"ר שאול שקיבל מידע פנים ממייסדי מובילאיי. ככל שד"ר שאול יקשור את שעשוע ואבירם כמקור למידע הפנים, צפויה להתעורר שאלה לגבי חשיפתם לתביעת רשלנות או הפרת אמונים בתאגיד.</p>
      <p>במקרים רבים מסתיימות תביעות אזרחיות שמגישה רשות ניירות ערך האמריקאית על מסחר במידע פנים בפשרות כספיות, מבלי שהנתבע מודה שמסר או סחר במידע פנים. כך למשל נתבע נוסף בפרשת מידע הפנים במובילאיי, פרופ' אריאל דרבסי המנוח מהאוניברסיטה העברית לשעבר, חתם על הסדר מול ה־SEC שבמסגרתו שילם 854 אלף דולר כדי לסיים את ההליכים נגדו. מדובר בסכום הגבוה פי 2 מהרווח שנוצר לו לכאורה על פי התביעה שהוגשה נגדו – 427 אלף דולר. דרבסי שילם את הקנס מבלי להודות בדבר.</p>
      <h3>טיפים למקורבים</h3>
      <p>בעסקה שבמרכז הפרשה רכשה אינטל את מובילאיי תמורת 15.1 מיליארד דולר במרץ 2017. פרסום ההודעה הוביל לזינוק של 28% במחירה של מניית מובילאיי בבורסה של ניו יורק. הקרבה של ד"ר שאול לשעשוע ואבירם, כך על פי ה־SEC, הפכה אותו לצינור שדרכו דלפו טיפים על העסקה שנרקמה עם אינטל למקורביו.</p>
      <p>על פי עדותם של שעשוע ואבירם ברשות ניירות ערך האמריקאית, שחלקים ממנה נחשפו בעבר ב"כלכליסט", ד"ר שאול הוא חלק מחבורה שהם נמנים עימה ואשר מטיילת ביחד. הם גם העידו ששאול נמנה עם כמה חברים ובני משפחה שהשקיעו במהלך השנים במניית מובילאיי.</p>
      <figure>
        <img src="https://images1.calcalist.co.il/PicServer3/2019/11/03/944782/3L.jpg"/>
        <figcaption>בניין מובילאיי בהר חוצבים בירושלים <br/>צילום: אוהד צויגנברג</figcaption>
      </figure>
      <p>ד"ר שאול, חברם של אמנון שעשוע ואישתו ענת, העניק בעבר לטענת ה־SEC טיפולים רפואיים לבני הזוג, רכש מהם רכב משומש, התלווה אליהם ואל בכירי מובילאיי לטיול בגרמניה ובספרד, וילדיהם של הזוגות מיודדים בעדות שמסרו ב־SEC הכחישו שעשוע ואבירם שהעבירו מידע פנים על המו"מ עם אינטל לד"ר שאול. עם זאת לטענת ה־SEC גרסתם של שעשוע ואבירם בחקירתם היתה לא אמינה ("not credible") וזאת "לאור המסחר המתוזמן להפליא של בני משפחה וחברים של ד"ר שאול".</p>
      <p>בשרשור דוא"ל שלושה ימים לפני פרסום העסקה (10.3.17), שנחשף בעבר ב"כלכליסט", התגלה השיח הער של המקורבים למייסדי מובילאיי על המניה. מי שפתח את שרשור המייל הוא דורון שגיא, מנכ"ל קבוצת עמית מערכות, שלטענת ה־SEC טס עם בכירי מובילאיי במטוס פרטי לניו יורק שם הם דנו בפרטי העסקה עם נציגי אינטל.</p>
      <p>את המייל הראשון שלח שגיא בשעות הבוקר של ה־10.3 לד"ר שאול, כאמור מקורבם של שעשוע ואבירם. שגיא צירף למייל לינק לסקירה מקיפה על המסחר הער באופציות על מניית מובילאיי באותם ימים, שכותרתה "סוחרי האופציות מהמרים על תזוזה גדולה במניה". כשעה לאחר מכן, העביר ד"ר שאול את המייל לחברו ד"ר אמיר ולדמן, סגן נשיא סינרון לשעבר שנתבע גם הוא בפרשה על גריפת רווחים אסורים של 4.3 מיליון דולר. כשעתיים לאחר מכן השיב לו ולדמן במייל: "ניתוח מעניין מאוד".</p>
      <p>בעשרת הימים שקדמו למייל שהעביר ד"ר שאול לולדמן, ואף באותו היום עצמו, הוא רכש 1,605 אופציות בהיקף של כ־432 אלף דולר במחיר הגבוה משמעותית ממחיר המניה בבורסה. כלומר שהמסחר שלו שיקף שהוא האמין, או ידע לפי ה־SEC, שהמניה עומדת לזנק ולהכניס את האופציות שבידו עמוק לתוך הכסף. ביום פרסום ההודעה למשקיעים ולדמן מכר 1,697 אופציות ברווח של כ־1.6 מיליון דולר, ונותר עם רווח לא ממומש של כ־3 מיליון דולר.</p>
      <p>ולדמן, המיוצג על ידי עו"ד צבי גבאי, הכחיש בכתב ההגנה שלו שסחר באופציות על בסיס מידע פנים. חוקרי ה־SEC טענו בתצהירים שהוגשו בארה"ב כי על פי הראיות שאספו, הטיפים שד"ר שאול העביר לד"ר ולדמן היו בתמורה לתועלת אישית שצמחה לו. לפי תמלילי עדותו של ולדמן, הוא נתן לד"ר שאול מתנות והלוואות כספיות בתנאים נוחים.</p>
      <h3>שניים הסכימו לחיקור דין, שלושה לא</h3>
      <p>לאחרונה אישר שופט בית משפט השלום בירושלים, אוהד גורדון, את בקשת ה־SEC שנחשפה בעבר ב"כלכליסט", לחקור בישראל מקורבים לשעשוע ואבירם. בהמשך קבע המחוזי את מתווה חיקור הדין, שכולל גביית עדות ומסירת מסמכים מצומצמים.</p>
      <p>הבקשה המקורית נגעה לחמישה ישראלים שהיו מעורבים על פי החשד בדליפת מידע מוקדם על העסקה. שניים מתוכם הסכימו לביצוע חיקור הדין, ושלושה אחרים - ד"ר שאול; יוסי אזרזר, סגן נשיא בפרוטרום ולשעבר בכיר בסודהסטרים; וזיו שלג, הברוקר של ולדמן – פתחו בהליכים משפטיים למניעת חיקור הדין או צמצומו.</p>
      <p>מעו"ד אסף ביגר, המייצג את ג'יימס שאול, ומעו"ד אריק שרבי, הממונה על הליך חיקור הדין מטעם ה־SEC, לא נמסרה תגובה.</p>
    </article>
  </body>
</html>