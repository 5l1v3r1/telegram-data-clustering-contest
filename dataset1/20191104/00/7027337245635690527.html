<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696672/%D9%81%D8%B4%D8%A7%D8%B1-%D9%85%D8%B9%D8%AA%D8%B1%D8%B6%D8%A7%D9%86-%D8%A8%D8%B1%D8%A7%DB%8C-%D8%B4%DA%A9%D8%B3%D8%AA%D9%86-%D8%AE%D8%B7-%D8%A7%D9%85%D9%86%DB%8C%D8%AA%DB%8C-%D9%86%D8%B2%D8%AF%DB%8C%DA%A9-%D9%85%D9%86%D8%B7%D9%82%D9%87-%D8%B3%D8%A8%D8%B2-%D8%A8%D8%BA%D8%AF%D8%A7%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="فشار معترضان برای شکستن خط امنیتی نزدیک منطقه سبز بغداد"/>
    <meta property="og:description" content="از ساعتی پیش دهها نفر تحت عنوان معترض و تظاهرکننده برای چندمین شب متوالی پشت خط اول دیوار امنیتی پل سنک حد فاصل منطقه تجمع معترضان در غرب دجله با شرق آن که منطقه سبز و چند مرکز دولتی و سفارتخانه خارجی از جمله سفارت ایران درآن واقع است، جمع شده و برای عبور از آن تلاش می‌کنند."/>
  </head>
  <body>
    <article>
      <h1>فشار معترضان برای شکستن خط امنیتی نزدیک منطقه سبز بغداد</h1>
      <address><time datetime="2019-11-04T00:00:00+00:00">04 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/13/1033338_559.jpg"/>
      </figure>
      <p>از ساعتی پیش دهها نفر تحت عنوان معترض و تظاهرکننده برای چندمین شب متوالی پشت خط اول دیوار امنیتی پل سنک حد فاصل منطقه تجمع معترضان در غرب دجله با شرق آن که منطقه سبز و چند مرکز دولتی و سفارتخانه خارجی از جمله سفارت ایران درآن واقع است، جمع شده و برای عبور از آن تلاش می‌کنند.</p>
      <p>به گزارش ایرنا تجمع کنندگان برغم توصیه شخصیت ها و رهبران سیاسی و دینی عراق بویژه مرجعیت عالی عراق مبنی بر حفظ ابعاد مسالمت آمیز اعتراضات خود، از ساعتی پیش اقدام به آتش زدن لاستیک زیرپایه های پل سنک و ابتدای ورودی آن کردند.</p>
      <p>این افراد همزمان نیز با پرتاب انواع ترقه و اشیاء محترقه به نیروهای امنیتی فشار می آورند از محل عقب نشینی کنند تا با انداختن دیوارهای بتنی بتوانند راه خود را برای رفتن به آن سمت پل باز کنند.</p>
      <p>ماموران نیروی حفظ نظم ویژه کنترل تظاهرات نیز هر از گاهی با شلیک گاز اشک آور یا گلوله های صوتی و دودزا ، تجمع کنندگان را پراکنده می کنند و کشمکش میان دو طرف ادامه دارد.</p>
      <p>نیروهای دولتی همچنین از طریق بلندگو از تجمع کنندگان می خواهند از دیوار امنیتی دور شوند.</p>
      <p>مسلح نبودن نیروهای امنیتی و ایجاد دیوارهای بلند بتی برای روبرو و درگیر نشدن معترضان با آنها از جمله سیاست های مهار اعتراضات اخیر در عراق است، امری که به گفته ناظران ماموران را در موضع ضعف بویژه در برابر افراد نفوذی و مهاجمان مسلح به انواع سلاح سرد و اشیاء آتش زا و خشن هستند، قرار داده است.</p>
      <p>در همین حال سخنگوی فرماندهی کل نیروهای مسلح عراق گفت که در رویداد امشب برخی افراد تحت پوشش تظاهرکننده، اقدام به پرتاپ نارنجک به سمت نیروهای امنیتی کرده اند.</p>
      <p>در طول مدت اعتراضات در عراق، این دسته از افراد بیشتر سعی می کردند از طریق پل جمهوری که مستقیما به دروازه اصلی منطقه سبز می رسد وارد شوند اما از چند شب پیش تاکنون بیشتر تمرکز بر روی پل سنک بوده که به سفارت ایران، رادیو و تلویزیون عراق، استانداری بغداد، هتل بین المللی المنصور نزدیک تر است و در فاصله چند صد متری دروازه منطقه سبز بغداد قرار دارد.</p>
      <p>معترضان در جریان در اعتراضات اخیر که طی دو مرحله در یک ماه گذشته انجام شد تنها یک بار توانستند وارد منطقه سبز شوند اما بلافاصله با هدایت نیروهای امنیتی از آن بیرون رانده شدند.</p>
      <p>در پی این امر، خطوط امنیتی و دیوارهای بتنی ورودی های منطقه سبز و نیز پل های جمهوری، سنک افزایش یافت و دیگر اجازه عبور از این پل ها و رفتن به سمت غرب رودخانه و نزدیک منطقه سبز و سایر مراکز دولتی و دیپلماتیک به آنان داده نشده است.</p>
    </article>
  </body>
</html>