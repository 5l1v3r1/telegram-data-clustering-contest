<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696677/%D8%AF%D8%B3%D8%AA%DA%AF%DB%8C%D8%B1%DB%8C-%D8%AF%D9%86%D8%AF%D8%A7%D9%86%D8%B3%D8%A7%D8%B2-%D9%82%D9%84%D8%A7%D8%A8%DB%8C-%D8%AF%D8%B1-%D9%87%D9%85%D8%AF%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="دستگیری دندانساز قلابی در همدان"/>
    <meta property="og:description" content="مدیر شبکه بهداشت و درمان شهرستان نهاوند گفت: طی بازدید مخفیانه بازرسان این شبکه تمام تجهیزات یک واحد دندانسازی غیرمجاز که در امور دندانپزشکی مداخله کرده بود، جمع آوری و به دستگاه قضایی معرفی شد."/>
  </head>
  <body>
    <article>
      <h1>دستگیری دندانساز قلابی در همدان</h1>
      <address><time datetime="2019-11-04T00:00:00+00:00">04 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/13/1033344_949.jpg"/>
      </figure>
      <p>مدیر شبکه بهداشت و درمان شهرستان نهاوند گفت: طی بازدید مخفیانه بازرسان این شبکه تمام تجهیزات یک واحد دندانسازی غیرمجاز که در امور دندانپزشکی مداخله کرده بود، جمع آوری و به دستگاه قضایی معرفی شد.</p>
      <p>مؤمنعلی دارابی در گفت‌وگو با ایسنا، توضیح داد: ایجاد و راه اندازی هر گونه مطب بدون مجوز و صلاحیت علمی افراد به عنوان مداخله در امور پزشکی محسوب می شود بنابراین این موضوع از مواردی است که متأسفانه در سطح کشور همواره بیماران با آن مواجه هستند و شهرستان نهاوند نیز از این موضوع مستثنی نیست.</p>
      <p>وی افزود: به موجب قانون ایجاد هرگونه مؤسسه پزشکی غیرمجاز توسط اشخاص فاقد صلاحیت جرم است و مجازات هایی چون تعطیلی مؤسسه، ضبط کلیه ملزومات مؤسسه به نفع دولت، جریمه نقدی و معرفی افراد متخلف به دستگاه قضایی در پی دارد.</p>
      <p>دارابی با بیان اینکه در همین راستا طی بازدید مخفیانه بازرسان شبکه بهداشت و درمان از یک مطب دندانسازی غیرمجاز که مداخله در امور دندانپزشکی کرده بود، کلیه تجهیزاتش جمع آوری و به نفع دولت ضبط شد، اظهار کرد: به شکل دوره‌ای از تمام فروشگاه‌های عرضه لوازم آرایشی و بهداشتی مجوزدار در بازار توسط بازرسان غذا و داروی شبکه بهداشت و درمان بازدید می شود و با متخلفان برخورد قانونی صورت می گیرد.</p>
      <p>وی بیان کرد: طی بازرسی سرزده کارشناسان غذا و داروی شبکه بهداشت و درمان تعداد زیادی لوازم آرایشی و بهداشتی قاچاق غیرمجاز و تاریخ گذشته شامل رنگ مو، مداد چشم، ریمل، شامپو، صابون و نرم کننده مو، کرم دست و صورت، سفیدکننده، قطره ها و ... از مراکز عرضه محصولات آرایشی و بهداشتی شهرستان نهاوند جمع آوری و ضبط شد.</p>
      <p>دارابی تصریح کرد: مضرات کالاهای قاچاق و غیرمجاز آرایشی و بهداشتی علاوه بر احتمال بروز بیماری‌های پوستی به علت وجود مقدار بالای فلزات سنگین می‌تواند در صورت مصرف درازمدت عوارض جبران ناپذیری را به دنبال داشته باشد.</p>
    </article>
  </body>
</html>