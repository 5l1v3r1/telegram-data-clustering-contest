<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-pollution-more-than-226-respiratory-patients-admitted-in-hospital-within-24-hours-in-lucknow-2830747.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-04T00:22:19+00:00"/>
    <meta property="og:title" content="लखनऊ में प्रदूषण से हाहाकार, 24 घंटे में 226 से ज्यादा सांस के मरीज भर्ती"/>
    <meta property="og:description" content="धुंध और वातावरण में घुले प्रदूषण से सांस के मरीजों पर आफत आ गई है। बीते 24 घंटे में 226 से ज्यादा सांस के मरीज शहर के विभिन्न अस्पतालों की इमरजेंसी में पहुंचे। सबसे ज्यादा मरीज केजीएमयू, बलरामपुर,..."/>
  </head>
  <body>
    <article>
      <h1>लखनऊ में प्रदूषण से हाहाकार, 24 घंटे में 226 से ज्यादा सांस के मरीज भर्ती</h1>
      <address><time datetime="2019-11-04T00:22:19+00:00">04 Nov 2019, 00:22</time> by <a rel="author">वरिष्ठ संवाददाता, लखनऊ।</a></address>
      <p>धुंध और वातावरण में घुले प्रदूषण से सांस के मरीजों पर आफत आ गई है। बीते 24 घंटे में 226 से ज्यादा सांस के मरीज शहर के विभिन्न अस्पतालों की इमरजेंसी में पहुंचे। सबसे ज्यादा मरीज केजीएमयू, बलरामपुर, लोहिया और सिविल अस्पताल की इमरजेंसी में भर्ती किए गए। इनमें कई गंभीर मरीजों को ऑक्सीजन के सहारे राहत पहुंचाई जा रही है।</p>
      <p>बीते करीब 15 दिनों से धुंध छाई है। केजीएमयू के रेस्पेरेटरी विभाग के सभी 140 बेड भरे हैं। शताब्दी फेज-2 में पल्मोनरी क्रिटिकल केयर मेडिसिन विभाग के 90 प्रतिशत बेड भरे हैं। विभाग के सभी वेंटिलेटर पर सांस के गंभीर मरीज भर्ती हैं। ट्रॉमा सेंटर में 30 से ज्यादा मरीजों का इलाज चल रहा है। सिविल, बलरामपुर, लोहिया अस्पताल के सांस रोग विभाग के वार्ड के सभी बेड भरे हैं। </p>
      <p>सिविल अस्पताल के निदेशक डॉ. डीएस नेगी ने बताया कि रविवार को ओपीडी बंद होने से मरीजों का दबाव इमरजेंसी पर पड़ा। सांस के भी काफी मरीज बढ़े। केजीएमयू रेस्पेरेटरी मेडिसिन विभाग के अध्यक्ष डॉ. सूर्यकांत ने बताया कि ओपीडी के साथ इमरजेंसी में मरीजों की भर्ती के आंकड़ों में तेजी से बढ़ोतरी हुई है। सीएमओ डॉ. नरेंद्र अग्रवाल ने बताया कि नौ सामुदायिक स्वास्थ्य केंद्र (सीएचसी) में भी सांस के मरीज पहुंच रहे हैं। रविवार को 18 से ज्यादा सांस के मरीज सीएचसी में भर्ती हैं। वरिष्ठ सांस रोग विशेषज्ञ डॉ. बीपी सिंह ने बताया कि ओपीडी में 20 प्रतिशत तक मरीजों की संख्या बढ़ी है।</p>
      <p><b>धुंध में टहलने से बचे</b><br/>लोहिया संस्थान के प्रवक्ता डॉ. विक्रम सिंह ने बताया कि धुंध से प्रदूषण के कण वातावरण की निचली सतह में रहते हैं। जो सांस के जरिए शरीर में दाखिल हो रहे हैं। इससे सांस की नली में सूजन व संक्रमण हो रहा है। सूजन की वजह से मरीज को सांस लेने में तकलीफ होती है। सांस के मरीज सूरज निकलने के बाद ही टहलने निकलें। नाक पर मास्क या गमछा बांध कर निकलें।</p>
      <p>ट्रॉमा सेंटर में 24 घंटे के भीतर करीब 70 से ज्यादा मरीजों को भर्ती किया गया। इनमें 32 मरीजों को ऑक्सीजन के सहारे सांसे दी जा रही हैं। मरीजों का दबाव बढ़ा है। रात में तो स्ट्रेचर तक पर मरीजों की भर्ती करनी पड़ रही है। -<i><b>डॉ. सुरेश कुमार, प्रभारी, ट्रॉमा सेंटर </b></i></p>
      <p>
        <b>बरतें सावधानी</b>
      </p>
      <ul>
        <li>घर के बाहर, यातायात वाले इलाके में कसरत व टहलने से बचें</li>
        <li>चूल्हे आदि में खाना न बनाएं</li>
        <li>घर या उसके आस-पास कूड़ा न जलाएं</li>
        <li>घर या दुकान के आसपास पानी का छिड़काव करें</li>
        <li>हरी सब्जी व फल फायदेमंद</li>
        <li>प्रदूषण फैलाने वाले वाहन का इस्तेमाल न करें</li>
        <li>पैदल चलें या साइकिल का इस्तेमाल करें</li>
        <li>बीड़ी, सिगरेट का प्रयोग न करें।</li>
      </ul>
      <p><b>इमरजेंसी में भर्ती सांस के मरीज</b><br/><b>अस्पताल                    मरीजों की संख्या</b><br/>केजीएमयू                          70<br/>बलरामपुर                          50<br/>सिविल                              36<br/>लोहिया                              29<br/>रानी लक्ष्मीबाई                   10<br/>लोकबंधु                             08<br/>बीआरडी                             05<br/>नौ सीएचसी                        18</p>
    </article>
  </body>
</html>