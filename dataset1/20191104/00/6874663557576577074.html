<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773014,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="ועדת הכספים אישרה 247 מיליון שקל לרשויות המקומיות"/>
    <meta property="og:description" content="למרות זאת איום השביתה של השלטון המקומי ביום חמישי לא הוסר. חיים ביבס : &quot;&quot;אם עד ליום רביעי לא נקבל תשובה נעצור את המדינה. הפקידים עוצרים את המדינה&quot;"/>
  </head>
  <body>
    <article>
      <h1>ועדת הכספים אישרה 247 מיליון שקל לרשויות המקומיות</h1>
      <h2>למרות זאת איום השביתה של השלטון המקומי ביום חמישי לא הוסר. חיים ביבס : ""אם עד ליום רביעי לא נקבל תשובה נעצור את המדינה. הפקידים עוצרים את המדינה"</h2>
      <address><time datetime="2019-11-04T00:00:00+00:00">04 Nov 2019</time> by <a rel="author">צבי זרחיה</a></address>
      <p>ועדת הכספים אישרה 247 מיליון שקל לרשויות המקומיות, אבל איום השבתת השלטון המקומי ביום חמישי לא הוסר.</p>
      <p>הכסף יעבור לרשויות המקומיות מקיצוץ של 1.663 מיליארד שקל בעודפי תקציב משרדי הממשלה שלא נוצלו בשנת 2018. הפניה התקציבית הוגשה לוועדה בנובמבר 2018.</p>
      <p>הכסף מיועד לרשויות מקומיות לתיגבור מענקי איזון לרשויות, פיצויים לרשויות הסמוכות לנתב"ג על פטור הקבע מארנונה שניתן לו, מימון הסכם הבראה לעיריית בת ים, תגבור מענקים שוטפים לעוטף עזה, קריית שמונה, שלומי ומטולה.</p>
      <figure>
        <img src="https://images1.calcalist.co.il/PicServer3/2019/10/27/942858/13_l.jpg"/>
        <figcaption>יו"ר מרכז השלטון המקומי, חיים ביבס <br/>צילום: אולפן כלכליסט</figcaption>
      </figure>
      <p>יו"ר המרכז לשלטון מקומי חיים ביבס אמר בוועדה: "כל מה שמגיע לרשויות היה צריך להיות מועבר מזמן. אנו תקועים שנה וחצי. הפקידים מנצלים שהפוליטיקאים התבלבלו. החשב הכללי החליט לעצור הכל. הרשויות מממנות חוגים בצפון וכעת עצרו את זה. הרשויות על סף קריסה. אני קורא לחברי הכנסת לנהוג באחריות ולאשר את הכסף לאלתר".</p>
      <p>ביבס הדגיש שהשביתה המתוכננת לא קשורה בהעברת 247 מיליון שקל לרשויות, "אלא, על מה שחסר". ביבס הסביר לכלכליסט כי מחר יערכו פגישות של ראשי המרכז לשלטון מקומי עם משרדי האוצר וראש הממשלה ומחרתיים תתקבל החלטה סופית לגבי השביתה. "אם עד ליום רביעי לא נקבל תשובה נעצור את המדינה. הפקידים עוצרים את המדינה, גמרו את המדינה. החשכ"ל תוקע את כולם".</p>
    </article>
  </body>
</html>