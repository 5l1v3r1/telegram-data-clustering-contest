<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696673/%D8%A2%D8%BA%D8%A7%D8%B2-%D8%AA%DA%A9%D9%85%DB%8C%D9%84-%D8%B8%D8%B1%D9%81%DB%8C%D8%AA-%D9%81%D9%88%D9%82-%D8%AA%D8%AE%D8%B5%D8%B5-%D8%AF%D8%B3%D8%AA%DB%8C%D8%A7%D8%B1%DB%8C-%D8%A7%D8%B2-%D8%A7%D9%85%D8%B1%D9%88%D8%B2"/>
    <meta property="og:site_name" content="عصر ايران"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="آغاز تکمیل ظرفیت فوق تخصص دستیاری از امروز"/>
    <meta property="og:description" content="رییس مرکز سنجش آموزش پزشکی وزارت بهداشت خاطر نشان کرد: ثبت نام مرحله تکمیل ظرفیت فوق تخصص دستیاری از امروز دوشنبه ۱۳ آبان شروع می‌شود و تا ۱۵ این ماه ادامه دارد."/>
  </head>
  <body>
    <article>
      <h1>آغاز تکمیل ظرفیت فوق تخصص دستیاری از امروز</h1>
      <address><time datetime="2019-11-04T00:00:00+00:00">04 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/13/1033339_651.jpg"/>
      </figure>
      <p>رییس مرکز سنجش آموزش پزشکی وزارت بهداشت خاطر نشان کرد: ثبت نام مرحله تکمیل ظرفیت فوق تخصص دستیاری از امروز دوشنبه ۱۳ آبان شروع می‌شود و تا ۱۵ این ماه ادامه دارد.</p>
      <p>دکتر آبتین حیدرزاده در گفت و گو با ایسنا ضمن بیان این مطلب اظهار کرد: کلیه شرکت کنندگان سی و ششمین دوره آزمون پذیرش دستیار فوق تخصصی که در مرحله اعلام نتایج اصلی آزمون مذکور موفق به کسب قبولی نشدند و همچنین داوطلبان فارغ التحصیل سال‌جاری رشته‌های تخصصی بیماری‌های داخلی، کودکان، بیهوشی، روانپزشکی و جراحی عمومی که در شصت و ششمین دوره دانشنامه تخصصی نمره قبولی نگرفتند از امروز تا ۱۵ آبان می‌توانند با مراجعه به سایت اینترنتی مرکز سنجش آموزش پزشکی به نشانی http://sanjeshp.ir در مراحل تکمیل ظرفیت شرکت کنند.</p>
      <p>وی در خصوص افراد واجد شرایط برای شرکت در مرحله تکمیل ظرفیت فوق تخصصی دستیاری تصریح کرد: کلیه شرکت کنندگان سی و ششمین دوره آزمون پذیرش دستیار فوق تخصصی که با رعایت مقررات موفق به کسب قبولی در مرحله اصلی نشدند، تمامی متخصصین که با شرکت در رشته های جراحی عمومی، بیماری‌های داخلی، کودکان، روانپزشکی و بیهوشی در شصت و ششمین دوره آزمون دانشنامه تخصصی شهریور ماه ۱۳۹۸ که موفق به کسب قبولی در هر دو مرحله کتبی و شفاهی شده اند.(به جز افرادی که در مقطع تخصصی با استفاده از سهمیه خانم‌ها ، مناطق محروم، اعم از مازاد مناطق محروم و یا قانون برقراری عدالت آموزشی مورد پذیرش قرار گرفته اند) می‌توانند در این مرحله ثبت نام کنند.</p>
      <p>حیدرزاده تاکید کرد: افرادی که دارای حد نصاب قبولی در مرحله کتبی از بالاترین نمره کتبی تراز شده‌اند برای شرکت در مرحله شفاهی آزمون دعوت می شوند و تاریخ و محل برگزاری آزمون شفاهی نیز متعاقباً اعلام خواهد شد.</p>
    </article>
  </body>
</html>