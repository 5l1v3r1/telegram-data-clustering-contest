<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773030,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="רדהיל קיבלה את אישור ה-FDA לתרופה להליקובקטר"/>
    <meta property="og:description" content="חברת הפארמה הישראלית תוכל לשווק בארה&quot;ב את התרופה טליסיה לטיפול בחיידק העמיד במערכת העיכול; המנכ&quot;ל דרור בן אשר: &quot;אנו מאמינים שטליסיה תהפוך לטיפול העיקרי במחלה, ויש לנו בלעדיות לשווקה בארה&quot;ב במשך שמונה שנים&quot;"/>
  </head>
  <body>
    <article>
      <h1>רדהיל קיבלה את אישור ה-FDA לתרופה להליקובקטר</h1>
      <h2>חברת הפארמה הישראלית תוכל לשווק בארה"ב את התרופה טליסיה לטיפול בחיידק העמיד במערכת העיכול; המנכ"ל דרור בן אשר: "אנו מאמינים שטליסיה תהפוך לטיפול העיקרי במחלה, ויש לנו בלעדיות לשווקה בארה"ב במשך שמונה שנים"</h2>
      <address><time datetime="2019-11-04T00:00:00+00:00">04 Nov 2019</time> by <a rel="author">צלי גרינברג</a></address>
      <p>תרופה של רדהיל ביופארמה קיבלה את אישור ה-FDA: החברה הישראלית שמפתחת תרופות למחלות דרכי העיכול דיווחה היום (ב') שקיבלה את אישור מנהל המזון והתרופות האמריקאי לתרופה טליסיה (Talicia) המאפשרת טיפול שמבוסס על האנטיביוטיקה ריפאבוטין להליקובקטר פילורי (H. Pylori.) - חיידק עמיד במערכת העיכול.</p>
      <p>לפי הודעת החברה, התרופה מספקת מענה לעמידות החיידק לאנטיביוטיקות וליעילות המופחתת של הטיפולים המקובלים כיום המבוססים על האנטיביוטיקה קלריתרומיצין.</p>
      <figure>
        <img src="https://images1.calcalist.co.il/PicServer2/20122005/203571/45717321_H421023275525_l.jpg"/>
        <figcaption>תרופות בבית מרקחת <br/>צילום: בלומברג</figcaption>
      </figure>
      <p>החברה התכוננה לשיווק התרופה במשך שלוש שנים וצפויה להתחיל לשווק אותה ברבעון הראשון של 2020 באמצעות מערך השיווק וההפצה שבנתה בארה"ב. רדהיל צפויה להגדיל את כמות העובדים מ-40 ל-140 עד סוף השנה.</p>
      <p>הודעת החברה מציגה נתונים שלפיהם כ-2 מיליון חולים נדבקים בחיידק בכל שנה בארה"ב, וכ-35% מכלל אוכלוסיית ארה"ב סובלים מזיהום הליקובקטר פילורי. היקף השוק השנתי לתרופה עומד על כ-1.5 מיליארד דולר בארה"ב.</p>
      <p>דרור בן אשר, מנכ"ל רדהיל ביופארמה, אמר לכלכליסט כי "אנו מאמינים שטליסיה תהפוך לטיפול העיקרי במחלה. מדובר במחלה הנמצאת בעדיפות גבוהה בקרב ממשלות העולם ובממשל האמריקאי בפרט.</p>
      <p>"למעלה מחצי מאוכלוסיית העולם נמצא עם הזיהום המדובר, שעלול לגרום לסרטן הקיבה, לאולקוס, ולמחלות סרטן נוספות. בנוסף, החיידק מראה עמידות הולכת וגוברת עם הזמן ובקצב מסחרר. בין השנים 2009 ל-2013 הכפיל החיידק את העמידות שלו, ולכן אנו רואים בו מעין סופר חיידק".</p>
      <p>"אנו עובדים על הפיתוח הזה תשע שנים, ולפנינו עבדו עליו הממציאים של הקונספט במשך מספר שנים נוספות. מה שמבדל אותנו מהחברות האחרות היא, בין היתר, היכולת שלנו לשווק בעצמנו עם מערך השיווק שבנינו.</p>
      <p>בן אשר ציין כי טליסיה תהיה התרופה החמישית של רדהיל, ותצטרף לארבע האחרות שמתוכן שלוש כבר משווקות בארה"ב. "עדיין לא תימחרנו את התרופה, אך יש לנו בלעדיות לשיווקה בארה"ב במשך שמונה שנים. אנו עובדים על שיפוי רפואי לתרופה בארה"ב, אבל בסופו של דבר - מדובר בתרופה שיכולה לשפר ולהציל חיים".</p>
      <p>לקראת ההכרזה על האישור, המסחר במנייה לא התקיים אתמול (א') והיום עד הודעת החברה בצהריים. לאחר ההודעה זינקה מניית החברה בשיאה ב-44.5% וכעת מטפסת ב-14.7%.</p>
    </article>
  </body>
</html>