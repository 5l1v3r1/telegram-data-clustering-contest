<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3772996,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="רשות החדשנות מעכבת תשלומים של 100 מיליון שקל ל-250 סטארט-אפים"/>
    <meta property="og:description" content="הרשות לא קיבלה בעצמה תקציבים, ולכן לא הצליחה לעמוד בהתחייבות שלה לחברות; אחד המנכ&quot;לים מסר לכלכליסט שבלי תמיכת הרשות, לא יוכל לשלם משכורות לעובדיו. &quot;אנו מבקשים את סבלנותכם לתהליך שנכפה עלינו ומזיק לכם&quot;, כתב ראש הרשות ליזמים"/>
  </head>
  <body>
    <article>
      <h1>רשות החדשנות מעכבת תשלומים של 100 מיליון שקל ל-250 סטארט-אפים</h1>
      <h2>הרשות לא קיבלה בעצמה תקציבים, ולכן לא הצליחה לעמוד בהתחייבות שלה לחברות; אחד המנכ"לים מסר לכלכליסט שבלי תמיכת הרשות, לא יוכל לשלם משכורות לעובדיו. "אנו מבקשים את סבלנותכם לתהליך שנכפה עלינו ומזיק לכם", כתב ראש הרשות ליזמים</h2>
      <address><time datetime="2019-11-04T00:00:00+00:00">04 Nov 2019</time> by <a rel="author">מאיר אורבך</a></address>
      <p>רשות החדשנות מעכבת תשלומים של כ-100 מיליון שקל ל 250 חברות הייטק, ביניהן חברות סטארט-אפ רבות - כך נודע לכלכליסט. התשלומים הם חלק מהמענקים עליהם התחייבה הרשות בפני החברות.</p>
      <p>מנכ"ל אחת מהן מסר לכלכליסט שהתשלומים הללו הם מקור תשלומי המשכורות לעובדיו. לפי הערכות, הסכום המעוכב צפוי לצמוח משמעותית, ככל שתשלומים שנועדו לרשות לא יגיעו אליה.  </p>
      <figure>
        <img src="https://images1.calcalist.co.il/PicServer3/2018/09/25/848456/1NL.jpg"/>
        <figcaption>אהרון אהרון, מנכ"ל הרשות לחדשנות <br/>צילום: אוראל כהן</figcaption>
      </figure>
      <p>אהרון אהרון, מנכ"ל רשות החדשנות, שלח לחברות מכתב שמסביר את המצב: "מצאנו לנכון לעדכן אתכם במצב ובסטטוס תשלומינו לחברות, כחלק ממאמצנו ליצור שקיפות ושיתוף פעולה מולכם. כידוע, תקציב רשות החדשנות הוא חלק מתקציב המדינה ולכן יכולתנו לשלם לכן תלויה בקבלת תקציבנו בזמן. לצערנו מסיבות שאינן תלויות בנו, חלים לאחרונה עיכובים שונים בהעברת התקציב אלינו, כמו גם אל גופי ממשלה אחרין. דבר המאלץ אותנו לעכב את התשלומים המגיעים לכם. צוות רשות החדשנות, ואני באופן אישי, עושים כל שאנחנו יכולים כדי להאיץ את קבלת הכספים המגיעים לרשות על מנת שנוכל להעבירם אליכם. אנו מעריכים כי הכספים יועברו אלינו בקרוב על מנת שנוכל להעבירם לכם ולהמשיך בפעילותנו השוטפת. אנו מבקשים את סבלנותכם לתהליך שנכפה עלינו ומזיק לכם".</p>
      <p>תקציב רשות החדשנות השנתי עומד על כ-1.6 מיליארד שקל, שמועבר על פני כל השנה לחברות השונות במספר מסלולי מענקים. מסלולי תמיכה אלה מאפשרים לחברות צעירות רבות להתמקד בפיתוח ולא לעסוק רק בגיוסי הכספים. מרשות החדשנות נמסר בתגובה שהנהלתה בטוחה שטובת ההייטק ותעשייה עתירת הידע עומדת לעייני הממשלה וכי "הכסף הנדרש יעבור בהקדם כפי שהובטח, הוצאנו מכתבים לכל החברות ועדכנו אותם על הדחיה".</p>
    </article>
  </body>
</html>