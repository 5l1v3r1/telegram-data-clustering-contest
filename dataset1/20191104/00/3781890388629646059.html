<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/entertainment/739533"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T00:45:00+00:00"/>
    <meta property="og:title" content="'Kwon HyunBin' จัดเต็ม แฟนมีตติ้งในไทยสุดอบอุ่น"/>
    <meta property="og:description" content="VIINI (บีนี่) หรือ Kwon HyunBin (ควอน ฮยอนบิน) ศิลปินหนุ่มสุดหล่อ โปรยเสน่ห์แฟนมีตติ้งที่ไทยสุดประทับใจ"/>
  </head>
  <body>
    <article>
      <h1>'Kwon HyunBin' จัดเต็ม แฟนมีตติ้งในไทยสุดอบอุ่น</h1>
      <address>
        <time datetime="2019-11-04T00:45:00+00:00">04 Nov 2019, 00:45</time>
      </address>
      <p>
        <b>VIINI (บีนี่) หรือ Kwon HyunBin (ควอน ฮยอนบิน) ศิลปินหนุ่มสุดหล่อ โปรยเสน่ห์แฟนมีตติ้งที่ไทยสุดประทับใจ</b>
      </p>
      <p>จัดเป็นศิลปินหนุ่มมากความสามารถที่มีแฟนๆชื่นชอบอย่างมาก สำหรับหนุ่มสุดฮอต <b>VIINI (บีนี่)</b> หรือ <b>Kwon HyunBin (ควอน ฮยอนบิน) </b>จากสังกัด YGX Entertainment ที่ล่าสุดบินลัดฟ้ามาจัดงานแฟนมีตติ้งที่ไทยในงาน <i>“2019 VIINIFUL DAY IN BANGKOK” </i>โดยผู้จัด <i>RegiStar (รีจิสตาร์) </i>จัดเต็มแสงสีเสียงสุดประทับใจ</p>
      <figure>
        <img src="https://www.dailynews.co.th/admin/upload/20191101/news_veWmEnVPHv183905_533.jpg?v=20191104117?v=7633"/>
      </figure>
      <p>เริ่มต้นงานแฟนมีตติ้งด้วยบรรยากาศคึกคัก หนุ่มบีนี่เปิดเวทีด้วยเพลง GENIE พร้อมกล่าวทักทายว่า<i><b> </b></i><i><b>“สวัสดีครับ ผมบีนี่ครับ”<br/></b></i>จากนั้นหนุ่มบีนี่จึงขออัพเดทเรื่องราวของตัวเองให้ทุกคนได้ฟังในช่วง VIINIFUL : TIME ถึงบทบาทการเป็นศิลปินเดี่ยวเต็มตัวในสเตจเนม VIINI (บีนี่) กับมินิอัลบั้มชุดแรก DIMENSION ที่เจ้าตัวตั้งใจและมีส่วนร่วมในการทำงานอย่างเต็มที่</p>
      <figure>
        <img src="https://www.dailynews.co.th/admin/upload/20191101/news_xeKSRukOmP183906_533.jpg?v=20191104117?v=7695"/>
      </figure>
      <p>จากนั้นหนุ่มบีนี่ก็ยังได้ตอบคำถามที่แฟนคลับส่งมาทางโซเชียลแบบจุใจ ต่อมาในช่วง Joyful : TIME กับเกม VIINI’s Caricature หนุ่มบีนี่ต้องวาดรูปตามโจทย์แล้วให้แฟนๆช่วยกันทายให้ถูกต้อง ส่วนช่วง Sixth Sense Game น้องตี๋จะต้องเอามือล้วงเข้าไปในกล่องและทายว่าของในนั้นเป็นอะไร หลังจากจบช่วงเล่นเกมหนุ่มบีนี่ก็เปลี่ยนเวทีให้กลับมาร้อนแรงอีกครั้งในเพลงสนุกๆอย่าง BITTERSWEET และ AFFECTION หลังจากนั้นเข้าสู่ช่วงอีเว้นท์สำหรับแฟนๆใน Wonderful : TIME ที่หนุ่มบีนี่ขอสวมบทเป็น GENIE VIINI ทำตามคำอธิษฐานของแฟนคลับผู้โชคดี และหลังจากตามใจแฟนๆมาตลอดทั้งงานแล้ว หนุ่มบีนี่ก็มีคำอธิษฐานที่อยากจะขอบ้างนั่นก็คืออยากให้ทุกคนในฮอลล์ร้องเพลง GENIE ไปพร้อมๆกัน ซึ่งแฟนคลับทุกคนต่างก็ช่วยกันประสานเสียงร้องท่อนฮุคพร้อมกับตะโกนเรียกชื่อ VIINI จนดังสนั่น</p>
      <figure>
        <img src="https://www.dailynews.co.th/admin/upload/20191101/news_GTZEDqERHa183907_533.jpg?v=20191104117?v=7967"/>
      </figure>
      <figure>
        <img src="https://www.dailynews.co.th/admin/upload/20191101/news_OUjZckspHX183909_533.jpg?v=20191104117?v=9421"/>
      </figure>
      <p>ช่วงท้ายงานแฟนคลับขอทำเซอร์ไพรส์ให้หนุ่มบีนี่บ้างกับ VCR สุดซึ้งพร้อมชูป้ายข้อความภาษาเกาหลีที่แปลว่า <br/><i><b>“พวกเราเชื่อว่า </b></i><i><b>VIINI </b></i><i><b>ของเราจะเก่งขึ้นไปอีกในทุกๆ วัน”</b></i> ทำเอาหนุ่มบีนี่ยิ้มปลื้ม ก่อนจะบอกความในใจว่า <i><b>“ผมรู้สึกขอบคุณแฟนชาวไทยมากๆ สำหรับการต้อนรับที่อบอุ่น แทนที่ผมจะเป็นคนให้ความสุขกับทุกคน แต่กลายเป็นว่าแฟนๆ กลับเป็นคนที่มอบความสุขและโมเมนท์ดีๆให้กับผม ดังนั้นผมสัญญาว่าจะตอบแทนทุกคนด้วยการตั้งใจทำงานให้ดีที่สุดครับ” <br/></b></i>จากนั้นหนุ่มบีนี่ขอทิ้งทวนความมันส์แบบเต็มแม็กซ์ในเพลง FIANCÉ ของศิลปินรุ่นพี่ MINO ก่อนจะจัดเต็มไฮทัชกับแฟนคลับทุกที่นั่ง เป็นการปิดท้ายงานแฟนมีตติ้งครั้งนี้ไปแบบน่าประทับใจ</p>
      <figure>
        <img src="https://www.dailynews.co.th/admin/upload/20191101/news_LcTUZyTNrL183908_533.jpg?v=20191104117?v=2851"/>
      </figure>
      <figure>
        <img src="https://www.dailynews.co.th/admin/upload/20191101/news_EziFUGRgVo183905_533.jpg?v=20191104117?v=3561"/>
      </figure>
    </article>
  </body>
</html>