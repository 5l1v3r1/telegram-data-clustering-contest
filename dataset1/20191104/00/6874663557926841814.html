<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773057,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="פרשת השחיתות החדשה: הוארך מעצרם של 11 חשודים"/>
    <meta property="og:description" content="בלב הפרשה חשד למתן שוחד לאישי ציבור על ידי קבלנים ואנשי עסקים תמורת הטיית מכרזים. מעצרו של ראש עיריית קרית אתא יעקב פרץ החשוד בקבלת שוחד והלבנת הון הוארך בארבעה ימים, כך גם מעצרו של שמואל סיסו, יו&quot;ר הוועדה הקרואה של תל מונד ולשעבר ראש עיריית קרית ים"/>
  </head>
  <body>
    <article>
      <h1>פרשת השחיתות החדשה: הוארך מעצרם של 11 חשודים</h1>
      <h2>בלב הפרשה חשד למתן שוחד לאישי ציבור על ידי קבלנים ואנשי עסקים תמורת הטיית מכרזים. מעצרו של ראש עיריית קרית אתא יעקב פרץ החשוד בקבלת שוחד והלבנת הון הוארך בארבעה ימים, כך גם מעצרו של שמואל סיסו, יו"ר הוועדה הקרואה של תל מונד ולשעבר ראש עיריית קרית ים</h2>
      <address><time datetime="2019-11-04T00:00:00+00:00">04 Nov 2019</time> by <a rel="author">עמיר קורץ</a></address>
      <p>לבית משפט השלום בראשון לציון הובאו הערב 11 החשודים שנעצרו <a href="https://www.calcalist.co.il/local/articles/0,7340,L-3772981,00.html">בפרשת השחיתות החדשה שחקירתם הגלויה </a>החלה הבוקר.</p>
      <p>מעצרו של ראש עיריית קרית אתא, יעקב פרץ, הוארך בארבעה ימים. הוא חשוד בקבלת שוחד, קשירת קשר לביצוע פשע, הפרת אמונים, הלבנת הון ועוד. מעצרו של אברהם קוגמן, קבלן ואיש עסקים, החשוד במתן שוחד, תיווך לשוחד, קשירת קשר לביצוע פשע, קבלת דבר במירמה ועבירות הלבנת הון ומס הוארך בשבעה ימים.</p>
      <p>מעצרו של יו"ר הוועדה הקרואה תל מונד שמואל סיסו ולשעבר ראש עירית קרית ים החשוד בלקיחת שוחד, קשירת קשר לביצוע פשע, מירמה והפרת אמונים, הלבנת הון ועוד הוארך בארבעה ימים.</p>
      <p>סנגורו עו"ד עדי כרמלי חשף בדיון כי במסגרת חקירתו היום בלהב 433 הוטח בו החשד כי השוחד שקיבל התבטא בכך שהובטח לו להאריך את כהונתו באמצעות אחר, וציין שם מפתיע: ראש עיריית ירושלים משה ליאון. עו"ד כרמלי אמר כי החשד שהטיחו החוקרים בסיסו - לפיו ניסה להאריך את כהונתו כראש הוועדה הקרואה על ידי כך שביקש מבעלי אינטרסים שיבקשו ממשה ליאון לפעול מול שר הפנים אריה דרעי כדי שיאריך לו את הכהונה - אינו הגיוני, היות והוא מונה רק לפני שנה וכהונתו מסתיימת רק ב-2023 ומשום שיש לו קו ישיר לשר ואינו צריך את ליאון שיתווך.</p>
      <p>קוגמן, החשוד המרכזי בפרשה, נקשר למרבית החשודים האחרים שנעצרו. מעצרו של קוגמן, קבלן ואיש עסקים החשוד במתן שוחד, תיווך לשוחד, קשירת קשר לביצוע פשע, קבלת דבר במרמה ועבירות הלבנת הון הוארך בשבעה ימים.</p>
      <p>בסך הכל, הוארך הערב בביהמ"ש מעצרם של 11 חשודים, כאשר מעצרם של שאר החשודים הוארך בין 3 ל-4 ימים. בין החשודים, קבלנים ואנשי עסקים שחשודים במתן שוחד עבור קידום אינטרסים עסקיים וזכיה במכרזים ובכירים בעבר ובהווה בחברות ממשלתיות ומקומיות.</p>
      <p>בין היתר בפרשה נחקרים פרויקטים ומכרזים של חברת נתיבי ישראל וחברת יפה נוף בחיפה.  </p>
      <p>עורך דינו של ראש קרית אתא עופר רחמני, הכחיש כם הוא את החשדות נגדו וכך עורך דינו של קוגמן מוטי לזר.</p>
      <figure>
        <img src="https://images1.calcalist.co.il/PicServer3/2019/11/04/944840/YE1971562_l.jpg"/>
        <figcaption>שמואל סיסו <br/>צילום: איציק בירן</figcaption>
      </figure>
      <figure>
        <img src="https://images1.calcalist.co.il/PicServer3/2019/11/04/944835/CAL0040263_l.jpg"/>
        <figcaption>יעקב פרץ, ראש עיריית קרית אתא <br/>צילום: גיל נחושתן</figcaption>
      </figure>
      <figure>
        <img src="https://images1.calcalist.co.il/PicServer3/2019/11/04/944828/CAL0105019_l.jpg"/>
        <figcaption>איש העסקים אברהם קוגמן <br/>צילום: עמית שעל</figcaption>
      </figure>
      <p>בפתח הדיון להארכת מעצרם של החשודים באולמה של נשיאת השלום בראשון לציון עינת רון אמר רפ"ק צחי חבקין מלהב 433 לגבי הפרשה כי במסגרתה "נאספו ראיות רבות הקושרות את החשודים לעבירות. הראיות מצביעות על מספר ארועים, חלקם נפרדים וחלקם שזורים באחרים. חלק מהחשודים זכו במכרזים ובעבודות או בקידום ענייניהם תוך ביצוע עבירות פליליות בסיוע עובדי ציבור בכירים. היקף הפרשה, ומספרם הרב של הארועים והמעורבים החשודים מעידים על חומרתה".</p>
      <p>נציגת המשטרה אמרה בדיון כי צפויים להיחקר בפרשה מעורבים נוספים בקרוב.</p>
    </article>
  </body>
</html>