<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696732/%D8%A7%DB%8C%D8%B1%D8%A7%D9%86%D8%B3%D9%84-%D9%87%D8%B2%DB%8C%D9%86%D9%87%E2%80%8C%D8%A7%DB%8C-%D8%A8%D8%A7%D8%A8%D8%AA-%D9%BE%DB%8C%D8%A7%D9%85%DA%A9-%D8%B9%D9%82%D8%A7%D8%A8-%D9%87%D8%A7%DB%8C-%D8%B1%D9%88%D8%B3%DB%8C-%D9%86%D9%85%DB%8C-%DA%AF%DB%8C%D8%B1%DB%8C%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="ایرانسل: هزینه‌ای بابت پیامک عقاب های روسی نمی گیریم"/>
    <meta property="og:description" content="ایرانسل از «مین»، عقاب مسافر ایران که از روسیه سفر خود را آغاز کرده است، هزینه‌ای برای رومینگ بین‌الملل دریافت نخواهد کرد."/>
  </head>
  <body>
    <article>
      <h1>ایرانسل: هزینه‌ای بابت پیامک عقاب های روسی نمی گیریم</h1>
      <address><time datetime="2019-11-04T00:00:00+00:00">04 Nov 2019</time> by <a rel="author">عصر ايران</a></address>
      <p>ایرانسل از «مین»، عقاب مسافر ایران که از روسیه سفر خود را آغاز کرده است، هزینه‌ای برای رومینگ بین‌الملل دریافت نخواهد کرد.</p>
      <p>به گزارش روابط عمومی ایرانسل، پس از تماس با تیم رومینگ اپراتور روسی «مگافون» و مسؤولان «شبکه تحقیق و حفاظت از پرندگان شکاری روسیه- RRRCN» و در راستای تحقق مسؤولیت‌های اجتماعی سازمانی در قبال محیط زیست، ایرانسل تعرفه رومینگ بین المللی خود برای این پروژه را رایگان محاسبه می‌کند.</p>
      <figure>
        <img src="https://cdn.asriran.com/files/fa/news/1398/8/13/1033466_639.jpg"/>
      </figure>
      <p>دانشمندان مرکز RRRCN، در این پروژه، 13 عقاب آسیایی را به ردیاب‌های مخابراتی با قابلیت ارسال پیامک مجهز کردند تا با بررسی مسیرهای اصلی مهاجرت آن‌ها، خطرات تهدیدکننده را شناسایی کنند. اکثر عقاب‌ها تابستان امسال را در مکان‌های غیرشهری قزاقستان که پوشش تلفن همراه نداشت، سپری کردند. محققان انتظار داشتند عقاب‌ها یکی از مسیرهای معمول را طی کنند تا بدون نیاز به استفاده از شبکه مخابراتی کشورهای مختلف، پیامک‌ها را دریافت کنند. اما یکی از عقاب‌ها با ورود به خاک ایران، برآوردهای مالی پروژه را با چالش مواجه کرد. طی چندین ماه پرواز در ایران، تعداد زیادی پیامک از ردیاب این عقاب که «مین» نام دارد ارسال شد که هزینه این پیامک‌ها بسیار بیشتر از برآوردهای اولیه پروژه بود.</p>
      <p>از هفته گذشته، محققان برای تأمین بودجه و جلوگیری از شکست پروژه، یک کمپین بین‌المللی با عنوان «به موبایل عقاب پول بفرست» راه‌ انداخته‌اند که در رسانه‌های معتبر جهان بازتاب داشته و توجه علاقه‌مندان به طبیعت و پرندگان را به خود جلب کرده است.</p>
      <p>پیرو هماهنگی‌ها و توافق‌های صورت گرفته با اپراتور مگافون روسیه (که در این پروژه از سیمکارت‌هایش استفاده شده) و RRRCN، علاوه بر «مین» عقاب معروف این پروژه‌ تحقیقاتی، هزینه رومینگ بین‌الملل بقیه عقاب‌های این پروژه نیز در شبکه ایرانسل رایگان شده است.</p>
      <p>ایرانسل با توجه به نقش روزافزون فناوری اطلاعات و ارتباطات در مطالعه و حفاظت از تنوع زیستی و جانوران در حال انقراض، از طریق خدمات، محصولات و شبکه سراسری و در راستای تحقق مسؤولیت‌های اجتماعی سازمانی خود در قبال محیط زیست، از چنین پروژه‌هایی حمایت می‌کند.</p>
    </article>
  </body>
</html>