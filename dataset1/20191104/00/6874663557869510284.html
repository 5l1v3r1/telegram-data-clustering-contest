<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3772993,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="אורי לוין בונה את ההנהלה החדשה של בנק דיסקונט"/>
    <meta property="og:description" content="לוין ייכנס רשמית לתפקיד המנכ&quot;ל רק בדצמבר אך כבר קיבל את אישור הדירקטוריון לסבב מינויים; יובל גביש יעבור מהחטיבה הקמעונאית לתפקיד ראש החטיבה העסקית"/>
  </head>
  <body>
    <article>
      <h1>אורי לוין בונה את ההנהלה החדשה של בנק דיסקונט</h1>
      <h2>לוין ייכנס רשמית לתפקיד המנכ"ל רק בדצמבר אך כבר קיבל את אישור הדירקטוריון לסבב מינויים; יובל גביש יעבור מהחטיבה הקמעונאית לתפקיד ראש החטיבה העסקית</h2>
      <address><time datetime="2019-11-04T00:00:00+00:00">04 Nov 2019</time> by <a rel="author">רחלי בינדמן</a></address>
      <p>אורי לוין ייכנס רשמית לתפקיד מנכל דיסקונט רק בדצמבר אך כבר עתה קיבל את אישור דירקטוריון הבנק בראשות שאול קוברינסקי לסבב מינויים. </p>
      <p>יובל גביש העומד היום בראש החטיבה הקמעונאית והתמודד בעבר על תפקיד מנכל כלל ביטוח  (ויש שאף ראו בו מועמד לתפקיד מנכ"ל דיסקונט) יתמנה לתפקיד ראש החטיבה העסקית במקומה של אורית אלסטר אלסטר התפטרה סמוך להודעת העזיבה של המנכ"לית היוצאת לילך אשר טופילסקי.</p>
      <p>להבדיל מלאומי והפועלים, בדיסקונט החטיבה העסקית מרכזת פעילות קטנה משמעותית מהחטיבה הבנקאית. עם זאת, ייתכן שהמינוי מאותת על רצונו של לוין להדביק את הפער מול לאומי ופועלים מול עסקים גדולים. יפית גריאני תמונה לראש החטיבה הקמעונאית במקום יובל גביש.</p>
      <p>כמו כן, ברק נרדי, המשנה למנכ"ל החברה הבת כאל ימונה ל-CFO, ולראש חטיבת תכנון אסטרטגיה וכספים, במקומו של זיו בירון שמונה למנכ"ל דיסקונט ניו יורק.</p>
      <p>מדובר במינוי מקביל לזה שעשה דב קוטלר המנכ"ל הטרי של הפועלים, שגייס את המשנה למנכ"ל ישראכרט רם גב לתפקיד ראש החטיבה הפיננסית של הבנק במקום עופר קורן שפרש.</p>
      <p> </p>
      <figure>
        <img src="https://images1.calcalist.co.il/PicServer2/20122005/270587/33-L.jpg"/>
        <figcaption>יובל גביש. ימונה לראש החטיבה העסקית בדיסקונט</figcaption>
      </figure>
      <p>אורי לוין אמר כי "יפית, יובל וברק הם מנהלים מצטיינים שהיו שותפים משמעותיים להצלחה הגדולה של קבוצת דיסקונט בשנים האחרונות. מינויים הוא המשך טבעי להצלחה זו. איכות ההון האנושי בדיסקונט מאפשרת מינוי מנהלים בכירים מתוך הקבוצה ואני גאה על כך מאוד. אני בטוח שיחד עם צוות ההנהלה האיכותי שלנו, המנהלים והעובדים המצטיינים בקבוצה נמשיך ונצעיד את דיסקונט לשיאים חדשים".</p>
    </article>
  </body>
</html>