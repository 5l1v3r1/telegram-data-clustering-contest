<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lav.it/news/metodi-alternativi-convegno"/>
    <meta property="og:site_name" content="LAV"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="Metodi alternativi alla sperimentazione animale: LAV al convegno del Ministero"/>
    <meta property="og:description" content="Al @MinisteroSalute abbiamo partecipato al workshop @istsupsan &quot;Il Principio delle 3R per una visione comune&quot;: Italia fanalino di coda, necessario investire nella didattica e finanziare la ricerca senza animali"/>
  </head>
  <body>
    <article>
      <h1>Metodi alternativi alla sperimentazione animale: LAV al convegno del Ministero</h1>
      <address>
        <time datetime="2019-11-04T00:00:00+00:00">04 Nov 2019</time>
      </address>
      <figure>
        <img src="https://www.lav.it/uploads/home/15dc010ff3af05.png"/>
        <figcaption>Metodi alternativi alla sperimentazione animale: LAV al convegno del Ministero</figcaption>
      </figure>
      <blockquote>Il Ministero della Salute ha recentemente ospitato un importante convegno sui metodi alternativi alla sperimentazione animale, dal titolo <i>“<a href="https://www.iss.it/?p=4138">Il Principio delle 3R per una visione comune</a>”</i>.</blockquote>
      <p>L’incontro ha fornito un’<b>ampia panoramica sulle ricerche più innovative presenti nel nostro Paese</b>, dando voce a importanti realtà nazionali come il <b>centro 3R, che riunisce varie Università tra cui Pisa, Genova, Milano, Torino e Pavia, IPAM</b> (la piattaforma italiana sui metodi alternativi) e l’<b>IZLER di Brescia</b> (Centro di Referenza Nazionale per i Metodi Alternativi Benessere e Cura degli Animali da Laboratorio).</p>
      <p>
        <mark>Nel corso dell’evento, <b>in molti hanno lamentato la totale ignoranza dei modelli alternativi nel contesto scientifico italiano, un gap culturale inaccettabile e una grave irregolarità legislativa</b>: accusa che non è piaciuta ai ricercatori in sala. Purtroppo, però, è un dato oggettivo che l’iter autorizzativo per poter impiegare animali preveda la compilazione di un modulo (allegato VI) in cui occorre giustificare il motivo per cui non si ricorre a modelli alternativi. L’esperienza, inoltre, indica che questa sezione è spesso compilata con estrema sintesi, affermando che il modello animale non è sostituibile, e con riferimenti bibliografici sempre legati a procedure in vivo.</mark>
      </p>
      <p>Durante il convegno è stato ricordato che <b>nessun modello animale è mai stato validato, mentre l’iter di validazione per i modelli alternativi è lungo e complesso</b>, potendo impiegare fino a 10 anni: un <b>ennesimo ostacolo alla loro diffusione e messa a punto, a cui si aggiunge il fatto che il Decreto che li prevede non li sostiene, nemmeno minimamente, dal punto di vista finanziario.</b></p>
      <blockquote>Auspichiamo che il Ministero si impegni concretamente nell’implementazione e diffusione dei modelli non animali, diventando portavoce di una ricerca innovativa richiesta sia dalle norme che dal contesto scientifico internazionale.</blockquote>
      <p>
        <a href="https://www.lav.it/cpanelav/js/ckeditor/kcfinder/upload/files/files/162D19-Programma%20%282%29.pdf">LOCANDINA</a>
      </p>
    </article>
  </body>
</html>