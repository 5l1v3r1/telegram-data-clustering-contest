<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3772990,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="אמות רשמה צמיחה רבעונית של 4.1% ברווח הנקי המתואם"/>
    <meta property="og:description" content="חברת הנדל&quot;ן המניב רשמה ברבעון השלישי של 2019 רווח נקי מתואם של 125 מיליון שקל; ההכנסות המתואמות מדמי שכירות צמחו ב-7.7% ל-183 מיליון שקל"/>
  </head>
  <body>
    <article>
      <h1>אמות רשמה צמיחה רבעונית של 4.1% ברווח הנקי המתואם</h1>
      <h2>חברת הנדל"ן המניב רשמה ברבעון השלישי של 2019 רווח נקי מתואם של 125 מיליון שקל; ההכנסות המתואמות מדמי שכירות צמחו ב-7.7% ל-183 מיליון שקל</h2>
      <address><time datetime="2019-11-04T00:00:00+00:00">04 Nov 2019</time> by <a rel="author">אורי גלאור</a></address>
      <p>חברת הנדל"ן המניב אמות שבשליטת אלוני חץ (56.2%) פירסמה הבוקר (ב') את התוצאות הכספיות שלה לרבעון השלישי של 2019, והציגה עלייה בכל הפרמטרים התפעוליים.</p>
      <p>ה-NOI (הכנסות מתואמות מדמי שכירות) עלה ב-7.7% ל-183 מיליון שקל. ה-NOI מנכסים זהים (נכסים שהחברה הפעילה הן ברבעון השלישי של השנה והן ברבעון המקביל, המשמש להשוואה) עלה ב-2% ל-172 מיליון שקל.</p>
      <p>ה-FFO (נתון הרווח הנקי המתואם בדוחות חברות נדל"ן מניב) צמח ב-4.1% ל-125 מיליון שקל. הצמיחה הושגה הודות לעלייה ב-NOI ולירידה בעלויות המימון.</p>
      <figure>
        <img src="https://images1.calcalist.co.il/PicServer3/2017/10/30/767653/43_l.jpg"/>
        <figcaption>אבי מוסלר מנכ"ל אמות <br/>צילום: עמית שעל</figcaption>
      </figure>
      <p>הוצאות המימון נטו של אמות עמדו ברבעון על 1.9 מיליון שקל בלבד, לעומת הוצאות מימון נטו של 37.8 מיליון שקל ברבעון השלישי של 2018. הקיטון המשמעותי נבע בעיקר משינוי בהפרשי הצמדה ומחיסכון בהוצאות הריבית הריאלית.</p>
      <p>לחברה לא היו שמאויות הרבעון, ולכן לא רשמה שערוכים. בחצי השנה הראשונה של השנה רשמה אמות שערוכים בגובה 113.8 מיליון שקל.</p>
      <p>שיעור התשואה המשוקלל הנגזר מהנדל"ן להשקעה (Cap Rate) עמד על 7.01% נכון לסוף הרבעון, שיעור התפוסה של נכסי החברה עמד בסוף הרבעון על 97.3%.</p>
      <p>החברה לא שינתה את התחזית השנתית שלה והיא צופה ל-2019 כולה NOI שנע בין 715 ל-721 מיליון שקל ו-FFO בטווח שבין 511 ל-517 מיליון שקל. לצורך השוואה, את שנת 2018 סיכמה החברה עם NOI של 678 מיליון שקל, ו-FFO של 477 מיליון שקל.</p>
      <p>שווי הנדל"ן המניב של אמות עמד בסוף הרבעון על 10.9 מיליארד שקל. המשרדים מהווים כ-56% מהערך הכולל עם שווי של 6.1 מיליארד שקל, נכסי המסחר מהווים כ-20% עם שווי של 2.2 מיליארד שקל, נכסי הלוגיסטיקה והתעשייה מהווים כ-16% עם שווי של 1.7 מיליארד שקל, הסופרמרקטים מהווים כ-6% עם שווי של 648 מיליון שקל, ונכסים אחרים מהווים כ-2% מסך השווי של הנדל"ן המניב עם שווי של 238 מיליון שקל.</p>
      <p>במקביל לפרסום הדוחות הודיעה אמות על דיבידנד של 90 מיליון שקל. החברה מעריכה שהדיבידנד השוטף הצפוי בשנת 2019 יעמוד על כ-342 מיליון שקל, מתון המשקף תשואת דיבידנד של 3.7% על שווי השוק של החברה כעת.</p>
      <p>בחודש ספטמבר דיווחה אמות <a href="https://www.calcalist.co.il/markets/articles/0,7340,L-3770661,00.html">שתרכוש את המחצית השנייה של קניון קריית אונו</a> מידי נכסים ובניין תמורת 545 מיליון שקל, כך שאמות תחזיק בנכס במלואו. באוקטובר הודיעה אמות על <a href="https://www.calcalist.co.il/markets/articles/0,7340,L-3771714,00.html">רכישת מרכז לוגיסטי בשוהם</a> מחברת טבע ב-445 מיליון שקל.</p>
      <p>העסקאות הללו טרם קיבלו ביטוי בדוחות הכספיים של אמות וצפויים לתרום לתוצאותיה NOI מוערך של 55 מיליון שקל בשנת 2020.</p>
      <p>מנכ"ל אמות אבי מוסלר מסר עם פרסום הדוחות: "חלק משמעותי ממנועי הצמיחה של החברה בשנים הבאות הם ארבעה פרויקטים שנמצאים בשלבי בנייה, בהיקף השקעה צפוי של כ-1.6 מיליארד שקל. כמו כן, אנו שוקדים על ייזום ופיתוח פרויקטים נוספים לטווח הבינוני שהיקף ההשקעה בהם צפוי להסתכם בכ-1.4 מיליארד שקל וכוללים, בין היתר, את פרויקט ToHa2 הנמצא בעיצומן של עבודות הכנה לקראת הקמת חניון במתחם".</p>
    </article>
  </body>
</html>