<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://multiplayer.it/notizie/lucca-comics-games-2019-conclude-270000-biglietti-venduti.html"/>
    <meta property="og:site_name" content="Multiplayer.it"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="Lucca Comics &amp; Games 2019 si conclude con 270.000 biglietti venduti"/>
    <meta property="og:description" content="Si è concluso ieri Lucca Comics &amp; Games 2019 ed è tempo per un riepilogo degli eventi, un po' di numeri su questa edizione e un arrivederci alla prossima nel 2020.. È stata un'edizione di grande s..."/>
  </head>
  <body>
    <article>
      <h1>Lucca Comics &amp; Games 2019 si conclude con 270.000 biglietti venduti</h1>
      <h2>Si è concluso ieri Lucca Comics &amp; Games 2019 ed è tempo per un riepilogo degli eventi, un po' di numeri su questa edizione e un arrivederci alla prossima nel 2020.</h2>
      <address><time datetime="2019-11-04T00:00:00+00:00">04 Nov 2019</time> by <a rel="author" href="https://multiplayer.it/account/utente/138/gioru/articoli/" target="_blank">Giorgio Melani</a></address>
      <p>È stata un'edizione di grande successo quella di quest'anno per Lucca Comics &amp; Games, come annunciato oggi da Lucca Crea attraverso un comunicato stampa che ripercorre tutti gli <b>eventi</b> speciali di <b>Lucca Comics &amp; Games 2019</b>, riferendo inoltre di oltre <b>270.000 biglietti</b> venduti al pubblico.<br/><br/>Si tratta del 53esimo anno del celebre festival, che quest'anno ha dunque raggiunto la quota di 270.003 visitatori nei quattro giorni di fiera dedicata a fumetti, giochi, videogiochi, cinema, animazione e narrativa.<br/><br/>Gli eventi di maggior rilievo di <a href="https://multiplayer.it/notizie/blizzcon-2019-lucca-comics-cerimonia-apertura-live-con-multiplayerit.html">Lucca Comics </a>sono stati l'arrivo di <b>Hiroiko Araki</b>, autore di Le bizzarre avventure di JoJo e la presenza anche di Rokuda Noboru, autore di Gigi la trottola, ma sono stati veramente tanti gli incontri di grosso calibro per questa edizione, con l'autrice Emil Ferris, Don Rosa, Chris Claremont, Sara Pichelli, Zerocalcare, Leo Ortolani, Gipi e tanti altri.<br/><br/>Sul fronte dei <b>videogiochi</b> abbiamo seguito la presentazione di Cyberpunk 2077 con la conferma di <a href="https://multiplayer.it/notizie/cyberpunk-2077-il-personaggio-di-keanu-reeves-e-doppiato-da-luca-ward.html">Luca Ward</a> all'interno del doppiaggio in italiano, oltre alla presentazione di diverse altre novità.<br/><br/>Riportiamo dunque qua sotto il <b>comunicato stampa</b> che ripercorre tutti gli eventi di questo Lucca Comics &amp; Games 2019 conclusosi ieri sera e dà appuntamento a tutti per l'anno prossimo.<br/><br/><i>Si conclude con 270.003 biglietti venduti il 53° anno del festival, culla della cultura pop, manifestazione in costante crescita che nei cinque giorni di kermesse ha portato a Lucca appassionati di fumetti, giochi da tavolo, videogiochi, narrativa e arte fantasy, animazione, cinema e serie tv. Un'edizione che, superando il trionfo del 2018, conferma il grande successo di Lucca Comics &amp; Games a livello nazionale e internazionale: oltre <b>1.600 attività</b> fra incontri, tornei, workshop, e live performance; più di 4.000 sessioni di autografi; 1.500 postazioni di gioco con decine di migliaia di sessioni giocate; 16 concerti e spettacoli musicali; 2 opere teatrali prodotte dal festival; oltre 1.000 relatori tra cui 180 stranieri.<br/><br/>Cuore pulsante della manifestazione sono gli ospiti provenienti da ogni parte del mondo, che anno dopo anno arricchiscono il programma del festival. Per la prima volta il Maestro Hiroiko Araki ha raccontato al pubblico italiano la genesi della sua opera più famosa, Le bizzarre avventure di JoJo. Dal Giappone anche il padre di Gigi la trottola, manga ed in seguito anime cult degli anni ' 80, il Maestro Rokuda Noboru, e per la prima volta in Italia l'autrice <b>Emil Ferris</b>, che proprio l'anno scorso a Lucca con La mia cosa preferita sono i mostri aveva vinto il premio Gran Guinigi come Miglior Graphic Novel. E poi ancora Don Rosa, famoso in tutto il mondo per le sue storie su Paperon de' Paperoni e tutta la famiglia dei Paperi, e Chris Claremont, autore che nel corso dei suoi 50 anni di carriera ha rivoluzionato il fumetto supereroistico, insignito a Lucca con il prestigioso premio alla carriera Yellow Kid. Tra i <b>fumettisti</b> di casa nostra: la disegnatrice Sara Pichelli, Zerocalcare, Leo Ortolani, Gipi, Fumettibrutti, Sio e molti altri.<br/><br/>Nella sua continua ricerca di commistioni di linguaggi, dopo il successo di Kobane Calling On Stage, pronto a partire con una tournée, Lucca Comics &amp; Games torna a teatro con una nuova produzione: Io sono Cinzia (ovvero l'amore non si misura in centimentri), tratto dall'acclamato graphic novel di Leo Ortolani sul tema della transessualità. Sempre ottima l'accoglienza anche per l'ormai tradizionale format lucchese Voci di mezzo.<br/><br/>Il <b>gioco da tavolo</b> attore principale del Festival, di casa al padiglione Carducci, grazie alla presenza della migliore offerta editoriale. Ma non è finita qui, fino all'8 novembre gli studenti della GameS WiS, il primo workshop residenziale dedicato alla scienza e alla pratica del gioco, continueranno il percorso iniziato durante Lucca Comics &amp; Games con grandi insegnanti e ospiti d'eccezione come Erik Lang e Andrea Chiarvesio. Imponente presenza del gioco di ruolo che quest'anno ha visto appassionati d'ogni età destreggiarsi in un vero sotterraneo per sfidarsi a Dungeons &amp; Dragons. Tra le iniziative: D&amp;D Epic, il maggior evento a tema mai realizzato in Europa con 180 giocatori e 30 Dungeon Master che hanno giocato la più grande sessione simultanea di D&amp;D nel nostro continente. Tra i più appassionati giocatori di Dungeons &amp; Dragons che hanno dato spettacolo a Lucca, anche l'attore hollywoodiano Joe Manganiello. Per Magic: The Gathering, il gioco di carte collezionabili più famoso al mondo, erano presenti a Lucca i due celebri illustratori John Avon e Melissa Benson. Anche in ambito games la crossmedialità è stata un elemento cardine come dimostra il progetto dei giochi da tavolo Cthulhu: Death May Die, Zombicide e Zombicide: Invader che coinvolge sceneggiatori di grosso calibro come Luca Enoch e Stefano Vietti.<br/><br/>Tra le eccellenze di quest'anno il programma dell'Area Movie, a cura di QMI - Stardust. Amazon Prime Video ha salutato la sua prima volta a Lucca Comics &amp; Games con un ospite d'eccezione, Sir Patrick Stewart, salito sul palco del Teatro del Giglio per annunciare il ritorno di Picard ai fan di Star Trek. Accanto al celebre attore britannico, anche gli altri interpreti della serie Amazon Original Star Trek: Picard. <b>Netflix</b> è tornata a Lucca per presentare la nuova serie originale The Witcher tratta dai romanzi di Andrzej Sapkowski. Il pubblico del festival ha potuto assistere all'anteprima mondiale del trailer e incontrare, oltre all'autore della celebre saga, anche la showrunner della serie Lauren Schmidt Hissrich e le attrici protagoniste Anya Chalotra e Freya Allan. Piazza Anfiteatro è stata invece "occupata" da La Casa di Carta. Tra gli altri ospiti: Joonas Suotamo, l'attore finlandese che interpreta Chewbacca in Star Wars: L'Ascesa di Skywalker; Rebecca Sugar, creatrice della serie cult targata Cartoon Network Steven Universe; Francesco Montanari protagonista de Il cacciatore; Alessandro Rak e Lorenzo Mattotti. Come sempre non sono mancate le grandi anteprime, da Terminator: Destino Oscuro a Zombieland: Doppio colpo, fino alla première dell'attesissima serie tv Sky His Dark Materials - Queste oscure materie.<br/><br/>Edizione all'insegna del <b>videogioco</b> quella che si è appena chiusa, in tutte le sue poliedriche sfaccettature. Presso il Baluardo San Regolo si è celebrata l'uscita di Call of Duty: Modern Warfare di Activision. Alla Casermetta San Donato, invece, è stato tempo di imprese eroiche grazie a Square Enix e Marvel's Avengers, dove era presente l'iconica statua di Captain America. I fan hanno potuto incontrare anche Scott Amos, Executive Producer di Crystal Dynamics, e Valerio Schiti, noto artista Marvel Comics. Anche Borderlands 3 è stato protagonista di attività indimenticabili come la parata cosplayer guidata da Leon Chiro, cosplayer di fama mondiale. Per la prima volta nella storia della kermesse toscana anche Ferrari, presso la "Casa del Boia", ha portato in scena un roboante programma di intense sessioni Hotlaps per correre su leggendari circuiti, quali Imola, Spa e Silverstone, grazie alla presenza di simulatori di guida d'avanguardia. Nella suggestiva cornice dell'eSports Cathedral tanti i tornei disputati, tra cui Brawl Stars e League of Legends, oltre alla Pro League di Quake, che ha messo uno contro l'altro alcuni dei giocatori migliori del mondo, tra cui l'italiano Marco "Vengeur" Ragusa. All'Esport Palace (ex Cavallerizza) si sono celebrate le adrenaliniche finali della Logitech G Challenge, competizione che ha messo in palio un ambito posto per le finali europee del prossimo 9 novembre a Colonia, e l'entusiasmante Gillette Bomber Cup, torneo con licenza ufficiale di Fortnite che ha visto trionfare il bravissimo Filoakai. Piazza Bernardini si conferma il fortino di Nintendo, con un doppio padiglione dedicato ai titoli di prossima uscita, e Bandai Namco Entertainment che ha dato la possibilità di provare uno dei titoli più attesi del momento: Dragon Ball Z: Kakarot.<br/><br/>Anche la grande <b>letteratura</b> fantasy è stata protagonista. Autori ormai di casa come Licia Troisi e Paolo Barbieri hanno affiancato uno dei maestri del genere, Bruce Sterling, creatore con William Gibson della corrente cyberpunk. Presente anche il duo di autori Daniel Abraham e Ty Franck, noti come James S.A. Corey, famosi per la saga The Expanse; Dario Tonani, autore storico della collana Urania e creatore di Naila di Mondo9; Federico Carmosino, considerato la nuova promessa della fantascienza italiana con il suo Neon Blu.<br/><br/>I <b>cosplayer</b> si confermano un vivace spettacolo. Tra parate, concorsi e raduni, nei 5 giorni il loro entusiasmo ha colorato le strade della città, per arrivare fino al RedBull Cosplay Garage sul Baluardo Santa Croce. Tra i momenti più seguiti la Zombie Walk parade, il raduno ufficiale Marvel Cosplay Italia, e la parata a tema Rat-Man, dedicata al personaggio di Leo Ortolani.<br/><br/>Per i più piccoli il divertimento si è concentrato nell'area Junior, dove migliaia di giovanissimi tra sessioni di giochi, fantasiose costruzioni LEGO® (con uno spazio dedicato al lancio di Hidden Side) e momenti danzanti, hanno potuto incontrare dal vivo gli autori delle loro opere preferite, primo fra tutti Thomas Astruc, creatore e regista della serie TV animata Miraculous. Molto apprezzato il palinsesto di Teatro Junior, una proposta di contenuti teatrali legati ai titoli della narrativa per ragazzi a cui si è aggiunta l'attività di laboratori e incontri con gli autori Panini. Anche quest'anno, poi, il mondo della scuola, è stato protagonista con tre giorni di visite guidate alle mostre, iniziative e messe in scena.<br/><br/>Non poteva mancare l'ormai iconica <b>Japan Town</b>, il quartiere del meraviglioso centro storico lucchese dedicato interamente all'arte e alla cultura nipponica, come sempre preso d'assalto e protagonista di numerosi incontri dedicati al Sol Levante tra mostre, eventi, degustazioni, e momenti dedicati alla scoperta della cultura e delle tradizioni nipponiche. Grande presenza nel Giardino degli Osservanti quella di Bandai con le sue nuovissime figures.<br/><br/>Infine sul main stage del Baluardo San Donato ci si è scatenati tra le note delle indimenticabili sigle tv. Protagonisti di tre concerti da "tutto esaurito" gli Oliver Onions che a suon di musica hanno ripercorso la loro carriera; Cristina D'Avena, tornata a Lucca per riproporre i successi che l'hanno resa l'icona delle sigle tv; e Giorgio Vanni, che ha infiammato il palco di Lucca Comics &amp; Games con uno show memorabile.<br/><br/>Ci rivediamo nel 2020.</i></p>
      <figure>
        <img src="https://multiplayer.net-cdn.it/thumbs/images/2019/11/04/lucca-2019_jpg_1400x0_q85.jpg"/>
      </figure>
    </article>
  </body>
</html>