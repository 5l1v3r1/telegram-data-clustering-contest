<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10626--comeback-byvale-svetove-jednicky-se-odklada-clijstersovou-trapi-zranene-koleno"/>
    <meta property="og:site_name" content="Tenisový svět"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="Comeback bývalé světové jedničky se odkládá. Clijstersovou trápí zraněné koleno"/>
    <meta property="og:description" content="Plánovaný comeback Belgičanky Kim Clijstersové se nečekaně odkládá. Na vině je zranění kolene, ze kterého se bývalá světová jednička zotavuje. „Učinila jsem rozhodnutí, že nebudu schopna v lednu nastoupit do soutěžního zápasu,“ vzkázala Clijstersová přes sociální síť fanouškům."/>
  </head>
  <body>
    <article>
      <h1>Comeback bývalé světové jedničky se odkládá. Clijstersovou trápí zraněné koleno</h1>
      <address>
        <time datetime="2019-11-04T00:00:00+00:00">04 Nov 2019</time>
      </address>
      <p>
        <b>Plánovaný comeback Belgičanky Kim Clijstersové se nečekaně odkládá. Na vině je zranění kolene, ze kterého se bývalá světová jednička zotavuje. „Učinila jsem rozhodnutí, že nebudu schopna v lednu nastoupit do soutěžního zápasu,“ vzkázala Clijstersová přes sociální síť fanouškům.</b>
      </p>
      <p>Kim Clijstersová plánovala svůj návrat do tenisového světa na začátek příštího kalendářního roku v Austrálii. Právě v australském Melbourne totiž před osmi lety získala svůj zatím poslední grandslamový titul a šestatřicetiletá Belgičanka je v této zemi velmi oblíbená.</p>
      <p>Bývalá světová jednička musí svůj již v pořadí druhý tenosový comeback nečekaně odložit. Clijstersovou totiž trápí zraněné koleno. „Učinila jsem rozhodnutí, že nebudu schopna v lednu nastoupit do soutěžního zápasu. Právě absolvuji rehabilitaci a léčbu zraněného kolene,“ oznámila Belgičanka v pondělí na sociální síti.</p>
      <p>Čtyřnásobná grandslamová šampionka v singlu se tak na kurtech objeví nejdříve v únoru, chuť k návratu do tenisového světa však Clijstersové nadále nechybí.</p>
      <p>„Je to zklamání, ale jsem nadále odhodlaná se vrátit ke hře, kterou tolik miluji. Opravdu si vážím vaší podpory a povzbuzujících zpráv,“ vzkázala fanouškům belgická tenistka, kterou bude nově trénovat Němec Sascha Bajin, bývalý kouč Japonky Ósakaové a Francouzky Mladenovicové.</p>
      <figure>
        <iframe data-src="https://twitter.com/Clijsterskim/status/1191372610803777538?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <footer>Jan Havlovic, foto: Twitter – Sports News Today</footer>
      <related>
        <h4>přečtěte si také</h4>
        <a href="https://www.tenisovysvet.cz/article/detail/10264--navrat-jako-hrom-po-sedmi-letech-se-vraci-byvala-hvezda-zenske-dvouhry"/>
      </related>
    </article>
  </body>
</html>