<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3772962,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="יו''ר כללית אלי אדמוני יקים קרן לרפואה דיגיטלית"/>
    <meta property="og:description" content="יו&quot;ר בריאות כללית אמור לפרוש מתפקידו בקרוב ומקיים מגעים להקמת קרן השקעות. במקביל הוא פועל להארכת כהונתו בקופה"/>
  </head>
  <body>
    <article>
      <h1>יו''ר כללית אלי אדמוני יקים קרן לרפואה דיגיטלית</h1>
      <h2>יו"ר בריאות כללית אמור לפרוש מתפקידו בקרוב ומקיים מגעים להקמת קרן השקעות. במקביל הוא פועל להארכת כהונתו בקופה</h2>
      <address><time datetime="2019-11-04T00:00:00+00:00">04 Nov 2019</time> by <a rel="author">אדריאן פילוט</a></address>
      <p>יו''ר הדירקטוריון של שירותי בריאות כללית אלי אדמוני החל לקיים מגעים חשאיים המיועדים להקמת קרן שתשקיע בטכנולוגיית בריאות (Health Tech) ורפואה דיגיטלית, זאת לקראת פרישתו הצפויה לגמלאות בסוף הרבעון הראשון של 2020 - כך נודע ל"כלכליסט". עוד נודע ל"כלכליסט" כי כמה גורמים בכירים במערכת הבריאות כבר השיבו בחיוב ליוזמה של הקמת הקרן וביקשו לקחת בה חלק אם וכאשר היא תקרום עור וגידים.</p>
      <figure>
        <img src="https://images1.calcalist.co.il/PicServer3/2018/12/31/873599/ir-311218-calclist-2146601L.jpg"/>
        <figcaption>מנכ"ל משרד הבריאות משה בר סימן טוב. יכריע לגבי הארכת הכהונה <br/>צילום: יאיר שגיא</figcaption>
      </figure>
      <p>אדמוני, המכהן כיו''ר הקופה בפועל כבר כ־15 שנה, מנהל את המגעים מול גופים מוסדיים בארץ אך גם מחו"ל. המטרה היא להקים גוף שישקיע במכשור רפואי ובטכנולוגיות שמטרתן שיפור וייעול הרפואה בקהילה, כלומר במרפאות של קופות החולים.</p>
      <p>בין השאר הכוונה היא להכניס פיתוחים טכנולוגיים לשימושם של הרופאים שנמצאים בקו הראשון של הקשר עם המטופל וכך לשפר את הטיפול. מטרת המהלך כולו היא לקצר תורים ולהפחית בעומס על אותם רופאים באמצעות טכנולוגיות עדכניות לטיפול מרחוק.</p>
      <p>אדמוני הוא בוגר החוג למשפטים באוניברסיטה העברית ובוגר החוג למינהל עסקים באוניברסיטת מניטובה (קנדה). הוא כיהן בעבר כמנכ"ל קניאל, מנכ"ל מעבדות רפא ומנכ"ל חברת התרופות אביק שנרכשה על ידי טבע. הוא מכהן כחבר בדירקטוריון כללית מדצמבר 1995, כיו"ר המועצה והדירקטוריון בפועל מאוקטובר 2005 (כממלא מקום), וכיו"ר מינואר 2008.</p>
      <p>אדמוני מסר בתגובה באמצעות דוברות שירותי בריאות כללית, כי הפניות לגבי הקרן שמתוארות בידיעה הגיעו אליו ולא הוא זה שיזם אותן. לדבריו, הוא מרוכז כל כולו בעבודתו בקופה ורק אחרי סיום תפקידו הוא יתפנה להשיב לפניות אלה.</p>
      <p>נראה כי אדמוני שוקל היטב את מילותיו. ל"כלכליסט" נודע כי אדמוני, שמתקרב לגיל 80, לא ממש רוצה להיפרד מהכללית וביקש להאריך את כהונתו. מכיוון שכהונתו כיו"ר הדירקטוריון כבר הוארכה מעבר למה שתקנון הקופה מאפשר, הועברה ההחלטה אם לאפשר לו להמשיך בכהונתו אל מנכ"ל משרד הבריאות, משה בר סימן טוב. ל"כלכליסט" נודע כי בר סימן טוב טרם מסר את החלטתו אך גורמים במשרד הבריאות מסרו כי נטייתו היא שלא להאריך עוד את הכהונה ולתת לוועדה הציבורית של הקופה להתחיל בהליך של בחירת יו"ר חדש.</p>
    </article>
  </body>
</html>