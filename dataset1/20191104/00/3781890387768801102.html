<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/739863"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T00:52:00+00:00"/>
    <meta property="og:title" content="พ่อเศร้าม.5ถูกยิงดับ เหตุแฟนบอล'ท่าเรือ'เขม่นยิงกันเอง"/>
    <meta property="og:description" content="กลุ่มเด็ก ม. 5 ขออนุญาตผู้ปกครองไปชมคอนเสิร์ตฉลองได้แชมป์ 'สโมสรฟุตบอลการท่าเรือ' แต่เกิดมีเหตุทะเลาะวิวาทชุลมุนยิงกันช่วงขากลับกระสุนเจาะเข้าหัวดับ 1 ศพ สาหัสอีก 1 ด้านพ่อสุดเศร้าวอนตำรวจจับคนร้ายให้ได้"/>
  </head>
  <body>
    <article>
      <h1>พ่อเศร้าม.5ถูกยิงดับ เหตุแฟนบอล'ท่าเรือ'เขม่นยิงกันเอง</h1>
      <address>
        <time datetime="2019-11-04T00:52:00+00:00">04 Nov 2019, 00:52</time>
      </address>
      <p>
        <b>กลุ่มเด็ก ม. 5 ขออนุญาตผู้ปกครองไปชมคอนเสิร์ตฉลองได้แชมป์ "สโมสรฟุตบอลการท่าเรือ" แต่เกิดมีเหตุทะเลาะวิวาทชุลมุนยิงกันช่วงขากลับกระสุนเจาะเข้าหัวดับ 1 ศพ สาหัสอีก 1 ด้านพ่อสุดเศร้าวอนตำรวจจับคนร้ายให้ได้</b>
      </p>
      <p>เมื่อวันที่ 3 พ.ย. พ.ต.ท.อาสา จันทรมณี สว.(สอบสวน) สน.ท่าเรือ เข้าตรวจสอบเหตุมีผู้ถูกยิง ภายในตลาดคลองเตย ซอย 8 ถนนสุนทรโกษา แขวงคลองเตย เขตคลองเตย กรุงเทพฯ จึงรีบไปตรวจสอบ พร้อมแพทย์นิติเวชฯ รพ.จุฬาฯ เจ้าหน้าที่กองพิสูจน์หลักฐาน (พฐ.) และเจ้าหน้าที่มูลนิธิร่วมกตัญญู ที่เกิดเหตุเข้าซอยไปประมาณ 50 เมตร พบ นายเอ (นามสมมุติ) อายุ 17 ปี นักเรียนชั้น ม.5 ชาวจ.สมุทรปราการ สภาพนอนหงายหายใจโรยริน มีบาดแผลถูกยิงด้วยอาวุธปืนไม่ทราบขนาดเข้าที่ท้ายทอยทะลุเบ้าตาซ้าย เจ้าหน้าที่พยายามช่วยเหลือแต่ไม่เป็นผลเสียชีวิตในเวลาต่อมา<br/><br/>ขณะเดียวกันบริเวณใกล้เคียงพบ นายบี (นามสมมุติ) อายุ 17 ปี นักเรียนชั้น ม.5 โรงเรียนเดียวกับผู้เสียชีวิต ถูกยิงเข้าที่บริเวณชายโครงซ้ายกระสุนฝั่งในปอด เจ้าหน้าที่นำส่งรพ.จุฬาฯ นอกจากนี้ห่างจากจุดเกิดเหตุไปประมาณ 31 เมตรบริเวณปากซอยพบหัวกระสุนปืนขนาด .38 ล่นอยู่ที่พื้น 2 หัว และบริเวณท้ายซอยห่างจากจุดเกิดเหตุไปประมาณ 80 เมตร พบปลอกกระสุนปืนขนาด 9 มม. จำนวน 5 ปลอก จึงรวบรวมไว้เป็นหลักฐาน<br/><br/>จากการสอบสวน นายเค (นามสมมุติ) อายุ 17 ปี วัยรุ่นกลุ่มผู้ตายเปิดเผยว่า วันนี้ตนและเพื่อนรวม 13 คน ได้ขออนุญาตผู้ปกครองมาดูคอนเสิร์ตฉลองแชมป์ของสโมสรการท่าเรือด้วยกัน ที่สนามแพท สเตเดียม โดยในงานมีวัยรุ่นเข้าไปดูจำนวนมาก พวกตนนั่งอยู่บนอัฒจันทร์ เห็นว่ามีกลุ่มวัยรุ่นเริ่มเขม่นกันกระทบกระทั่งชุลมุนจนกลายเป็นเหตุทะเลาะวิวาท กลุ่มของตนจึงรีบออกจากงานเดินเข้ามาในซอย 8 เพื่อจะนำจยย. ที่จอดไว้ขี่กลับบ้าน จู่ ๆ ก็ได้ยินเสียงปืนดังขึ้น 1 นัดท้ายซอย พวกตนจึงรีบวิ่งหนีไปปากซอย แต่ก็มีวัยรุ่นทางปากซอยยิงสวนมาอีก ทำให้พวกตนต้องหาที่หลบและหนีตายกันวุ่น เมื่อเหตุการณ์สงบลงจึงพบว่ามีเพื่อนถูกยิง 2 คน บาดเจ็บสาหัส</p>
      <figure>
        <img src="https://www.dailynews.co.th/admin/upload/20191104/news_YagQIjnqFL074651_533.jpg?v=20191104126?v=2866"/>
      </figure>
      <p>ต่อมาพ่อของ นายเอ เดินทางมาถึงที่เกิดเหตุรีบเข้ามาดูศพลูกชาย ก่อนเปิดเผยทั้งน้ำตาว่า ลูกชายเป็นแฟนบอลของสโมสรฟุตบอลการท่าเรือ ช่วงเช้ามาขออนุญาติไปดูคอนเสิร์ตฉลองได้แชมป์กับเพื่อน ๆ ระหว่างนั้นตนยังพูดหยอกล้อว่าขอไปด้วยได้ไหม แต่ก็เข้าใจลูกก็ต้องไปอยากกับเพื่อน ๆ ก็อนุญาติให้ไป โดยตลอดทั้งวันไม่มีลางสังหรณ์ลางบอกเหตุอะไรเลย จนกระทั่งทราบเรื่องถึงกับล้มทั้งยืน ไม่คิดว่าจะเกิดเหตุการณ์แบบนี้กับครอบครัวตน ขอวอนให้เจ้าหน้าที่ตำรวจติดตามคนร้ายมาดำเนินคดีให้ได้โดยเร็ว หลังรับศพแล้วจะนำร่างไปประกอบพิธีทางศาสนาที่วัดมหาบุศย์<br/><br/>ด้าน พ.ต.ท.อาสา กล่าวว่า ก่อนหน้านี้มีกลุ่มวัยรุ่น 2 กลุ่ม ตั้งท่าก่อเหตุในซอยอยู่แล้ว กระทั่งกลุ่มผู้ตายเดินเข้าไปในซอยทำให้กลุ่มท้ายซอยคิดว่ากลุ่มปากซอยพาพวกมาอีกเยอะจึงยิงออกไป เมื่อกลุ่มผู้ตายวิ่งไปปากซอยทำให้อีกกลุ่มก็คิดว่าเป็นการเปิดฉากจึงยิงสวนไปอีก ทำให้กลุ่มผู้ตายอยู่ตรงกลาง เหตุการณ์ดังกล่าวคาดว่าเป็นความเข้าใจผิดของกลุ่มวัยรุ่นและเป็นซอยที่ค่อนข้างมืด เบื้องต้นจะทำการสอบปากคำกลุ่มวัยรุ่นผู้เสียหายอย่างละเอียด โดยจะดูกระสุนปืนให้แน่ชัดและรอผลชันสูตรอีกครั้ง ส่วนคนเจ็บขณะนี้ปลอดภัยแล้ว พร้อมประสานงานไปยังฝ่ายสืบสวนให้เร่งติดตามผู้ก่อเหตุมาดำเนินคดีตามกฎหมายโดยเร็ว.</p>
      <figure>
        <img src="https://www.dailynews.co.th/admin/upload/20191104/news_VSgUoJeHAw074526_533.jpg?v=20191104126?v=3005"/>
      </figure>
    </article>
  </body>
</html>