<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://multiplayer.it/notizie/instagram-suicidio-autolesionismo-nuove-restrizioni-tenere-utenti-al-sicuro.html"/>
    <meta property="og:site_name" content="Multiplayer.it"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="Instagram: suicidio e autolesionismo, nuove restrizioni per tenere gli utenti al sicuro"/>
    <meta property="og:description" content="Adam Mosseri di Instagram promette più sforzi e risorse, per tenere gli utenti al sicuro dai contenuti a tema suicidio, autolesionismo e dalla violenza.. Le piattaforme social come Instagram negli..."/>
  </head>
  <body>
    <article>
      <h1>Instagram: suicidio e autolesionismo, nuove restrizioni per tenere gli utenti al sicuro</h1>
      <h2>Adam Mosseri di Instagram promette più sforzi e risorse, per tenere gli utenti al sicuro dai contenuti a tema suicidio, autolesionismo e dalla violenza.</h2>
      <address><time datetime="2019-11-04T00:00:00+00:00">04 Nov 2019</time> by <a rel="author" href="https://multiplayer.it/account/utente/1728620/simone_93/articoli/" target="_blank">Simone Pettine</a></address>
      <p>Le piattaforme social come <b>Instagram</b> negli ultimi anni hanno aumentato considerevolmente le possibilità di comunicazione e vari tipi di interazione tra persone lontanissime. Ma c'è sempre un rovescio della medaglia: basti pensare ai contenuti che hanno per oggetto violenza, <b>autolesionismo</b> e persino il <b>suicidio</b>. In alcuni luoghi, come Instagram appunto, post di questo tipo sono molto più frequenti di quanto potreste immaginare. <br/>Ed è per questo motivo che <b>Adam Mosseri</b>, imprenditore americano ora a capo di <a href="https://multiplayer.it/notizie/instagram-ios-13-attivato-supporto-modalita-scura.html">Instagram</a>, ha deciso che è arrivato il momento di cambiare le cose, o almeno di provare ad intraprendere nuove iniziative. In un lungo comunicato stampa ha confermato che da questo momento verrà intrapresa la linea dura su Instagram, per quanto riguarda <b>contenuti</b> che hanno per oggetto il suicidio e l'autolesionismo. Nessuna ricerca porterà alla loro visualizzazione, e il team di esperti cercherà di bloccarli anzitempo in modo da limitarne la diffusione. <br/>All'attività di <b>censura</b>, che punta a tenere al sicuro gli utenti, si accompagnerà anche una <b>campagna di prevenzione</b>: gli autori di questi contenuti riceveranno informazioni circa i centri di recupero e di assistenza più vicini, in base alle loro singole situazioni personali (ovviamente per quanto possibile sia approfondire ogni singolo caso). <br/>Mosseri si è detto soddisfatto del <b>lavoro svolto da Instagram</b> fino a questo momento: grazie a nuovi algoritmi e ad interventi preventivi, circa il 77% dei contenuti autolesionistici e a tema suicidio degli ultimi mesi sono stati bloccati prima ancora di essere segnalati dall'utenza; ma non è abbastanza, e si punta quindi ancora più in alto. Instagram, apprendiamo, collabora inoltre con diversi istituti sia americani che europei, nonché con il mondo accademico che si dedica a queste specifiche tematiche estremamente delicate.</p>
      <figure>
        <img src="https://multiplayer.net-cdn.it/thumbs/images/2018/06/07/instagram-2_png_1400x0_q85.jpg"/>
      </figure>
      <ul>
        <li>
          <a href="https://instagram-press.com/blog/2019/10/27/taking-more-steps-to-keep-the-people-who-use-instagram-safe/">Fonte</a>
        </li>
      </ul>
    </article>
  </body>
</html>