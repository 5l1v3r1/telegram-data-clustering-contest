<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pu.nl/artikelen/feature/cyberpunk-2077-is-euh-erg-cyberpunk/"/>
    <meta property="og:site_name" content="Power Unlimited"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="Cyberpunk 2077 is, euh, érg Cyberpunk! "/>
    <meta property="og:description" content="Het is begrijpelijk waarom Cyberpunk 2077 voor velen dé game van 2020 gaat worden: CD Projekt Red heeft z’n status als AAA-ontwikkelaar meer dan bewezen met The Witcher-serie en de game lijkt de grootste viering van het cyberpunkgenre te worden dat gaming ooit heeft gezien. Wát zeg je? Je weet niet wat cyberpunk nou precíes is? No worries, we got you, fam."/>
  </head>
  <body>
    <article>
      <h1>Cyberpunk 2077 is, euh, érg Cyberpunk! </h1>
      <address><time datetime="2019-11-04T00:00:00+00:00">04 Nov 2019</time> by <a rel="author">Samuel</a></address>
      <p>
        <b>Het is begrijpelijk waarom Cyberpunk 2077 voor velen dé game van 2020 gaat worden: CD Projekt Red heeft z’n status als AAA-ontwikkelaar meer dan bewezen met The Witcher-serie en de game lijkt de grootste viering van het cyberpunkgenre te worden dat gaming ooit heeft gezien. Wát zeg je? Je weet niet wat cyberpunk nou precíes is? No worries, we got you, fam.</b>
      </p>
      <p>
        <i>Dit is een aangepaste versie van de feature die je kan vinden in PU 11 (nu in de winkels).</i>
      </p>
      <h3>Essentie van cyberpunk</h3>
      <p>Cyberpunk is een genre binnen elke mogelijke media- en kunstvorm (boeken, films, games, comics, et cetera) dat technisch gezien onderdeel uitmaakt van het sciencefictiongenre. Maar waar ‘normale’ scifi uiterst uiteenlopende vragen kan stellen over hoe onze toekomst eruit kan komen te zien, door de lens van bijvoorbeeld wetenschap of buitenaards leven, verkent cyberpunk een veel specifieker (en vooral pessimistischer) toekomstbeeld: een maatschappij die volledig uit elkaar is gebrokkeld, vaak door toedoen van allesbepalende megacorporaties en radicale technologische vooruitgang.</p>
      <p>Beide ontwikkelingen resulteren in het centrale thema van cyberpunk tot het verlies van menselijkheid. Want kun je jezelf nog wel écht een mens noemen als de helft van je lichaam is vervangen door bionische implantaten en je een slaaf bent van een ultrakapitalistisch systeem? Zoals je ziet: cyberpunk is een dystopisch en tamelijk ongezellig genre. Ondanks al die narigheid is cyberpunk toch een razend populair genre, want ja, de vraagstukken worden alleen maar relevanter en het duistere stijltje is stiekem toch wel erg sexy. Het heeft iets onmiskenbaar moois, die donkere, dichtbebouwde megasteden die worden geaccentueerd door de kleurrijke neonlichten van gigantische reclameborden. Het (al dan niet bionische) oog wil ook wat.</p>
      <p> </p>
      <figure>
        <img src="https://cdn2.pu.nl/media/niels/443573.jpg"/>
      </figure>
      <p>   </p>
      <h3>Wortels van cyberpunk</h3>
      <p>Het ontstaan van cyberpunk is te danken aan schrijvers die begonnen na te denken over de gevolgen van de seksuele revolutie van de jaren zestig, de drugscultuur van de jaren zeventig en het overdreven, door technologie gedreven kapitalisme van de jaren tachtig. Hoe een toekomst eruitziet die wordt gedomineerd door consumptie, technologie en lichamelijk genot? Het antwoord staat in boeken als De Elektrische Nachtmerrie (Do Androids Dream of Electric Sheep?) van Philip K. Dick en Zenumagiër (Neuromancer) van William Gibson, die termen als ‘cyberspace’ en ‘matrix’ populariseerden. Gecombineerd met de sombere, harde en veelal criminele kwaliteiten van het noir-genre begonnen de conventies van wat wij nu als cyberpunk zien zich te vormen, en deze conventies werden alleen maar extremer toen Japan zich óók met het genre begon te bemoeien in de vorm van manga en anime als Akira.</p>
      <p>Zo is literatuur die vragen stelde over robots en computers geëvolueerd tot een genre dat gekenmerkt wordt door hacken, kunstmatige intelligentie, het internet, virtual reality, laserwapens, elektronische muziek en transhumanisme (de grenzen van het lichaam verleggen door middel van cybernetica – een robotpiemel dus, bijvoorbeeld). En ja, ook de invloed die videogames op onze ontwikkeling hebben wordt in cyberpunk regelmatig verkend. Sterker nog, ‘wat als videogames een cyberpunkje doen’ is in feite het uitgangspunt van het boek/de film Ready Player One.</p>
      <p> </p>
      <figure>
        <img src="https://cdn2.pu.nl/media/niels/cyberpunk2077-provoked-rgb-1.jpg"/>
      </figure>
      <p>   </p>
      <h3>Relevantie van cyberpunk</h3>
      <p>‘Ja, allemaal leuk en aardig, maar ouwe deprimerende scifi is niet mijn ding’, hoor ik sommigen al zeggen. Euh, weet je dat zeker? Want als je genoten hebt van films als The Matrix, series als Black Mirror en games als Final Fantasy VII of Watch Dogs, dan heb je de invloeden en het belang van cyberpunk beter laten smaken dan je wellicht dacht. Sterker nog, de ideeën en esthetica van cyberpunk zijn anno 2019 weer helemaal hip en relevant, en het zou vrij duidelijk moeten zijn waarom. De gevaren waar het genre voor waarschuwt zijn vandaag de dag een iets te herkenbare realiteit geworden. Kijk maar naar de protesten in Hong Kong, waar ontelbare mensen het tegen de overheid opnamen en camera’s met gezichtsherkenning neerhaalden; het leek rechtstreeks uit Akira te komen. Kijk maar naar immer groeiende megaconglomeraten als Disney, die blijkbaar niet wil stoppen voordat ze héél de entertainmentwereld bezitten. Kijk naar hoezeer we steeds afhankelijker worden van technologie! We zijn zo’n beetje versmolten met onze smartphones en social media, maar zijn tegelijkertijd collectief nog nooit zo depressief en eenzaam geweest. Stiekem leven we al jaren in een cyberpunkmaatschappij, en dat is waarom we allemaal – onbewust – ontzettend uitkijken naar Cyberpunk 2077. Want wat er in fantasievolle spelletjes gebeurt, kan onmogelijk in het echte leven gebeuren. Toch …?!</p>
      <figure>
        <img src="https://cdn2.pu.nl/media/niels/cyberpunk.jpg"/>
      </figure>
      <p>    </p>
      <h3>Observer (2017 - PS4, Xbox One, PC)</h3>
      <p>Voor wie niet vies is van een beetje horror in z’n cyberpunk: deze (net als CyberPunk 2077) Poolse game draait om een wereld waarin duizenden mensen het loodje hebben gelegd door een digitale plaag. Jij speelt een ‘observer’ die mensen kan ondervragen door hun gedachten te hacken. Met in de hoofdrol ‘onze’ onlangs overleden held Rutger Hauer.</p>
      <figure>
        <iframe src="https://www.youtube.com/embed/c3xSyjKA4iQ" width="608" height="370" data-service="Youtube" scrolling="no"/>
      </figure>
      <p>   </p>
      <h3>Total Recall (1990 - blu-ray, dvd)</h3>
      <p>Meesterwerk van Paul Verhoeven: een klassieke cyberpunkfilm over een man die aan z’n dystopische realiteit probeert te ontsnappen door kunstmatige herinneringen in z’n hoofd te laten stoppen. Vervolgens belandt hij daadwerkelijk in een groots avontuur. Wat is nog echt? Wat is een droom? (Pas op: vermijd de 2012-remake!)</p>
      <figure>
        <iframe src="https://www.youtube.com/embed/WFMLGEHdIjE" width="608" height="370" data-service="Youtube" scrolling="no"/>
      </figure>
      <p>   </p>
      <h3>Altered Carbon (2018 - Netflix)</h3>
      <p>Deze uitstekende serie is gebaseerd op het gelijknamige boek uit 2002 en draait om een dystopische, 24ste-eeuwse wereld waarin  de menselijke sterfelijkheid wordt omzeild. Je kunt je bewustzijn namelijk gewoon via een schijfje (‘cortical stacks’) overhevelen naar nieuwe lichamen (‘sleeves’). Het is een ondergewaardeerd pareltje dat volgend jaar gelukkig een tweede seizoen krijgt.</p>
      <figure>
        <iframe src="https://www.youtube.com/embed/-Yt89b5AcwY" width="608" height="370" data-service="Youtube" scrolling="no"/>
      </figure>
      <p>   </p>
      <h3>Dredd (2012 - blu-ray, dvd)</h3>
      <p>Vergeet het Stallone-vehikel uit 1995: het was deze reboot die zichzelf een eervolle verfilming van de cyberpunk-comic mocht noemen. De Judge Dredd uit de titel zit vast in een wolkenkrabber vol tot de tanden gewapende gangsters die daar de tijdvertragende drug Slo-Mo produceren. Zij weten echter niet dat Dredd de meest notoire agent is van heel Mega-City One.</p>
      <figure>
        <iframe src="https://www.youtube.com/embed/G-eI5oLlIeY" width="608" height="370" data-service="Youtube" scrolling="no"/>
      </figure>
      <p>   </p>
      <h3>Ghost in the Shell (1990 - blu-ray, dvd)</h3>
      <p>In 2029 (<i>welp</i>, da’s inmiddels over een jaar of tien!) is cybernetica dusdanig geavanceerd dat breinen (‘ghosts’) continu online zijn en overgeplaatst kunnen worden in nieuwe lichamen (‘shells’). Major Motoko Kusanagi is op zoek naar de mysterieuze Puppet Master, die valse herinneringen in de ghosts van mensen hackt. Helaas staat alleen het prachtige vervolg nog op Netflix. Vermijd wederom de remake!</p>
      <figure>
        <iframe src="https://www.youtube.com/embed/p2MEaROKjaE" width="608" height="370" data-service="Youtube" scrolling="no"/>
      </figure>
      <p>  </p>
      <h3>Synthwave-muziek (Spotify, Soundcloud, YouTube)</h3>
      <p>Als cyberpunk een officiële soundtrack zou hebben, dan zou het dit subgenre van elektro zijn, dat geïnspireerd is door retrofuturisme en de soundtracks van eighties scifi-, actie- en horrorfilms. Kies vooral voor de iets hardere en duistere artiesten, zoals Carpenter Brut, Perturbator en Scandroid, voor die maximaal smerige cyberpunk-vibe.</p>
      <p> </p>
      <figure>
        <img src="https://cdn2.pu.nl/media/niels/maxresdefault_(38).jpg"/>
      </figure>
      <p>   </p>
      <h3>Akira (1988 - blu-ray, dvd)</h3>
      <p>In een verscheurd Neo-Tokyo raakt Tetsuo verzeild in een mysterieus motorongeluk. Wanneer hij wakker wordt, blijkt hij over psychische krachten te beschikken die hem al snel mentaal en fysiek te veel worden. Mede-ganglid Kaneda probeert hem te helpen en hiermee het einde van de wereld te voorkomen. Wellicht de belangrijkste anime ooit gemaakt!</p>
      <figure>
        <iframe src="https://www.youtube.com/embed/nA8KmHC2Z-g" width="608" height="370" data-service="Youtube" scrolling="no"/>
      </figure>
      <p>   </p>
      <h3>Deus Ex-games (2000-2016 - diverse platforms)</h3>
      <p>Elke van de vier hoofdgames in deze RPG-serie zijn geweldige cyberpunk-titels waarin duistere facties de wereld willen overnemen en de nadruk op lichamelijke implantaten de machtsdynamiek continu doet verschuiven. In CyberPunk 2077 ga je veel dingen doen die je in Deus Ex al deed, en in veel opzichten kun je 2077 zelfs zien als een next-gen Deus Ex. Spelen dus, die hap!</p>
      <figure>
        <iframe src="https://www.youtube.com/embed/ET08hLI1CXU" width="608" height="370" data-service="Youtube" scrolling="no"/>
      </figure>
      <p>   </p>
      <h3>Blade Runner (1982 - Netflix, blu-ray, dvd)</h3>
      <p>Zonder twijfel het meest toonaangevende stukje cyberpunk-media ooit gemaakt. Deze verfilming van het elders genoemde boek De Elektrische Nachtmerrie gaat om een ‘blade runner’ die rebelse kunstmatige mensen (‘replicants’) opjaagt; een missie die allerlei existentiële vragen oproept. Met een glansrol voor de eerder genoemde Rutger Hauer.</p>
      <figure>
        <iframe src="https://www.youtube.com/embed/eogpIG53Cis" width="608" height="370" data-service="Youtube" scrolling="no"/>
      </figure>
      <p>  </p>
      <h3>CyberPunk 2020: 2nd Edition Rulebook (1990 - talsorianstore.com)</h3>
      <p>Uiteindelijk is er geen betere manier om je op CyberPunk 2077 voor te bereiden dan door het simpelweg spelen van de pen-en-papier-RPG waar het op is gebaseerd. Nodig wat vrienden uit, drink er wat Fristi’s bij en dompel je onder in deze iconisch vuige wereld. En laat je niet gek maken door oplichters: je kunt het boek nieuw online kopen voor slechts 30 dollar (excl. verzendkosten).</p>
      <figure>
        <img src="https://cdn2.pu.nl/media/niels/maxresdefault_(39).jpg"/>
      </figure>
    </article>
  </body>
</html>