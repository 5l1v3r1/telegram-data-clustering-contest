<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://multiplayer.it/notizie/death-stranding-lavoro-hideo-kojima-reazione-trump-brexit.html"/>
    <meta property="og:site_name" content="Multiplayer.it"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="Death Stranding, il lavoro di Hideo Kojima è una reazione a Trump e alla Brexit"/>
    <meta property="og:description" content="Le tematiche toccate da Hideo Kojima con Death Stranding sono lo specchio di quella che è la situazione attuale della società e della politica occidentale: ascoltiamo le parole del designer nel do..."/>
  </head>
  <body>
    <article>
      <h1>Death Stranding, il lavoro di Hideo Kojima è una reazione a Trump e alla Brexit</h1>
      <h2>Le tematiche toccate da Hideo Kojima con Death Stranding sono lo specchio di quella che è la situazione attuale della società e della politica occidentale: ascoltiamo le parole del designer nel documentario della BBC.</h2>
      <address><time datetime="2019-11-04T00:00:00+00:00">04 Nov 2019</time> by <a rel="author" href="https://multiplayer.it/account/utente/1309615/spetz/articoli/" target="_blank">Davide Spotti</a></address>
      <p>Le tematiche trattate in <b>Death Stranding</b> affondano le loro radici nella situazione geopolitica contemporanea. A spiegarlo è stato lo stesso <b>Hideo Kojima</b>, durante un interessante documentario della durata di 26 minuti realizzato da BBC Radio 1 Newsbeat.<br/><br/>Oltre ad aver parlato del suo <a href="https://multiplayer.it/notizie/hideo-kojima-sta-pensando-realizzare-film.html">desiderio di dedicarsi anche ai film in futuro</a>, l'autore giapponese è entrato nel merito delle delicate vicende politiche che hanno interessato in particolare Stati Uniti e Regno Unito.<br/><br/>"Il presidente <b>Trump</b> in questo momento sta costruendo un muro. Poi c'è la <b>Brexit</b>, il Regno Unito sta cercando di andarsene dall'Unione Europea. Ci sono molti muri e le persone pensano solo a sé stesse", spiega Kojima. "L'era odierna riguarda l'individualismo".<br/><br/>Nel video del dietro le quinte di Death Stranding si parla anche della gestione della <b>solitudine</b> e di come ciò lo abbia ispirato nella creazione di <a href="https://multiplayer.it/articoli/death-stranding-portare-pacchi-e-una-pacchia.html">un'esperienza di gioco unica</a>. Secondo Kojima, anche i giocatori sono soli: "anche se si divertono con gli altri, quando si trovano da soli e giocano ai videogiochi nel loro salotto, non si sentono come se facessero parte della società e della loro comunità. Quando queste persone giocano a questo titolo si rendono conto che persone come loro esistono in tutto il mondo. Sapere che anche se sono soli esistono altre persone come loro li fa sentire a proprio agio ed è quello che vorrei provassero giocando".<br/><br/>Qui di seguito il filmato integrale realizzato da BBC Radio 1 Newsbeat.</p>
      <figure>
        <iframe src="https://www.youtube.com/embed/kjUpYlKs0nM" width="640" height="360" data-service="Youtube" scrolling="no"/>
      </figure>
      <ul>
        <li>
          <a href="https://www.gamesradar.com/hideo-kojima-says-death-stranding-is-a-reaction-to-trump-and-brexit/">Fonte</a>
        </li>
      </ul>
    </article>
  </body>
</html>