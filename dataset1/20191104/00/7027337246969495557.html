<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696784/%D9%82%D8%B7%D8%B9-%D9%BE%D8%B1%D9%88%D8%A7%D8%B2-%D8%B4%D8%B1%DA%A9%D8%AA%D9%87%D8%A7%DB%8C-%D9%87%D9%88%D8%A7%D9%BE%DB%8C%D9%85%D8%A7%DB%8C%DB%8C-%D8%A7%DB%8C%D8%B1%D8%A7%D9%86-%D8%A8%D9%87-%D9%86%D8%AC%D9%81-%D9%88-%D8%A8%D8%BA%D8%AF%D8%A7%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="قطع پرواز شرکتهای هواپیمایی ایران به نجف و بغداد"/>
    <meta property="og:description" content="در حال حاضر بسیاری از پروازها به عتبات عالیات قطع شده است. برخی شرکت ها هم که در حال انجام پروازها هستند، صرفا برای بازگرداندن مسافرانی که در فرودگاه نجف منتظر هواپیماهای ایرانی است، به عراق پرواز می کنند."/>
  </head>
  <body>
    <article>
      <h1>قطع پرواز شرکتهای هواپیمایی ایران به نجف و بغداد</h1>
      <address><time datetime="2019-11-04T00:00:00+00:00">04 Nov 2019</time> by <a rel="author">عصر ايران</a></address>
      <p>
        <b>در حال حاضر بسیاری از پروازها به عتبات عالیات قطع شده است. برخی شرکت ها هم که در حال انجام پروازها هستند، صرفا برای بازگرداندن مسافرانی که در فرودگاه نجف منتظر هواپیماهای ایرانی است، به عراق پرواز می کنند.</b>
      </p>
      <figure>
        <img src="https://cdn.asriran.com/files/fa/news/1398/8/13/1033558_605.jpg"/>
      </figure>
      <p>شرکت های هواپیمایی ایرانی پروازهای خود به فرودگاه های نجف و بغداد را قطع کرده اند و تنها چند ایرلاین در حال بازگرداندن مسافران خود از عراق به ایران هستند.</p>
      <p>به گزارش مهر، در روزهای اخیر که التهابات داخلی عراق افزایش و به شهرهای زیارتی کربلا و نجف نیز تسری یافته است، برخی دستگاه های ذی مدخل در انتقال زائران به عتبات عالیات از جمله وزارت امور خارجه و سازمان حج و زیارت اعلامیه هایی مبنی بر ممانعت از سفر اتباع ایرانی به همسایه غربی مان صادر کرده اند که سبب شده تا سفرهای زمینی و هوایی به مقاصد کربلا و نجف کاهش یافته یا قطع شود.</p>
      <p>در همین راستا مقصود اسعدی سامانی در گفت وگو با خبرنگار مهر از کاهش شدید پروازهای نجف از سوی تعدادی از ایرلاین ها و قطع شدن پروازهای نجف و بغداد از سوی تعدادی دیگر از شرکت های هواپیمایی ایرانی خبر داد.</p>
      <p>وی افزود: در حال حاضر بسیاری از پروازها به عتبات عالیات قطع شده است. برخی شرکت ها هم که در حال انجام پروازها هستند، صرفا برای بازگرداندن مسافرانی که در فرودگاه نجف منتظر هواپیماهای ایرانی است، به عراق پرواز می کنند.</p>
      <p>دبیر انجمن صنفی شرکت های هواپیمایی با بیان اینکه در حال حاضر تقاضای سفرهای هوایی به سمت عراق وجود ندارد، گفت: علت آن انتشار اطلاعیه وزارت امور خارجه است که از مردم درخواست کرد تا اطلاع ثانوی از سفر به شهرهای زیارتی عراق بپرهیزند.</p>
      <p>وی ادامه داد: قیمت بلیت های عتبات نیز کاهش یافته و شرکت های هواپیمایی متضرر می شوند. به همین دلیل با توجه به اطلاعیه وزارت امور خارجه، برخی شرکت های هواپیمایی از روز گذشته پروازهای خود به عراق را کاهش داده یا قطع کرده اند.</p>
      <p>این فعال صنفی حمل و نقل هوایی با بیان اینکه البته یکی دو شرکت هواپیمایی همچنان پروازهای عتبات خود را برقرار دارند، یادآور شد: این شرکت ها هنوز برنامه ای برای قطع پروازهای عراق خود اعلام نکرده اند.</p>
      <p>وی درباره زمان بازگشت پروازهای عتبات به برنامه پروازی شرکت های هواپیمایی بیان داشت: ازسرگیری پروازهای نجف و بغداد به شرایط داخلی عراق بستگی دارد؛ در حال حاضر در بغداد و برخی دیگر از شهرهای جنوبی عراق تظاهرات وجود دارد.</p>
      <p>به گزارش خبرنگار مهر و بنابر آنچه وبسایت فلایت رادار ۲۴ اعلام کرده، ساعت ۲:۱۵ بامداد امروز قشم ایر از فرودگاه امام خمینی (ره) و ۲:۳۰ بامداد امروز العراقیه از فرودگاه مشهد به نجف پرواز داشته اند.</p>
      <p>ایران ایر نیز ۴:۳۵، کاسپین ۴:۴۵ و قشم ایر ۵ بامداد امروز از فرودگاه امام خمینی (ره) به سمت نجف پرواز داشته اند.</p>
      <p>همچنین قشم ایر ۳:۳۰ بامداد امروز از نجف به فرودگاه امام خمینی (ره)، العراقیه ۴:۰۰ بامداد از نجف به مشهد و ۴:۳۰ از نجف به فرودگاه امام خمینی (ره)، ایران ایر ۵:۳۵ از نجف به فرودگاه امام خمینی (ره)، کاسپین ۵:۳۵ از نجف به اصفهان و قشم ایر ۶:۳۵ بامداد امروز از نجف به فرودگاه امام خمینی (ره) پرواز داشته اند.</p>
      <p>اما پس آن هیچ پرواز دیگری به نجف یا بالعکس انجام نشده که نشان می دهد برخی شرکت های هواپیمایی صرفا هواپیما برای بازگرداندن مسافران خود که در عراق بوده اند، به فرودگاه نجف اعزام کرده بودند.</p>
      <p>گفتنی است بر اساس آنچه سایت فلایت رادار ۲۴ نمایش می دهد، در حال حاضر هیچ پروازی از ایران به سمت عراق از هیچ یک از فرودگاه های ایران و بالعکس در جریان نیست.</p>
    </article>
  </body>
</html>