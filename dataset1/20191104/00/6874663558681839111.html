<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3772930,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-04T00:00:00+00:00"/>
    <meta property="og:title" content="שיא חדש לדאו ג'ונס; מקדונלד'ס מאבדת 3.2%"/>
    <meta property="og:description" content="המדדים המובילים בניו יורק מטפסים ב-0.5%, אופטימיות המשקיעים בהסכם סחר פוטנציאלי תרם לשיא בכל הזמנים במדד דאו ג'ונס, מאז יולי; ענקית המזון המהיר הודיעה על פיטורי המנכ&quot;ל איסטרברוק בשל קשר שניהל עם עובדת; לאחר הנעילה, אובר צפויה לפרסם את הדוחות שלה לרבעון; סרגון נטוורקס צוללת ב-32% אחרי שפספסה את התחזיות; אנדר ארמור נופלת ב-19% - משרד המשפטים ורשות ני&quot;ע חוקרות חשד להונאה בדוחות החברה"/>
  </head>
  <body>
    <article>
      <h1>שיא חדש לדאו ג'ונס; מקדונלד'ס מאבדת 3.2%</h1>
      <h2>המדדים המובילים בניו יורק מטפסים ב-0.5%, אופטימיות המשקיעים בהסכם סחר פוטנציאלי תרם לשיא בכל הזמנים במדד דאו ג'ונס, מאז יולי; ענקית המזון המהיר הודיעה על פיטורי המנכ"ל איסטרברוק בשל קשר שניהל עם עובדת; לאחר הנעילה, אובר צפויה לפרסם את הדוחות שלה לרבעון; סרגון נטוורקס צוללת ב-32% אחרי שפספסה את התחזיות; אנדר ארמור נופלת ב-19% - משרד המשפטים ורשות ני"ע חוקרות חשד להונאה בדוחות החברה</h2>
      <address><time datetime="2019-11-04T00:00:00+00:00">04 Nov 2019</time> by <a rel="author">כתבי שוק ההון</a></address>
      <p><b>דיווח שוטף מהשווקים המובילים בעולם: העדכונים החשובים, המניות הבולטות, אגרות החוב, ועדכוני האנליסטים</b> <a href="https://www.calcalist.co.il/markets/articles/javascript:var%20x=txt_link(%22stock%22,%2211111032%22,%22%22,%22%22)">ניקיי</a> <a href="https://www.calcalist.co.il/stocks/home/0,7340,L-3961-11111200,00.html?quote=%D7%A9%D7%A0%D7%92%D7%97%D7%90%D7%99">שנגחאי</a> <a href="https://www.calcalist.co.il/stocks/home/0,7340,L-3961-11111033,00.html?quote=%D7%94%D7%90%D7%A0%D7%92%20%D7%A1%D7%A0%D7%92">האנג סנג</a> <a href="https://www.calcalist.co.il/stocks/home/0,7340,L-3961-11111030,00.html?quote=DAX%2030">דאקס</a> <a href="https://www.calcalist.co.il/stocks/home/0,7340,L-3961-11111036,00.html?quote=CAC%2040">קאק</a> <a href="https://www.calcalist.co.il/stocks/home/0,7340,L-3961-11111031,00.html?quote=FTSE%20100">פוטסי</a> <a href="https://www.calcalist.co.il/stocks/home/0,7340,L-3961-11111024,00.html?quote=%D7%93%D7%90%D7%95%20%D7%92'%D7%95%D7%A0%D7%A1">דאו ג'ונס</a> <a href="https://www.calcalist.co.il/stocks/home/0,7340,L-3961-11111028,00.html?quote=%D7%A0%D7%90%D7%A1%D7%93">נאסד"ק</a> <a href="https://www.calcalist.co.il/stocks/home/0,7340,L-3961-11111026,00.html?quote=S&amp;P%20500">S&amp;P 500</a></p>
      <p>
        <a href="https://t.me/calcalistcapitalmarkets">הצטרפו לעדכונים שוטפים בערוץ הטלגרם של מדור שוק ההון ב"כלכליסט"</a>
      </p>
      <p><b>21:52 -</b> מחיר החוזה על הנפט מסוג WTI למסירה בחודש דצמבר עלה היום ב-0.6% בבורסת הסחורות של ניו יורק ומחיר חבית נקבע על 56.54 דולר.</p>
      <p><b>21:00 -</b> שעתיים לסיום המסחר בניו יורק: מניות בולטות - שברון מטפסת ב-4.5% בראש מדד דאו ג'ונס, בתחתית פרוקטר אנד גמבל שמאבדת 3.4%, ומקדונלדס בתחתית אף היא - מוחקת 3%. נטפליקס עולה ב-2.6%, אינטל מוסיפה 2.1%, שתיהן בחלק העליון במדד נאסד"ק. ג'נרל אלקטריק ופדקס מתחזקות ב-5% במעלה מדד S&amp;P 500, אנדר ארמור בתחתית - מוחקת 19%.</p>
      <p><b>20:30 -</b> אובר צפויה לפרסם את הדוחות שלה לרבעון השלישי של 2019, לאחר נעילת המסחר בניו יורק. לפי צפי האנליסטים, הרווח למניה אצל חברת שירותי ההסעות האינטרנטית יעמוד על 0.54 דולר והתחזית להכנסות היא 3.68 מיליארד דולר.</p>
      <p><b>19:00 -</b> בורסות אירופה ננעלו בעליות: דאקס הגרמני התחזק ב-1.4%, פוטסי הבריטי הוסיף 0.9% וקאק הצרפתי טיפס ב-1.1%. בלטו במסחר: ריינאייר האירית קפצה ב-8.2%, בבריטניה - גלנקור טיפסה ב-4.7%, איזיג'ט הוסיפה 3.8%. בגרמניה - דויטשה בנק התחזקה ב-3.7%, פולסווגן עלתה ב-2.9% וסימנס הוסיפה 2.4%. בצרפת - פיז'ו עלתה ב-3.4%. באיטליה - פרארי קפצה ב-6.5% ופיאט הוסיפה 2.6%.</p>
      <p>מחירי הנפט עולים היום, כשברקע אופטימיות המשקיעים בהסכם סחר פוטנציאלי בין ארה"ב לסין. הנפט מסוג WTI מטפס ב-2% ל-57.30 דולר לחבית. הנפט מסוג ברנט עולה ב-1.7% ל-62.71 דולר לחבית.</p>
      <p><b>18:00 -</b> סרגון נטוורקס פספסה את תחזיות ההכנסות והרווח: חברת הטכנולוגיה דיווחה היום על תוצאותיה הכספיות לרבעון השלישי של 2019 במסגרתן הציגה ירידה של 16.6% בהכנסות וירידה של 96.7% ברווח הנקי. הכנסות החברה עמדו על 72.2 מיליון דולר ברבעון השלישי השנה לעומת 86.5 מיליון דולר ברבעון המקביל - נמוך מתחזית האנליסטים שעמדה בממוצע על 84.74 מיליון דולר הכנסות. המניה צוללת ב-31%.</p>
      <p><b>17:10 -</b> מדד דאו ג'ונס, בפעם הראשונה מאז אמצע יולי השנה, בשיא של כל הזמנים, לא מעט בזכות אופטימיות המשקיעים בהסכם סחר פוטנציאלי בין סין לארה"ב: המדד עולה ב-128 נקודות (טיפס ב-0.5%) מהפתיחה היום ועומד כרגע על 27,494 נק'. מתחילת השנה טיפס המדד ב-18%.</p>
      <p><b>16:30 -</b> הבורסות בניו יורק פותחות שבוע מסחר חדש בעליות: מדד נאסד"ק מטפס ב-0.7%, מדד S&amp;P 500 מוסיף 0.6% ומדד דאו ג'ונס עולה ב-0.3%. מקדונלדס מאבדת 2.3% לאחר הדיווח על פיטורי המנכ"ל, אנדר ארמור מוחקת 15% בעקבות הודעה על חקירת חשד להונאה בדוחות החברה. הארלי דיווידסון נחלשת ב-2%, ג'נרל אלקטריק ומייסיס עולות ב-2.7%, גאפ מטפסת ב-2.6%. </p>
      <p><b>16:00 -</b> מארוול טכנו' קופצת ב-4.8% בטרום המסחר בעקבות העלאת המלצה מגארי מובלי, אנליסט בנק וולס פארגו (הבנק הגדול בארה"ב לפי שווי שוק), שהעלה את המלצת המניה של החברה לתשואת יתר מתשואת שוק. מובלי אף העלה את מחיר היעד של המניה ל-32 דולר מ-25 דולר. המניה זינקה מתחילת 2019 ב-55%, לעומת מדד S&amp;P 500 שעלה ב-22%.</p>
      <figure>
        <img src="https://images1.calcalist.co.il/PicServer3/2018/05/23/819236/AP_NYAG712-Main-2018-05-20T16-54-58_l.jpg"/>
        <figcaption>הנוקמים, סרט של מארוול <br/>צילום: Marvel</figcaption>
      </figure>
      <p><b>15:40 -</b> מניית רדהיל האמריקאית נוסקת ב-27% בטרום המסחר בוול סטריט (זינוק דומה גם בבורסת ת"א). חברת הביופארמה קיבלה את אישור ה-FDA (מנהל התרופות והמזון האמריקאי) לשיווק התרופה Talicia שלה לטיפול בחיידק ההליקובקטור פילורי בבוגרים. לפי הודעת החברה, Talicia היא התרופה הראשונה שאישר ה-FDA לטיפול בחיידק שמבוססת על האנטיביוטיקה ריפאבוטין, שמספקת מענה לעמידות החיידק לאנטיביוטיקות וליעילות המופחתת של הטיפולים המקובלים כיום המבוססים על האנטיביוטיקה קלריתרומיצין.</p>
      <p><b>14:10 -</b> אנדר ארמור מפרסמת תוצאות, בצל הדיווח על החקירה המתנהלת נגד החברה (ראו עדכון מוקדם): החברה רשמה ברבעון השלישי רווח של 23 סנט למניה, צפי האנליסטים עמד על 15 סנט למניה. ההכנסות עמדו על 1.43 מיליארד דולר, הצפי בשוק עמד על 1.41 מיליארד דולר.</p>
      <figure>
        <img src="https://images1.calcalist.co.il/PicServer3/2018/11/06/858636/1NL.jpg"/>
        <figcaption>צילום: שאטרסטוק</figcaption>
      </figure>
      <p><b>14:00 - </b>שעתיים וחצי לפתיחת המסחר בניו יורק, החוזים על המדדים המובילים עולים ב-0.5%</p>
      <p>היורו יציב, נסחר ב-1.116 דולר, הפאונד נחלש ב-0.1% ל-1.292 דולר; תשואת אג"ח ארה"ב ל-10 שנים עולה ב-63נק' ל-1.75%; הנפט מסוג WTI עולה ב-1.1% ל-56.8 דולר; הזהב עולה ב-0.1% ל-1,514 דולר; באירופה - דאקס עולה ב-1.2%, קאק ופוטסי עולים ב-1%, המדד הצרפתי בשיא של 12 שנה (ראו עדכון מוקדם). </p>
      <p>רוברט כרמלי, מנהל דסק חוץ בפעילים ניהול תיקי השקעות, על הדוחות הרבעוניים בניו יורק: "עד כה  72% מהחברות פרסמו את תוצאותיהן לרבעון השלישי. החברות הציגו תוצאות המצביעות על התכווצות ממוצעת של כ-1% בממוצע ברווח בהשוואה לרבעון המקביל. 69% מהחברות היכו עד כה את תחזית הרווח של האנליסטים. בשורת ההכנסות נרשמה עלייה ממוצעת ש ל3.1% ו-71% מהחברות התעלו על ציפיות הרווח של האנליסטים. אם קצב ההכנסות הנוכחי יישמר עד לסוף עונת הדוחות, תהיה זו הצמיחה הנמוכה ביותר בשורת ההכנסות מאז הרבעון השני של 2016".</p>
      <p><b>13:45 - </b>עדכונים מארה"ב:</p>
      <p>מניית מקדונלד'ס יורדת ב-2.8% בטרום מסחר בניו יורק לאחר פיטורי המנכ"ל: <a href="https://www.calcalist.co.il/world/articles/0,7340,L-3772980,00.html">הרשת הודיעה אתמול בערב כי פיטרה את המנכ"ל</a> והנשיא סטיב איסטרברוק, משום שניהל מערכת יחסים אסורה עם עובד/ת החברה. איסטרברוק נחשב לאחר המנהלים המוצלחים ביותר בענף והוא הצליחה להוביל שינוי מהותי ברשת שעורר מחדש את אמון המשקיעים במניה - שעלתה ב-96% מאז מינויו ב-2015. </p>
      <p>אנדר אנמור נופלת ב-18% בטרום: לפי דיווח בוול סטריט ג'ורנל, רשויות פדרליות בארה"ב חוקרות חשדות למניפולציות בדוחות הכספיים של חברת נעלי ולבוש הספורט, הכוללות העברת נתוני מכירות בין רבעונים על מנת לייצר מצג פיננסי חיובי ובריא יותר שלה. אנדר ארמור אישרה את דבר החקירה וציינה כי היא משתפת פעולה עם החקירה שמובילים משרד המשפטים ורשות ניירות ערך, וציינה כי היא עומדת מאחורי ההתנהלות החשבונאית והדיווחים שלה.</p>
      <p> </p>
      <p><b>13:00 - </b>מסכים ירוקים באירופה:כל המדדים המובילים במדינות האיחוד נסחרים בשעה זו בעליות - מדד מילאנו 40 מוביל עם עלייה של ;1.4%, פיאט מובילה את המדד עם עלייה של 4%.</p>
      <figure>
        <img src="https://images1.calcalist.co.il/PicServer3/2019/04/07/897635/2L.jpg"/>
        <figcaption>צילום: REUTERS/Denis Balibouse</figcaption>
      </figure>
      <p><b>12:10 - </b>מאקרו: מדד מנהלי הרכש במגזר הייצור בגרמניה עמד באוקטובר על 42.1 נק', הרבה מתחת לסף ה-50 נק' (נתון מעל 50 משקף התרחבות כלכלית, ומתחת לו צמצום הפעילות). התחזית עמדה על 41.9 נק', לאחר קריאה של 41.7 נק' בספטמבר; מדד מנהלי הרכש במגזר הייצור במדינות האיחוד האירופי עמד באוקטובר על 45.9 נק', התחזית עמדה על 45.7 נק', לאחר נתון של 45.7 בספטמבר.</p>
      <p><b>11:30 - </b>בנעילה באסיה: שנגחאי עלה ב-0.6%, האנג סנג טיפס ב-0.7%; סמסונג התחזקה ב-2.2% בסיאול, טנסנט עלתה ב-1.9% בהונג קונג.</p>
      <p><b>11:00 -</b> שיא בבורסה של פריז: מדד קאק מטפס ב-0.7% ל-5,800 נק', שיא של 12 שנה - פיג'ו עולה ב-4% בפסגת המדד. ב-31 באוקטובר 2007 ננעל קאק ב-5,847.95 נק', יום לאחר מכן, ב-1 בנובמבר 2007 הגיע המדד במהלך המסחר ל-5,855.35 נק' אך ננעל ב-5,730.92 נק'.</p>
      <p><b>10:30 - </b>בין המניות הבולטות בגרמניה: דויטשה בנק עולה ב-1.7%, פולקסווגן ו-BMW מתחזקות ב-1.5%. בלונדון בולטות מניות המכרות: ריו טינטו מטפסת ב-2.7%, אנגלו אמריקן ב-2.4%, BHP ב-3%, גלנקור ב-3.2%.  </p>
      <figure>
        <img src="https://images1.calcalist.co.il/PicServer2/20122005/551031/7_l.jpg"/>
        <figcaption>צילום: בלומברג</figcaption>
      </figure>
      <p><b>10:20 - </b>באירופה פתחו לפני שעה קלה שבוע מסחר חדש: מדד דאקס עולה ב-0.7%, קאק עולה ב-0.5%, פוטסי מתחזק ב-0.3%; היורו יורד ב-0.1% ל-1.11 דולר, הפאונד יציב, נסחר ב-1.293 דולר.</p>
      <p><b>10:00 -</b> קבוצת התעופה IAG (ובשמה המלא:International Consolidated Airlines ) רוכשת חברת תעופה חדשה: הבעלים של בריטיש איירוויז הבריטית ושל איבריה הספרדית רוכשת את אייר אירופה הספרדית (Air Europa) מידי חברת האחזקות IB OPCO תמורת 1 מיליארד יורו בעסקת מזומן העסקה נדרשת לאישורים רגולטוריים ובהינתן האישורים החברה צופה כי היא תושלם עד המחצית השנייה של 2020. Air Europa היא חברת התעופה השלישית בגודלה בספרד והיא מטסה לכמעט 50 יעדים, בספרד, אירופה, צפון אפריקה, דרום וצפון אמריקה והקאריביים.</p>
      <p>  </p>
      <p><b>9:40 - </b>טלפוניקה גרמניה (Telefonica Deutschland) רשמה ברבעון השלישי הפסד של 24 מיליון יורו, לעומת הפסד של 30 מיליון יורו ברבעון המקביל. החברה רשמה ברבעון EBITDA של 588 מיליון יורו, לעומת 461 מיליון יורו ברבעון המקביל. ההכנסות עלו ל-1.87 מיליארד יורו, לעומת 1.83 מיליארד יורו ברבעון המקביל. לחברה הצטרפו 392,000 מנויי סלולר במהלך הרבעון.</p>
      <p> </p>
      <p><b>9:00 - </b>ריאנאייר מסכמת רבעון: חברת הטיסות בלואו קוסט מאירלנד רשמה ברבעון הפיסקאלי השני עלייה של 8.2% ברווח הנקי ל-910.2 מיליון יורו, בהשוואה ל-841.5 מיליון יורו ברבעון המקביל - ומעל צפי האנליסטים שעמד על 816.5 מיליון יורו. ההכנסות צמחו ב-12% ל-3.08 מיליארד יורו, הוצאות הדלקים טיפסו ב-20% ל-802.9 מיליון יורו. החברה ציינה שהעיכוב בקבלת מטוסי בואינג מסדרת 737 מקס שהזמינה מהחברה האמריקאית (בשל קרקוע הסדרה) צפוי לעכב את תוכנית צמצום העלויות לשנה הפיסקאלית 2021. ריאנאייר מורידה את תחזית מספר הנוסעים לשנה כולה (שתסתיים במרץ 2020): צופה עתה שבסיכום השנה יעמוד הנתון על 157 מיליון איש, עלייה של 2.6% בהשוואה לשנה קודמת - בתחזית שפרסמה ביולי עמדה התחזית על 162 מיליון נוסעים.</p>
      <figure>
        <img src="https://images1.calcalist.co.il/PicServer2/20122005/501842/Ryanair_2451382b.jpg_L.jpg"/>
      </figure>
      <p><b>8:30 - </b>סחורות בפתיחת השבוע: הזהב עולה ב-0.1% ל-1,513.60 דולר האונקיה; בנפט - הברנט יורד ב-0.6% ל-61.3 דולר לחבית, ה-WTI יורד ב-0.6% ל-55.9 דולר לחבית.</p>
      <p><b>7:10 -</b> אנדר אנמור תחת חקירה: לפי דיווח בוול סטריט ג'ורנל, רשויות פדרליות בארה"ב חוקרות חשדות למניפולציות בדוחות הכספיים של חברת נעלי ולבוש הספורט, הכוללות העברת נתוני מכירות בין רבעונים על מנת לייצר מצג פיננסי חיובי ובריא יותר שלה. אנדר ארמור אישרה את דבר החקירה וציינה כי היא משתפת פעולה עם החקירה שמובילים משרד המשפטים ורשות ניירות ערך, וציינה כי היא עומדת מאחורי ההתנהלות החשבונאית והדיווחים שלה.</p>
      <p><b>7:00 - </b>חדשות מעודדות בנוגע ליחסי הסחר בין סין לארה"ב דוחפות את הבורסות בשנגחאי ובהונג קונג בפתיחת שבוע המסחר - מדד שנגחאי מטפס ב0.8%, האנג סנג מתחזק ב-1.3%. בטוקיו אין פעילות הבוקר בשל חופשה מקומית לרגל חג מקומי (המסחר יתחדש מחר). בין המניות הבולטות: סמסונג מתחזקת ב-1.8% בסיאול, אגריקולטורל בנק אוף צ'יינה עולה ב-1.5% בהונג קונג, טנסנט מתחזקת ב-1.2%, גם היא בהונג קונג.</p>
      <p>שר המסחר האמריקאי ווילבור רוס אמר אתמול ש"בקרוב מאד" יוענקו לחברות אמריקאיות רשיונות למכור ציוד לענקית התקשורת הסינית וואווי - החברה הסינית הוכנסה מוקדם יותר השנה לרשימה השחורה שפרסם הבית הלבן (שכללה שורה של חברות נוספות), ובהתאם נאסר על ביצוע עסקים עמה, בנימוק של חששות לביטחון הלאומי. עוד אמר רוס בנוגע לעסקה קרובה על שלב ראשון בהסכם סחר כי "יש לנו התקדמות טובה", וכי "אין סיבה ממשית" לכך שלא ניתן יהיה להגיע לעסקה במהלך החודש.</p>
      <p>  </p>
      <figure>
        <img src="https://images1.calcalist.co.il/PicServer3/2016/12/27/691391/1_l.jpg"/>
        <figcaption>ווילבור רוס שר המסחר האמריקאי <br/>צילום: אי פי איי</figcaption>
      </figure>
    </article>
  </body>
</html>