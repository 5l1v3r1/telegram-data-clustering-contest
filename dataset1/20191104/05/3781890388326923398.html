<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/739900"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T05:29:00+00:00"/>
    <meta property="og:title" content="นายกฯถก&quot;ผู้แทนสหรัฐฯ&quot;ปมจีเอสพี หวังสัมพันธ์ในอดีต"/>
    <meta property="og:description" content="นายกฯ หารือผู้แทนพิเศษสหรัฐฯ หวังร่วมมือ-มีความสัมพันธ์ที่ดีตลอดไป รับพิจารณาปมจีเอสพี ขณะที่7ประเทศอาเซียนส่งรมว.กต.ร่วมถกแทนผู้นำ"/>
  </head>
  <body>
    <article>
      <h1>นายกฯถก"ผู้แทนสหรัฐฯ"ปมจีเอสพี หวังสัมพันธ์ในอดีต</h1>
      <address>
        <time datetime="2019-11-04T05:29:00+00:00">04 Nov 2019, 05:29</time>
      </address>
      <p>
        <b>นายกฯ หารือผู้แทนพิเศษสหรัฐฯ หวังร่วมมือ-มีความสัมพันธ์ที่ดีตลอดไป รับพิจารณาปมจีเอสพี ขณะที่7ประเทศอาเซียนส่งรมว.กต.ร่วมถกแทนผู้นำ</b>
      </p>
      <p>เมื่อวันที่ 4 พ.ย. ห้อง Sapphire 108 ชั้น 1 อาคารอิมแพค ฟอรั่ม พล.อ.ประยุทธ์ จันทร์โอชา นายกรัฐมนตรีและรมว.กลาโหม ได้พบหารือกับนายโรเบิร์ต ซี โอไบรอัน (Robert O’Brien) ผู้ช่วยประธานาธิบดีสหรัฐอเมริกา ด้านความมั่นคงแห่งชาติสหรัฐอเมริกา ในฐานะผู้แทนพิเศษของประธานาธิบดีสหรัฐอเมริกา และหัวหน้าคณะผู้แทนสหรัฐอเมริกาในการประชุมสุดยอดอาเซียนครั้งที่ 35 และการประชุมที่เกี่ยวข้อง โดยผู้ที่เข้าร่วมประชุมดังกล่าวที่เป็นบุคคลระดับผู้นำ มี 3 ประเทศ ได้แก่ นายกรัฐมนตรีของไทย นายกรัฐมนตรีเวียดนาม และนายกรัฐมนตรีสาธารณรัฐประชาธิปไตยประชาชนลาว ขณะที่อีก 7 ประเทศสมาชิกอาเซียนที่เหลือส่งรมว.ต่างประเทศเข้าร่วมการประชุมแทน <br/><br/>ทั้งนี้นายกรัฐมนตรี กล่าวต้อนรับนายโรเบิร์ต ซี. โอไบรอัน และหวังว่า การทำงานทั้งสองประเทศจะร่วมมือกันและมีความสัมพันธ์ที่ดีตลอดไป ซึ่งเชื่อว่า นายโรเบิร์ต ซี. โอไบรอัน มีความคุ้นเคยกับการทำงานของอาเซียน จึงน่าจะมีความเข้าใจว่าภูมิภาคนี้ แม้จะมีความเข้าใจแตกต่างกัน แต่ก็สามารถอยู่ร่วมกันได้อย่างสันติ และมีความสัมพันธ์ที่ดีกับอเมริกามาโดยตลอดความสัมพันธ์  200 ปี ไทย-สหรัฐฯ<br/><br/>ด้านผู้แทนพิเศษประธานาธิบดีสหรัฐอเมริกา ได้อ่านสารจากนายโดนัลด์ ทรัมป์ ประธานาธิบดีสหรัฐฯ ที่ฝากมาถึงที่ประชุมดังกล่าว โดยมีสาระสำคัญ แสดงความยินดีในการจัดการประชุมและยืนยันสหรัฐฯ พร้อมให้การสนับสนุนและความร่วมมืออาเซียน และเชิญผู้นำอาเซียนไปร่วมประชุมสุดยอดอาเซียน-สหรัฐฯ สมัยพิเศษในไตรมาสแรกของปี 2563 ที่สหรัฐอเมริกาด้วย</p>
      <figure>
        <img src="https://www.dailynews.co.th/admin/upload/20191104/news_MMJRxhPiUE121840_533.jpg?v=20191104139?v=5687"/>
      </figure>
      <p>ด้านนางนฤมล ภิญโญสินวัฒน์ โฆษกประจำสำนักนายกรัฐมนตรี เปิดเผยหลังการหารือว่า นายกรัฐมนตรีย้ำว่าไทยพร้อมร่วมมืออย่างใกล้ชิดกับรัฐบาลสหรัฐฯ เพื่อส่งเสริมความสัมพันธ์และความร่วมมือทวิภาคีระหว่างกัน และเพื่อประโยชน์ของทั้งสองประเทศ เช่น การลงทุน การต่อต้านการค้ามนุษย์ และการสนับสนุนบทบาทของสหรัฐฯ ในการเพิ่มพูนความร่วมมือกับภูมิภาค พร้อมฝากความระลึกถึงประธานาธิบดีสหรัฐฯ และภริยา โดยหวังว่าจะมีโอกาสได้ต้อนรับที่ประเทศไทย ด้านที่ปรึกษาด้านความมั่นคงสหรัฐฯ แสดงความขอบคุณในการต้อนรับอย่างอบอุ่นของไทย และกล่าวว่าประธานาธิบดีสหรัฐฯ ได้ฝากหนังสือถึงนายกรัฐมนตรี เพื่อย้ำว่าสหรัฐฯ ให้ความสำคัญกับการกระชับความสัมพันธ์กับไทยในฐานะมิตรประเทศอันใกล้ชิด ชื่นชมการดำรงตำแหน่งประธานอาเซียนของไทยในปีนี้ และยืนยันว่าสหรัฐฯ พร้อมมีบทบาทอย่างสร้างสรรค์ในการร่วมมือกับไทยและอาเซียนเพื่อประโยชน์ร่วมกันของภูมิภาคต่อไป<br/><br/>นางนฤมล กล่าวอีกว่า ทั้งสองฝ่ายชื่นชมความร่วมมือไทย-สหรัฐฯ มีความใกล้ชิดและครอบคลุม โดยเฉพาะอย่างยิ่งความสัมพันธ์ด้านความมั่นคง รวมถึงความท้าทายในรูปแบบใหม่ ไทยมุ่งมั่นในการป้องกันและปราบปรามการค้ามนุษย์อย่างเป็นรูปธรรมและต่อเนื่อง สำหรับความร่วมมือด้านเศรษฐกิจทั้งสองฝ่ายยินดีที่การประชุม Indo-Pacific Business Forum ในวันนี้ จะเป็นโอกาสอันดีในการเสริมสร้างความร่วมมือด้านการค้าการลงทุนของภาคเอกชน โดยเฉพาะสาขาโครงสร้างพื้นฐาน พลังงาน ดิจิทัล ทั้งนี้ระหว่างการหารือได้มีการหยิบยกประเด็นการประกาศพักสิทธิ GSP บางส่วนของไทย ซึ่งสหรัฐฯ รับไปพิจารณาอย่างถี่ถ้วนอีกครั้งเพื่อไม่ให้ส่งผลกระทบต่อภาคเอกชนไทย .</p>
    </article>
  </body>
</html>