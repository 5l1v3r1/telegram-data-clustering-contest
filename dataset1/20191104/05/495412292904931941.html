<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/elezioni-emilia-romagna-i-quattro-ostacoli-che-si-frappongono-tra-la-lega-e-il-pd/1943961/"/>
    <meta property="og:site_name" content="IlSussidiario"/>
    <meta property="article:published_time" content="2019-11-04T05:05:25+00:00"/>
    <meta property="og:title" content="ELEZIONI EMILIA-ROMAGNA/ I quattro ostacoli che si frappongono tra la Lega e il Pd"/>
    <meta property="og:description" content="In Emilia il governo del Pd si basa su un intreccio tra amministrazione e territorio che non ha eguali al mondo. Decideranno i “moderati” e gli astenuti"/>
  </head>
  <body>
    <article>
      <h1>ELEZIONI EMILIA-ROMAGNA/ I quattro ostacoli che si frappongono tra la Lega e il Pd</h1>
      <h2>In Emilia il governo del Pd si basa su un intreccio tra amministrazione e territorio che non ha eguali al mondo. Decideranno i “moderati” e gli astenuti</h2>
      <address><time datetime="2019-11-04T05:05:25+00:00">04 Nov 2019, 05:05</time> by <a rel="author" href="https://www.ilsussidiario.net/autori/romano-colozzi/" target="_blank">Romano Colozzi</a></address>
      <p>Caro direttore,<br/>vale sempre il proverbio “Non dire gatto se non l’hai nel sacco”. Avere strappato l’Umbria alla sinistra <a href="https://www.ilsussidiario.net/news/risultati-elezioni-umbria-muore-il-patto-anti-salvini-m5s-e-pd-ripiegano-in-emilia/1942272/">dopo 50 anni di egemonia assoluta</a> e con un distacco fra i due candidati presidente di 20 punti percentuali giustifica ampiamente l’entusiasmo del centrodestra e l’auspicio che la performance possa ripetersi anche in Emilia-Romagna.</p>
      <p>Tuttavia in questa Regione è indispensabile avvicinarsi all’appuntamento del 26 gennaio con convinzione sì, ma con altrettanta prudenza.</p>
      <p>Qui la partita sarà molto più difficile per almeno quattro motivi:</p>
      <p>1. Le malefatte degli amministratori di sinistra (che pure ci sono state) non hanno mai avuto la risonanza mediatica di quelle del Pd umbro: basti pensare al silenziatore che tempestivamente è stato messo all’orribile vicenda di Bibbiano.</p>
      <p>2. La crisi economica (con il conseguente disagio sociale) iniziata un decennio fa ha colpito duro anche in Emilia-Romagna, ma non ha causato un crollo del Pil paragonabile a quello che si è verificato in Umbria.</p>
      <p>3. L’intreccio perverso fra politica, economia, finanza, larghi strati del terzo settore, mondo cooperativo e apparati amministrativi locali e regionali ha ancora oggi in Emilia-Romagna un radicamento e una pervasività che non ha paragoni con nessun’altra situazione.</p>
      <p>4. La capacità di mobilitazione del Pd, pur non paragonabile con quella del vecchio Pci, è ancora tutt’altro che da sottovalutare e sarà sfruttata al limite delle sue potenzialità da un partito che sa che il 26 gennaio si giocherà non un’amministrazione regionale, ma il governo di cui è perno e, probabilmente, il suo destino.</p>
      <p>In una situazione come questa sarà assolutamente decisiva per la vittoria finale la capacità dei candidati di saper parlare non solo alle <i>proprie truppe</i>, già ampiamente sensibilizzate e mobilitate per la battaglia, ma a quelli che da tempo non entrano in gioco e si rifugiano nell’astensionismo.</p>
      <p>A mio giudizio, fra queste centinaia di migliaia di elettori una parte significativa è rappresentata da cittadini cui non viene “naturale” prendere posizione in un assetto politico caratterizzato da fortissime contrapposizioni, che spesso sfociano quasi nell’insulto. A questi va fatta una proposta più ragionata che urlata, fatta di proposte e impegni realistici più che slogan.</p>
      <p>Spero che il centrodestra sappia coprire anche questo spazio politico, garantendosi una vittoria molto probabile.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/giorgia-meloni-contro-report-diretta-streaming-video-oggi-smontiamo-le-fake-news/1945124/"/>
        <a href="https://www.ilsussidiario.net/news/sondaggi-politici-lega-344-di-maio-al-175-per-il-50-governo-ko-entro-un-anno/1944963/"/>
        <a href="https://www.ilsussidiario.net/news/di-maio-stop-negozi-aperti-7-giorni-su-7-scontro-pd-m5s-torna-lasse-con-la-lega/1945319/"/>
        <a href="https://www.ilsussidiario.net/news/massimo-giordano-ex-assessore-regionale-lega-assolto-era-accusato-di-corruzione/1945212/"/>
        <a href="https://www.ilsussidiario.net/news/altra-italia-berlusconi-cosi-sara-la-nuova-fi-qui-mio-erede-bordate-a-carfagna/1944863/"/>
        <a href="https://www.ilsussidiario.net/news/maria-elena-boschi-a-non-e-larena-video-fuori-dal-pd-non-voleva-le-nostre-idee/1945045/"/>
      </related>
    </article>
  </body>
</html>