<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/alappuzha/local-news/2019/11/04/alappuzha-lost-purse-recovered.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-04T05:00:00+00:00"/>
    <meta property="og:title" content="നഷ്ടപ്പെട്ട പഴ്സ് മൂന്നു വർഷത്തിനു ശേഷം ഉടമസ്ഥന് തിരികെ ലഭിച്ചു; കിട്ടിയതിങ്ങനെ..."/>
    <meta property="og:description" content="ഹരിപ്പാട് ∙ നഷ്ടപ്പെട്ട പഴ്സ് 3 വർഷത്തിനു ശേഷം ഉടമസ്ഥന് തിരികെ ലഭിച്ചു. കൊല്ലം കുണ്ടറ സ്വദേശി രാജന്റെ പഴ്സാണ് 2016 സെപ്റ്റംബർ 23ന് ക്ഷേത്ര.Alappuzha News. Alleppey News. ആലപ്പുഴ ജില്ലാ വാർത്തകൾ. District News. Malayalam Regional News. Chuttuvattom Malayala Manorama. ചുറ്റുവട്ടം മലയാള മനോരമ"/>
  </head>
  <body>
    <article>
      <h1>നഷ്ടപ്പെട്ട പഴ്സ് മൂന്നു വർഷത്തിനു ശേഷം ഉടമസ്ഥന് തിരികെ ലഭിച്ചു; കിട്ടിയതിങ്ങനെ...</h1>
      <address><time datetime="2019-11-04T05:00:00+00:00">04 Nov 2019, 05:00</time> by <a rel="author">മനോരമ ലേഖകൻ</a></address>
      <p>ഹരിപ്പാട് ∙ നഷ്ടപ്പെട്ട പഴ്സ് 3 വർഷത്തിനു ശേഷം ഉടമസ്ഥന് തിരികെ ലഭിച്ചു. കൊല്ലം കുണ്ടറ സ്വദേശി രാജന്റെ പഴ്സാണ് 2016 സെപ്റ്റംബർ 23ന് ക്ഷേത്ര ദർശനത്തിനിടെ നഷ്ടപ്പെട്ടത്. വിദേശത്ത് ഡ്രൈവറായിരുന്ന രാജൻ ഹരിപ്പാട്, മണ്ണാറശാല, തുടങ്ങിയ ക്ഷേത്രങ്ങളിൽ കുടുംബസമേതം ദർശത്തിന് എത്തിയതായിരുന്നു. പഴ്സിൽ കേരളത്തിലെയും വിദേശത്തേയും എടിഎം കാർഡുകൾ, ഡ്രൈവിങ് ലൈസൻസുകൾ, പാൻകാർഡ്, ഹെൽത്ത് കാർഡ് തുടങ്ങിയവയും 3000 രൂപയും വിദേശ കറൻസിയും ഉണ്ടായിരുന്നു.</p>
      <p>കുണ്ടറ പൊലീസിൽ പരാതി നൽകിയിരുന്നു. വിദേശത്തെ ഡ്രൈവിങ് ലൈസൻസ് നഷ്ടമായതോടെ രാജന് തിരിച്ച് പോകാൻ കഴിയാത്ത സ്ഥിതിയായി. പിന്നീട് വിദേശത്ത് തിരികെ ചെന്ന് ലൈസൻസ് എടുത്താണ് ഡ്രൈവറായി വീണ്ടും ജോലിയിൽ പ്രവേശിച്ചത്. സ്കന്ദ ഷഷ്ഠിയോടനുബന്ധിച്ച് ഹരിപ്പാട് സുബ്രഹ്മണ്യ ക്ഷേത്രത്തിൽ ഭക്തജനത്തിരക്ക് നിയന്ത്രിക്കാൻ നിയോഗിക്കപ്പെട്ട ഹരിപ്പാട് എമർജൻസി റസ്ക്യൂ ടീം പ്രവർത്തകയ്ക്കാണ് ക്ഷേത്രക്കുളത്തിനു സമീപത്തുനിന്ന് പഴ്സ് കിട്ടിയത്.  പഴ്സ് നനഞ്ഞു കുതിർന്നിരുന്നെങ്കിലും   രേഖകൾക്ക് കുഴപ്പമൊന്നും ഉണ്ടായിരുന്നില്ല. പക്ഷേ പണം നഷ്ടപ്പെട്ടിരുന്നു. ഇന്നലെ രാജന്റെ ഭാര്യ ശോഭന എത്തി പഴ്സ് കൈപ്പറ്റി.</p>
    </article>
  </body>
</html>