<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/world/observe/biliy-dim-ne-bachit-u-diyah-trampa-pidstav-dlya-impichmentu-637438.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-04T05:58:06+00:00"/>
    <meta property="og:title" content="Білий дім не бачить у діях Трампа підстав для імпічменту"/>
    <meta property="og:description" content="«Ніщо тут не може становити «серйозний злочин або проступок», - заявила старша помічниця Трампа, маючи на увазі підстави для імпічменту президента"/>
  </head>
  <body>
    <article>
      <h1>Білий дім не бачить у діях Трампа підстав для імпічменту</h1>
      <address>
        <time datetime="2019-11-04T05:58:06+00:00">04 Nov 2019, 05:58</time>
      </address>
      <h4>«Ніщо тут не може становити «серйозний злочин або проступок», - заявила старша помічниця Трампа, маючи на увазі підстави для імпічменту президента</h4>
      <p>У Білому домі переконані, що прохання президента Дональда Трампа до України розслідувати діяльність колишнього віцепрезидента Джо Байдена не є правопорушенням, яке може стати підставою для імпічменту.</p>
      <p>Про це повідомляє <a href="https://ukrainian.voanews.com/a/5150890.html">«Голос Америки»</a>.</p>
      <p>«Ніщо тут не може становити «серйозний злочин або проступок», - заявила CNN старша помічниця Трампа Келліенн Конвей, маючи на увазі підстави для імпічменту президента, зазначені в конституції США. Заява Конвей пролунала через кілька днів після того, як підконтрольна демократам Палата представників схвалила процедуру розслідування щодо імпічменту Трампа у зв'язку з його діями щодо України», - йдеться в повідомленні.</p>
      <p>Як зазначається, разом із тим Конвей сказала, що їй невідомо, чи вимагав Трамп в обмін на розблокування військової допомоги Україні, щоб Київ розслідував діяльність Джо Байдена і його сина Гантера.</p>
      <p>«Давайте будемо чесними, - сказала вона, - про що там (у телефонній розмові двох лідерів - ред.) не згадувалося, про затримання допомоги. Вони отримали цю допомогу», - наголосила Конвей.</p>
      <p>Старша помічниця господаря Білого дому також зауважила, що Трамп має «велику довіру» до американського розвідувального товариства. Але відмовилася уточнити, чи вірить Трамп висновкам розвідки про те, що саме Москва, а не Київ втручалася у вибори в США у 2016 році, щоб допомогти йому перемогти Гілларі Клінтон</p>
      <p>Як відомо, Дональд Трамп вважає, що інформатор, чиї повідомлення привели до запуску процедури імпічменту, <a href="https://glavcom.ua/world/observe/tramp-vimagaje-rozkriti-osobu-informatora-pro-rozmovu-iz-zelenskim-637390.html">повинен показати себе.</a></p>
      <p>Працівник розвідки, чия скарга призвела до розслідування у Палаті представників імпічменту президента Трампа, готовий відповідати на письмові запитання республіканців.</p>
      <p>Нагадаємо, у неділю газета The Washington Post повідомила, що <a href="https://glavcom.ua/world/observe/the-washington-post-poyasnila-za-shcho-tramp-nenavidiv-ukrajinu-637300.html">Дональд Трамп відчував ненависть до України з перших днів в Білому домі.</a></p>
      <p>До слова, <a href="https://glavcom.ua/world/observe/impichment-trampa-bilij-dim-znovu-zaboronjaje-pratsivnikam-svidchiti-u-kongresi-637379.html">Білий дім знову забороняє працівникам свідчити у Конгресі</a> у рамках процедури імпічменту.</p>
      <p>Декілька днів тому представники Білого дому заявили, що в адміністрації президента США <a href="https://glavcom.ua/news/biliy-dim-mi-gotovi-do-impichmentu-trampa-637135.html">готові до того, що Дональду Трампу можуть оголосити імпічмент.</a></p>
      <p>Нагадаємо, 31 жовтня Палата представників Конгресу <a href="https://glavcom.ua/news/nizhnya-palata-kongresu-progolosuvala-za-poryadok-impichmentu-trampa-636798.html">США більшістю голосів проголосувала за визначення процедури імпічменту</a> президента країни Дональда Трампа. Прийнятий документ передбачає проведення публічних слухань у ході розслідування проти Трампа і оприлюднення стенограм із закритих засідань, а також визначає, які права мають президент США і противники імпічменту в Конгресі.</p>
      <p>Президент США<a href="https://glavcom.ua/world/observe/tramp-vidreaguvav-na-zatverdzhennya-u-kongresi-rezolyuciji-pro-impichment-636833.html"> Дональд Трамп назвав ухвалення резолюції «найбільшим полюванням на відьом</a> за всю американську історію».</p>
      <related>
        <a href="https://glavcom.ua/columns/hara/impichment-mayzhe-oficiyno-637429.html"/>
        <a href="https://glavcom.ua/world/observe/tramp-hotiv-otrimati-dostup-do-vikradenih-listiv-klinton-rozsliduvannja-637333.html"/>
        <a href="https://glavcom.ua/world/observe/ministr-energetiki-ssha-vidmovlyajetsya-svidchiti-na-zakritomu-zasidanni-kongresu-637152.html"/>
      </related>
    </article>
  </body>
</html>