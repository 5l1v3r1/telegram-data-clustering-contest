<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/04/munkaban-a-kalozok-benin-partjainal-penzt-vagy-eletet-jeligevel"/>
    <meta property="og:site_name" content="infostart"/>
    <meta property="article:published_time" content="2019-11-04T05:39:34+00:00"/>
    <meta property="og:title" content="Munkában a kalózok Benin partjainál &quot;pénzt vagy életet&quot; jeligével"/>
    <meta property="og:description" content="Egy horgonyzó norvég hajóról hurcoltak el kilenc embert."/>
  </head>
  <body>
    <article>
      <h1>Munkában a kalózok Benin partjainál "pénzt vagy életet" jeligével</h1>
      <address><time datetime="2019-11-04T05:39:34+00:00">04 Nov 2019, 05:39</time> by <a rel="author">Infostart / MTI</a></address>
      <h3>Egy horgonyzó norvég hajóról hurcoltak el kilenc embert.</h3>
      <p>Kalózok hurcolták el egy norvég tulajdonú teherhajó legénységének kilenc tagját Benin partjainál - közölte vasárnap a hajót üzemeltető J.J. Ugland hajózási társaság.</p>
      <p>A támadók szombaton jutottak fel a Bonita nevű hajóra, amely a nyugat-afrikai ország Cotonou kikötővárosától nem messze horgonyzott. Miután a kalózok magukkal vitték a hajó kapitányát és 8 matrózát, a fedélzeten maradt matrózok riasztották a benini hatóságokat, és kikötöttek Cotonouban.</p>
      <p>"Az Ugland Vészhelyzeteket Elhárító Csoportja kezeli az ügyet (...), és már kapcsolatba lépett az illetékes hatóságokkal" - olvasható a társaság közleményében, amely szerint a matrózok hozzátartozóit is értesítették.</p>
      <p>A hajózási társaság egy szóvivője a Dagens Naeringsliv című norvég gazdasági lapnak azt mondta, hogy az elrabolt matrózok mindegyike Fülöp-szigeteki állampolgárságú.</p>
      <p>A szomáliai kalózok főbb csoportjainak néhány évvel ezelőtti felszámolását követően a tengeri bűnözés súlypontja Kelet-Afrika partvidékéről a Guineai-öböl térségére helyeződött át. A kalózok rendszerint váltságdíjat követelnek az elraboltakért, akiknek általában megkímélik az életét, máskor a hajók rakományát igyekeznek megkaparintani.</p>
    </article>
  </body>
</html>