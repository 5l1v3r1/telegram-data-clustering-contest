<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tengrinews.kz/kazakhstan_news/kazakstandyik-jastardyin-bastyi-3-problemasyi-ataldyi-383200/"/>
    <meta property="og:site_name" content="Tengrinews.kz"/>
    <meta property="article:published_time" content="2019-11-04T05:39:29+00:00"/>
    <meta property="og:title" content="Қазақстандық жастардың басты 3 проблемасы аталды"/>
    <meta property="og:description" content="Қазақстандық жастардың басты 3 проблемасы - жұмыссыздық, баспана және суицид. Бұл туралы ақпарат және қоғамдық даму министрі Дәурен"/>
  </head>
  <body>
    <article>
      <h1>Қазақстандық жастардың басты 3 проблемасы аталды</h1>
      <address> by <a rel="author" href="https://tengrinews.kz/newsauthor/332/" target="_blank">Молдир Калыкова</a></address>
      <p>Қазақстандық жастардың басты 3 проблемасы - жұмыссыздық, баспана және суицид. Бұл туралы ақпарат және қоғамдық даму министрі Дәурен Абаев Жастар жылында атқарылған шаралар туралы айтылған Үкімет отырысы барысында мәлімдеді, - деп хабарлайды <a href="https://kaz.tengrinews.kz/">Tengrinews.kz</a> тілшісі.</p>
      <p>Министр бірінші кезекте жастар жұмыссыздығының деңгейін төмендетіп, онымен күресу керектігін айтады.</p>
      <p>"Басты проблемалардың бірі - жұмыссыздық. 2019 жылдың II тоқсанында Қазақстанда жастар жұмыссыздығының деңгейі 3,7 пайыз болды. Жұмыспен қамтылған жастар арасында бұл 2 миллионнан аса адам деген сөз. Олардың 77 пайызы - жалдамалы қызметкерлер: 388 000 қазақстандық - сауда саласында, 253 000 адам ауыл шаруашылығында, 239 000 қазақстандық білім саласында, 218 000 адам өнеркәсіп саласында. Ал қалғандары өзін-өзі қамтығандар. Бұл аса жақсы көрсеткіш емес. Сондықтан бұл проблемаларды шешу үшін "Жас кәсіпкер" мен "Жас маман" бағдарламаларынан бөлек, басқа да қолжетімді бағдарламалар жүзеге асырылады", - дейді Абаев.</p>
      <p>Қазақстандық жастардың екінші проблемасы деп министр баспана мәселесін атады.</p>
      <p>"Қазіргі уақытта баспананы қолжетімді ету мақсатында көптеген жоба бар. Ендігі жылы жастарға 9 мың пәтер береміз деп отырмыз. Бірақ мұны жастар баспаналы болу үшін міндетті түрде Нұр-Сұлтан, Алматы немесе Шымкент қалаларына көшуі керек деген сөз емес, бұл пәтерлерді алу шарттарының бірі - жастар соңғы екі жыл сол қалада тұрақты тұруы тиіс.</p>
      <p>Жастарға арналған жалға берілетін пәтерлерді 2022 жылдан бастап басқа қалаларда да салу мәселесі қарастырылатынын айтамыз. Әрине, сіздер қолдасаңыздар", - деді Абаев Үкімет отырысы барысында.</p>
      <p>Сондай-ақ, ол жастар арасында суицидтің азаймай жатқанын айтып өтті. Министрдің айтуынша, былтырдың өзінде уәкілетті өкілдер жастар арасында 27 суицидтің алдын алған.</p>
    </article>
  </body>
</html>