<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/kapr-stika-i-candat-o-kvalitni-ryby-z-reky-byl-opet-velky-zajem-20191103.html"/>
    <meta property="og:site_name" content="Deník.cz"/>
    <meta property="article:published_time" content="2019-11-04T05:12:00+00:00"/>
    <meta property="og:title" content="Kapr, štika i candát. O kvalitní ryby z Řeky byl opět velký zájem"/>
    <meta property="og:description" content="/FOTOGALERIE/ Část ryb z rybníku Řeka u Krucemburku na Havlíčkobrodsku už skončila na talířích milovníků tohoto druhu masa. V sobotu 2. listopadu tady totiž rybáři vylovili zhruba 110 metráků ryb, z nichž se prodala přibližně čtvrtina."/>
  </head>
  <body>
    <article>
      <h1>Kapr, štika i candát. O kvalitní ryby z Řeky byl opět velký zájem</h1>
      <address><time datetime="2019-11-04T05:12:00+00:00">04 Nov 2019, 05:12</time> by <a rel="author">Jana Kudrhaltová</a></address>
      <p>U Řeky se v sobotu dopoledne tvořily dlouhé fronty. „Na to, že bylo špatné počasí, přišlo překvapivě hodně lidí. Objem prodaných ryb je podobný jako loni, čili kolem třiceti metráků,“ informoval ředitel Lesního družstva Přibyslav Jiří Svoboda.</p>
      <figure>
        <img src="https://g.denik.cz/39/58/na-rosnicce-cisti-vodu-plovouci-ostruvky-02_denik-150-3x2.jpg"/>
      </figure>
      <aside>
        <a href="https://www.denik.cz/regiony/rybnik-rosnicka-byl-bez-ryb-ted-se-vraceji-kapri-i-vzacni-uhori-20191104.html">Rybník Rosnička byl bez ryb. Teď se vracejí kapři i vzácní úhoři Přečíst článek ›</a>
      </aside>
      <p>Zákazníci měli na výběr ze čtyř druhů ryb. Kilogram kapra vyšel na 70 korun, lína na 100 korun, štika se prodávala za 200 korun za kilogram a za kilogram candáta pak lidé zaplatili 350 korun. „Největší zájem byl už tradičně o kapra, u něhož ta cena byla opravdu lidová. Překvapivě ale šly na odbyt i dravé ryby, takže je vidět, že si lidé potrpí na kvalitu,“ prozradil Svoboda.</p>
      <h3>Velmi kvalitní ryby</h3>
      <p>Právě kvalitou rybího masa je Řeka vyhlášená. „Teče do ní totiž řeka Doubrava, která neprotéká žádnou osídlenou aglomerací a teče čistě lesem. Voda je proto čistá a ryby jsou skutečně velmi kvalitní. I to je nejspíš důvod, proč tam lidé opakované chodí nakupovat,“ přemítal Svoboda.</p>
      <figure>
        <img src="https://g.denik.cz/59/77/0003933874-prostejov-labute-dopravni-predpisy_denik-150-3x2.jpg"/>
      </figure>
      <aside>
        <a href="https://www.denik.cz/regiony/labute-v-prostejove-dodrzuji-predpisy-pres-silnici-pekne-po-prechodu-20191103.html">Přes silnici pěkně po přechodu. Labutě v Prostějově dodržují předpisy Přečíst článek ›</a>
      </aside>
      <p>Rybiček bylo zhruba stejně jako v minulých letech. „Jelikož se nacházíme v rezonanci chráněné krajinné oblasti, máme tam určitou regulaci. To znamená, že nesmíme chovat býložravé ryby, jako je třeba amur nebo tolstolobik, a počet ryb je také snížený, ačkoliv je kapacita rybníka mnohem větší. Za to nám pak správa CHKO vyplácí určitou kompenzaci,“ doplnil Svoboda.</p>
    </article>
  </body>
</html>