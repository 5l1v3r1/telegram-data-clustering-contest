<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/04/liu-shaolin-sandor-feltette-a-magyar-pontot-az-amerikai-i-re"/>
    <meta property="og:site_name" content="infostart"/>
    <meta property="article:published_time" content="2019-11-04T05:57:00+00:00"/>
    <meta property="og:title" content="Liu Shaolin Sándor feltette a magyar pontot az amerikai i-re"/>
    <meta property="og:description" content="Érmekkel jön haza az amerikai rövidpályás gyorskorcsolya világkupaversenyről a magyar csapat."/>
  </head>
  <body>
    <article>
      <h1>Liu Shaolin Sándor feltette a magyar pontot az amerikai i-re</h1>
      <address><time datetime="2019-11-04T05:57:00+00:00">04 Nov 2019, 05:57</time> by <a rel="author">Infostart / MTI</a></address>
      <h3>Érmekkel jön haza az amerikai rövidpályás gyorskorcsolya világkupaversenyről a magyar csapat.</h3>
      <p>Liu Shaolin Sándor ezüstérmet nyert 500 méteren a rövidpályás gyorskorcsolyázók világkupa-sorozatának első, amerikai állomása zárónapján.</p>
      <p>A váltóval olimpiai bajnok magyar versenyző ahogy a pénteki selejtezőben, úgy a negyeddöntőben is megnyerte futamát, míg az elődöntőből a világcsúcstartó kínai Vu Ta-csing mögött másodikként jutott a fináléba. A döntőben ázsiai riválisa mellől a kettes pozícióból rajtolhatott, és végig mögötte korcsolyázva másodikként is ért célba, így az ugyancsak a sprinttávon bronzérmes öccse, Liu Shaoang és Jászapáti Petra szombati bronzérmét túlszárnyalva a legeredményesebb magyar versenyző lett. Ugyanezen a távon kisdöntős és szintén olimpiai bajnok Burján Csaba hetedikként zárt, míg a selejtezőben búcsúzott Sziklási András 45. lett.</p>
      <p>A nőknél a legrövidebb távon a szombaton bronzérmes Jászapáti ezúttal a kisdöntőig jutott, ahol futamát megnyerte, így hatodik helyen végzett. A negyeddöntőben búcsúzott és egyéves kihagyás után visszatért Kónya Zsófia 15., a selejtezőben kiesett és Achilles-ínsérüléséből felépült Sziliczei-Német Rebeka 28. lett. A győzelmet a szombaton 1500 méteren diadalmaskodó kanadai Kim Boutin szerezte meg.</p>
      <p>A magyaroknak 1000 méteren kevesebb babér termett, ugyanis legjobbként az ausztrál születésű Lockett Deanna a kisdöntőben negyedik helyen végzett, így összesítésben kilencedik lett, míg Bácskai Sára Luca a pénteki selejtezőben búcsúzott. A győzelmet a szám holland olimpiai bajnoka, Suzanne Schulting szerezte meg. A férfiaknál Liu Shaoangot kizárták a negyeddöntőben, így 17. lett, míg a selejtezőben kiesett Varnyú Alex 22., az amerikai születésű Krueger Cole 26. helyen végzett. Az aranyérem a szombaton 500 méteren is győztes dél-koreai Hvang Tae Hon nyakába került.</p>
      <p>Az olimpiai, Európa-bajnok és vk-címvédő, egyúttal világcsúcstartó férfi magyar váltó Liu Shaolin Sándor, Liu Shaoang, Burján Csaba és Varnyú Alex összeállításban a kisdöntőt megnyerve ötödik helyen végzett, az aranyérem az oroszoké lett. A nők 3000 méteres stafétáját Kína nyerte, míg a negyeddöntős magyarok 11. helyen zártak.</p>
      <p>A vk jövő péntektől vasárnapig a kanadai Montrealban folytatódik.</p>
      <p>
        <i>Nyitókép: Czeglédi Zsolt</i>
      </p>
    </article>
  </body>
</html>