<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/739898"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T05:00:00+00:00"/>
    <meta property="og:title" content="7 ผู้นำอาเซียนบอยคอตประชุมร่วมกับผู้แทนสหรัฐ"/>
    <meta property="og:description" content="นายโรเบิร์ต โอไบรอัน ผู้แทนพิเศษของประธานาธิบดีโดนัลด์ ทรัมป์ กล่าวว่าผู้นำสหรัฐเชิญผู้นำอาเซียนร่วมประชุม 'เป็นกรณีพิเศษ' ที่อเมริกาในปีหน้า พร้อมทั้งยืนยันรัฐบาลวอชิงตัน 'ไม่มีทางทอดทิ้ง' ภูมิภาคแห่งนี้ แต่ผู้นำอาเซียน 7 ประเทศไม่เข้าร่วมประชุมกับโอไบรอัน"/>
  </head>
  <body>
    <article>
      <h1>7 ผู้นำอาเซียนบอยคอตประชุมร่วมกับผู้แทนสหรัฐ</h1>
      <address>
        <time datetime="2019-11-04T05:00:00+00:00">04 Nov 2019, 05:00</time>
      </address>
      <p>
        <b>นายโรเบิร์ต โอไบรอัน ผู้แทนพิเศษของประธานาธิบดีโดนัลด์ ทรัมป์ กล่าวว่าผู้นำสหรัฐเชิญผู้นำอาเซียนร่วมประชุม "เป็นกรณีพิเศษ" ที่อเมริกาในปีหน้า พร้อมทั้งยืนยันรัฐบาลวอชิงตัน "ไม่มีทางทอดทิ้ง" ภูมิภาคแห่งนี้ แต่ผู้นำอาเซียน 7 ประเทศไม่เข้าร่วมประชุมกับโอไบรอัน</b>
      </p>
      <p>สำนักข่าวต่างประเทศรายงานจากกรุงเทพมหานคร เมื่อวันที่ 4 พ.ย. ว่าบรรยากาศของการประชุมอาเซียน-สหรัฐ ครั้งที่ 7 ซึ่งมีขึ้นเมื่อวันจันทร์ และเป็นหนึ่งในการหารือกลุ่มย่อยรายการสำคัญของการประชุมสุดยอดสมาคมประชาชาชาติแห่งเอเชียตะวันออกเฉียงใต้ ( อาเซียน ) ที่ไทยเป็นเจ้าภาพในปีนี้ "แตกต่าง" จากหลายปีที่ผ่านมา เนื่องจากผู้แทนของรัฐบาลวอชิงตันไม่ใช่ประธานาธิบดีหรือรองประธานาธิบดี แต่เป็น "ผู้แทนพิเศษในนามประธานาธิบดีสหรัฐ" คือนายโรเบิร์ต โอไบรอัน ที่ปรึกษาด้านความมั่นคงแห่งชาติประจำทำเนียบขาว<br/> </p>
      <figure>
        <iframe data-src="https://twitter.com/MayWongCNA/status/1191215715153375232?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191104/news_MaHbaMOFBT120917_533.jpg?v=20191104179?v=2108"/>
      </figure>
      <p><b>นายโรเบิร์ต โอไบรอัน ที่ปรึกษาด้านความมั่นคงแห่งชาติประจำทำเนียบขาว<br/></b><br/>ทั้งนี้ การที่โอไบรอันไม่ถือเป็นสมาชิกในคณะรัฐบาลชุดปัจจุบันของทรัมป์ สมาชิกอาเซียนเกือบทั้งหมดจึงส่งรมว.กระทรวงการต่างประเทศเช้าร่วมหารือแทน โดยมีเพียงไทยในฐานะเจ้าภาพ นายกรัฐมนตรีเหวียน ซวน ฟุก ของเวียดนาม ซึ่งจะทำหน้าที่ประธานอาเซียนในปีหน้า และนายทองลุน สีสุลิด นายกรัฐมนตรีลาวเท่านั้น เข้าร่วมประชุมด้วยตัวเอง<br/> </p>
      <figure>
        <iframe data-src="https://twitter.com/gmanews/status/1191216627804590080?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191104/news_rdDhtzGKpZ121000_533.jpg?v=20191104179?v=8658"/>
      </figure>
      <p><b>พล.อ.ประยุทธ์ จันทร์โอชา และนายทองลุน สีสุลิด นายกรัฐมนตรีลาว สอนนายโรเบิร์ต โอไบรอัน "จับมือแบบอาเซียน"</b><br/> <br/>อย่างไรก็ตาม โอไบรอันย้ำว่าสหรัฐ "ไม่มีทางทอดทิ้ง" เอเชียตะวันออกเฉียงใต้ ซึ่งกำลังตกอยู่ภายใต้ "การข่มขู่คุกคาม" จากจีน โดยเฉพาะสถานการณ์ในทะเลจีนใต้ และได้อ่านจดหมายของทรัมป์ต่อที่ประชุม เชิญผู้นำสมาชิกอาเซียนทั้ง 10 ประเทศ ร่วมประชุม "วาระพิเศษ" ที่สหรัฐในช่วงต้นปีหน้า โดยทำเนียบขาวจะแจ้งกำหนดการอย่างเป็นทางการอีกครั้ง</p>
      <figure>
        <img src="https://www.dailynews.co.th/admin/upload/20191104/news_PTNyRzcgUx121024_533.jpg?v=20191104179?v=2257"/>
      </figure>
      <p>
        <b>นายวิลเบอร์ รอสส์ รมว.กระทรวงพาณิชย์สหรัฐ</b>
      </p>
      <figure>
        <iframe data-src="https://twitter.com/markets/status/1191174086421925890?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ในอีกด้านหนึ่ง นายวิลเบอร์ รอสส์ รมว.กระทรวงพาณิชย์สหรัฐ กล่าวต่อที่ประชุมสุดยอดธุรกิจและการลงทุนอาเซียน ( เอบิส ) ว่ารัฐบาลวอชิงตัน "ให้ความสำคัญ มุ่งมั่นและต้องการมีส่วนร่วมในระดับสูงสุด" ต่อภูมิภาคอินโด-แปซิฟิก และยืนยันการเจรจาการค้ากับทุกประเทศในภูมิภาค "อย่างเป็นธรรม" แม้รอสส์กล่าวการบรรลุข้อตกลงการค้า "เฟส 1 " กับจีน "มีความคืบหน้า" แต่หนทางสู่การลงนาม "ยังไม่แน่นอน" จากการที่ทรัมป์และประธานาธิบดีสี จิ้นผิง ยังไม่มีแผนพบกัน หลังชิลียกเลิกการจัดประชุมความร่วมมือทางเศรษฐกิจเอเชีย-แปซิฟิก ( เอเปก ) ในปีนี้ ซึ่งกำหนดการเดิมคือระหว่างวันที่ 16 ถึง 17 พ.ย. นี้ เนื่องจากสถานการณ์ประท้วงในประเทศยังรุนแรง.<br/><br/><b>เครดิตภาพ : REUTERS, AP</b></p>
    </article>
  </body>
</html>