<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/nikab-og-utrygg-iver-etter-toleranse/71766684"/>
    <meta property="og:site_name" content="Dagbladet.no"/>
    <meta property="article:published_time" content="2019-11-04T05:00:00+00:00"/>
    <meta property="og:title" content="Nikab og utrygg iver etter toleranse"/>
    <meta property="og:description" content="Det er skremmende og trist at KrFU vil sette de voksne i skolen sin frihet til å dekke til ansiktet sitt, foran friheten og tryggheten til barna i samfunnet vårt."/>
  </head>
  <body>
    <article>
      <h1>Nikab og utrygg iver etter toleranse</h1>
      <h2>Det er skremmende og trist at KrFU vil sette de voksne i skolen sin frihet til å dekke til ansiktet sitt, foran friheten og tryggheten til barna i samfunnet vårt.</h2>
      <address><time datetime="2019-11-04T05:00:00+00:00">04 Nov 2019, 05:00</time> by <a rel="author">Christine Elise Hartvigsen, sentralstyremedlem i Fremskrittspartiets Ungdom</a></address>
      <figure>
        <img src="https://dbstatic.no/71769486.jpg?imageId=71769486&amp;x=15.189873417722&amp;y=22.151898734177&amp;cropw=67.932489451477&amp;croph=40.928270042194&amp;width=322&amp;height=195"/>
        <figcaption>Christine Elise Hartvigsen Vis mer</figcaption>
      </figure>
      <p><b>Forrige helg avholdt</b> KrFU sitt landsmøte hvor de gikk inn for å tillate voksne i skolen å bære nikab i klasserommet. I fjor vedtok Stortinget at man skal forby bruk av ansiktsdekkende plagg i undervisningssituasjoner. KrFU er på så ville veier i sin toleranseiver, at de glemmer at forbudet først og fremst ble innført for barnas skyld.</p>
      <p><b>KrFU argumenterer med</b> at man ikke bør skille mellom ulike religiøse plagg, og at man derfor bør åpne for bruk av nikab i klasserommet. Det KrFU åpenbart har misforstått er at dette forbudet ikke handler om å skille mellom religioner, men om å sikre at barna i skolen kan se ansiktet på læreren sin, og dermed sikre god kommunikasjon og godt læringsmiljø.</p>
      <p><b>At KrFU nå er villig til </b>å sette tryggheten for barna våre på spill, mener jeg er høyst bekymringsfull. Med dette forslaget kan man i ytterste konsekvens ende opp med at lærere kan undervise iført finlandshette. Det er ikke slik det bør være på skolene våre.</p>
      <p>For å sikre god kommunikasjon, et trygt læringsmiljø og et godt pedagogisk arbeid i skolen, er man avhengig av at vi kan se ansiktene til hverandre.</p>
      <p><b>Barn og ungdom trenger</b> forutsigbarhet og trygghet, men kanskje mest av alt trenger de trygge voksne som de kjenner og som de kan snakke med. Det er åpenbart at det vil være vanskeligere for barn å skape gode relasjoner til de voksne, om de aldri får muligheten til å se ansiktene deres.</p>
      <p>Skolen i dag skal bidra til å utvikle barn til å bli selvstendige mennesker som skal løse framtidas utfordringer. Det legges stor vekt på at barna skal lære seg å forstå sosiale koder og på å samhandle med andre. Skolen er så mye mer enn lesing, skriving, pluss og minus. Skolen handler om å legge til rette for at barna skal kunne utvikle seg og få gode liv. Å tillate at de voksne dekker til ansiktene sine, vil være å sette en stor brems i den viktige jobben skolene i dette landet gjør.</p>
      <p><b>Denne saken handler om</b> barna våre, og hvordan vi som politikere skal legge til rette for at de skal få en best mulig opplæring og utvikling gjennom skolen. Det er skremmende og trist at KrFU vil sette de voksnes frihet til å dekke til ansiktet sitt foran friheten og tryggheten til barna i samfunnet vårt.</p>
    </article>
  </body>
</html>