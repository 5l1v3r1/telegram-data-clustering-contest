<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kultura/2019/11/04/sosem-latott-csodak-durer-caravaggio-bernini-alkotasai"/>
    <meta property="og:site_name" content="infostart"/>
    <meta property="article:published_time" content="2019-11-04T05:21:00+00:00"/>
    <meta property="og:title" content="Sosem látott csodák, Dürer, Caravaggio, Bernini alkotásai"/>
    <meta property="og:description" content="Az őszi-téli múzeumi szezonban két nagyszabású tárlattal várja Bécs a látogatókat. Az Albertinában Albrecht Dürer 140 alkotását állítják ki, a Szépművészeti Múzeumban pedig a kora barokk két kiemelkedő művészének, Caravaggionak és Bernininek a festményei és szobrai láthatóak."/>
  </head>
  <body>
    <article>
      <h1>Sosem látott csodák, Dürer, Caravaggio, Bernini alkotásai</h1>
      <address><time datetime="2019-11-04T05:21:00+00:00">04 Nov 2019, 05:21</time> by <a rel="author">InfoRádió</a></address>
      <h3>Az őszi-téli múzeumi szezonban két nagyszabású tárlattal várja Bécs a látogatókat. Az Albertinában Albrecht Dürer 140 alkotását állítják ki, a Szépművészeti Múzeumban pedig a kora barokk két kiemelkedő művészének, Caravaggionak és Bernininek a festményei és szobrai láthatóak.</h3>
      <p>Az Albertinában őrzik Dürer rajzainak világszinten is legjelentősebb gyűjteményét. A 15-16. századból származó grafikák érzékenyek, sérülékenyek, ezért 2003 óta először láthatja az anyagot a nagyközönség. Az Albertina <a href="https://www.albertina.at/en/exhibitions/albrecht-duerer/">kiállításának</a> középpontjában az a száz grafika áll, amely a múzeum gyűjteményébe tartozik és amely Dürer halála, 1528 óta együtt maradt.</p>
      <p>Látható a tárlaton a fiatal Nyúl és az Imádkozó kezek című rajz is, valamint Dürer rinocérosza. Az Albertina múzeum igazgatója, Klaus Albrecht Schröder úgy fogalmazott, Dürer egyedülálló grafikáival, nyomataival szerezte meg a legtöbb elismerést korában,</p>
      <blockquote>művészetének csúcsa pedig a természet megfigyelése volt.</blockquote>
      <p>A tárlaton látható rajzok és nyomatok egy részé más múzeumokból érkezett, egyebek mellett a firenzei Uffizi képtár tucatnyi képet adott kölcsön, köztük az 1504-ben készült Királyok imádása című festményt, de a madridi Pradóból, valamint a berlini Gemäldegalerie-ből és a londoni Nemzeti Galériából is érkeztek művek. A tárlat Bécsben január 6-ig látogatható. A kiállítást az amszterdami Rijksmuseummal együttműködve hozták létre, így 2020 tavaszától Hollandiában tekinthető meg.</p>
      <h4>Caravaggio &amp; Bernini</h4>
      <p>A Bécsi Szépművészeti Múzeumban pedig január 19-ig látogatható a Caravaggio és Bernini <a href="https://caravaggio-bernini.khm.at/en/">tárlat</a>, amely a 17. század eleji kora barokkot, Róma kibontakozó forradalmi művészetét mutatja be. Amíg a reneszánsz stílusát a portrék arányossága és a tájképek természethűsége jellemezte, addig Caravaggio és Bernini az alakok érzelmeire helyezték a hangsúlyt. A valóság és az érzelemvilág eme összekapcsolódása újszerűnek számított a korban.</p>
      <p>A Caravaggio festményeit és Bernini szobrászatát bemutató tárlat</p>
      <blockquote>a két technika egymás mellé helyezésével új perspektívát nyit a kor művészetére.</blockquote>
      <p>De más barokk alkotóktól is megjelennek itt művek, például a 17. század talán leghíresebb festőművésznőjének, Artemisia Gentileschinek az egyik festménye, a Mária Magdolna extázisban, amely képet még sohasem mutatták be nyilvános kiállításon. A tárlaton 70 mű szerepel, ilyen nagyszabású válogatás a kiemelkedő Caravaggio és a Bernini műalkotásokból eddig csak Olaszországban volt látható. A bécsi művészettörténeti múzeum meghosszabbított nyitvatartással, este fél kilencig várja a látogatókat csütörtökön, szombaton és vasárnap.</p>
      <p>
        <i>Nyitókép: Bécsi Szépművészeti Múzeum</i>
      </p>
      <p>
        <b>Kapcsolódó hang</b>
      </p>
      <p>Dürer, Caravaggio és Bernini – kiállítások Bécsben</p>
      <figure>
        <audio src="https://infostart.hu/audio/00004/00004c50b.mp3"/>
      </figure>
      <p> </p>
    </article>
  </body>
</html>