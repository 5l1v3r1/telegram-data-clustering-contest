<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/politics/soratnicya-yanukovicha-rozkazala-pro-pidgotovku-perevorotu-v-ukrajini-637444.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-04T05:33:01+00:00"/>
    <meta property="og:title" content="Соратниця Януковича розказала про підготовку перевороту в Україні"/>
    <meta property="og:description" content="Лукаш стверджує, що «якась політична сила» має намір позбавити влади президента Зеленсього через розведення сил на Донбасі"/>
  </head>
  <body>
    <article>
      <h1>Соратниця Януковича розказала про підготовку перевороту в Україні</h1>
      <address>
        <time datetime="2019-11-04T05:33:01+00:00">04 Nov 2019, 05:33</time>
      </address>
      <h4>Лукаш стверджує, що «якась політична сила» має намір позбавити влади президента Зеленсього через розведення сил на Донбасі</h4>
      <p>Ексміністр юстиції України часів Віктора Януковича Олена Лукаш стверджує, що в Україні готується державний переворот: президента Володимира Зеленського начебто намагаються повалити. </p>
      <p>Про це Лукаш заявила в ефірі телеканалу <a href="https://video.112.ua/lukash-raskachivayut-situaciyu-ne-potomu-chto-razvedenie-voysk-a-potomu-chto-hotyat-svergnut-zelenskogo-308174.html">«112 Україна»</a>.</p>
      <p>Вона розповіла, що «якась політична сила» має намір позбавити влади українського лідера через <a href="https://glavcom.ua/news/shtab-oos-rozvedennya-sil-v-zolotomu-zavershilosya--637097.html">розведення сил на Донбасі</a>, виставивши все як капітуляцію.</p>
      <p>«Зеленського намагаються повалити. Привід прекрасний: капітулянт», - зазначила Лукаш, яка перебуває в Україні під слідством.</p>
      <p>За її словами, при Зеленському політика в країні перетворилася в «плеяду скандалів», а свобода слова «перебуває під питанням». </p>
      <p>«Але все одно стало відносно легше: вже не так інтенсивно виганяють людей з церков, вже не так сильно розділяють людей на «своїх» і «чужих», «п'яту колону» і «патріотичну колону»», - заявила вона.</p>
      <p>Нагадаємо, у жовтні прокурори Генеральної прокуратури <a href="https://glavcom.ua/news/genprokuratura-povidomila-lukash-pro-zminu-pidozri-633459.html">повідомили про зміну раніше повідомленої підозри колишньому Міністру юстиції України Олені Лукаш</a>, а також іншим особам у заволодінні чужим майном шляхом зловживання службовою особою своїм службовим становищем, вчиненому за попередньою змовою групою осіб, та службовому підробленні.</p>
      <p>В Генпрокуратурі заявили, що триває досудове розслідування за ознаками кримінальних правопорушень, передбачених ч. 5 ст. 191 (привласнення, розтрата майна або заволодіння ним шляхом зловживання службовим становищем), ч. 2 ст. 366 (службове підроблення) КК України.</p>
      <p>Раніше сама Лукаш <a href="https://glavcom.ua/news/gpu-viklikala-na-dopit-yak-pidozryuvanu-eksministra-chasiv-yanukovicha-lukash-632086.html">повідомила у соцмережі, що Генпрокуратура викликала її на допит.</a></p>
      <p>Лукаш була призначена на посаду міністра юстиції у липні 2013 року, у січні 2014-го вона пішла у відставку.</p>
      <related>
        <a href="https://glavcom.ua/columns/vadymdenysenko/shcho-chekaje-na-ukrajinu-pislya-kapitulyaciji-636766.html"/>
        <a href="https://glavcom.ua/news/gpu-viklikala-na-dopit-yak-pidozryuvanu-eksministra-chasiv-yanukovicha-lukash-632086.html"/>
        <a href="https://glavcom.ua/publications/komu-vin-tut-potribniy-shcho-dumayut-kolishni-soratniki-yanukovicha-pro-yogo-povernennya-627831.html"/>
      </related>
    </article>
  </body>
</html>