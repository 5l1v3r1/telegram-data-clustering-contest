<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/generali/1944901/"/>
    <meta property="og:site_name" content="IlSussidiario"/>
    <meta property="article:published_time" content="2019-11-04T05:06:12+00:00"/>
    <meta property="og:title" content="FINANZA/ Generali, Cattolica, Unipol: quei big delle polizze al crocevia bancario"/>
    <meta property="og:description" content="Il caso Mediobanca-Generali, la crisi al vertice di Cattolica, le mosse di Unipol dietro Bper: il nuovo risiko bancassicurativo"/>
  </head>
  <body>
    <article>
      <h1>FINANZA/ Generali, Cattolica, Unipol: quei big delle polizze al crocevia bancario</h1>
      <h2>Il caso Mediobanca-Generali, la crisi al vertice di Cattolica, le mosse di Unipol dietro Bper: il nuovo risiko bancassicurativo</h2>
      <address><time datetime="2019-11-04T05:06:12+00:00">04 Nov 2019, 05:06</time> by <a rel="author" href="https://www.ilsussidiario.net/autori/nicola-berti/" target="_blank">Nicola Berti</a></address>
      <p>La crisi scoppiata al vertice di Cattolica Assicurazioni – dove il Ceo Alberto Minali è stato bruscamente giubilato dal Consiglio d’amministrazione – è l’ultimo passaggio di un’escalation di scosse sulla faglia bancassicurativa. Anche il caso Cattolica – secondo le indiscrezioni – sarebbe infatti maturato sulla proposta del Ceo di un’alleanza con Il gruppo Ubi Banca: cui sarebbe stato funzionale un aumento di capitale, rendendo propizia la trasformazione in S.p.A. della compagnia. Pur essendo quotata in Borsa da molti anni, Cattolica è infatti tuttora una cooperativa: dove anche un importante investitore istituzionale come Berkshire di Warren Buffett (primo azionista con oltre il 9%) conta in assemblea per un voto-testa come il possessore di poche decine di azioni. Impossibile in questa situazione spingere oltre lo sviluppo strategico del gruppo e le sue esigenze di capitalizzazione.</p>
      <p>Al di là del contenuto specifico, Cattolica stava emergendo come tassello rilevante di un riassetto bancario atteso da tempo. Il polo veronese, infatti, è già alleato di BancoBpm: l’altro gruppo creditizio ex cooperativo che con Ubi si colloca immediatamente alle spalle dei due “campioni” Intesa Sanpaolo e UniCredit. E un matrimonio fra BancoBpm e Ubi è appunto una delle ipotesi di lavoro attorno a cui stanno ragionando gli analisti di Piazza Affari. Negli ultimi giorni, tuttavia, si sarebbe inserita Bper: l’ex Popolare emiliana che – dopo la trasformazione in S.p.A. – ha accolto nel suo azionariato in posizione rilevante Unipol,  altro player assicurativo nazionale di primo livello.</p>
      <p>Una nuova stagione di grandi manovre finanziarie ha comunque registrato il suo avvio eclatante ancora sul crinale bancassicurativo. La scalata avviata da Leonardo Del Vecchio su Mediobanca sotto i riflettori di Borsa si muove fra sportelli e polizze. Queste ultime sono quelle delle Generali tuttora leader in Italia anche se meno “gigantesca” di un tempo a livello europeo – mentre gli sportelli sono in realtà quelli di <a href="https://www.ilsussidiario.net/news/spy-finanza-esuberi-in-banca-e-patrimoniale-in-arrivo-per-litalia/1915034/">UniCredit</a>: primo azionista singolo di Mediobanca nonché direttamente partecipato dallo stesso Del Vecchio.</p>
      <p>Il mercato punta su due opzioni: la cessione del pacchetto di UniCredit in piazzetta Cuccia, oppure nuove combinazioni strategiche fra UniCredit e Mediobanca-Generali favorite dal ruolo pro-attivo assunto da Del Vecchio e – dietro di lui – da Francesco Gaetano Caltagirone. Una suggestione che – nel “miglio quadrato” ambrosiano – circola da almeno un decennio: da quando la vecchia Banca Commerciale Italiana si sganciò da Mediobanca per confluire in Intesa. Successivamente le altre due azioniste storiche (UniCredit e Capitalia) si fusero. Ma nessuno può dimenticare che poco meno di tre anni fa – sulla scia dell’attivismo del governo Renzi – proprio Intesa Sanpaolo tentò senza successo un’Opas non ostile sulle stesse <a href="https://www.ilsussidiario.net/news/economia-e-finanza/2019/1/26/generali-del-vecchio-caltagirone-e-il-risiko-per-il-nuovo-cda/1840077/">Generali</a>.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/borsa-italiana-oggi-piazza-affari-guarda-ai-23-500-punti-6-novembre-2019/1945733/"/>
        <a href="https://www.ilsussidiario.net/news/caos-ilva-sapelli-azionista-privato-e-sostegno-dello-stato-ecco-come-fare/1945654/"/>
        <a href="https://www.ilsussidiario.net/news/ilva-fca-generali-e-le-prove-di-un-governo-perfetto-per-il-saccheggio/1945810/"/>
        <a href="https://www.ilsussidiario.net/news/bce-e-politica-il-compromesso-tra-falchi-e-colombe-che-serve-dopo-draghi/1944812/"/>
        <a href="https://www.ilsussidiario.net/news/borsa-italiana-oggi-piazza-affari-attende-nuove-trimestrali-5-novembre-2019/1945256/"/>
        <a href="https://www.ilsussidiario.net/news/svimez-dal-reddito-di-cittadinanza-a-taranto-le-cure-per-non-morire-di-sussidi/1945500/"/>
      </related>
    </article>
  </body>
</html>