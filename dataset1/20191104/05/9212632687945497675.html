<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/513698/nabila-faizal-nyata-unggul"/>
    <meta property="og:site_name" content="HM Online"/>
    <meta property="article:published_time" content="2019-11-04T05:30:26+00:00"/>
    <meta property="og:title" content="Nabila, Faizal nyata unggul"/>
    <meta property="og:description" content="ANUGERAH Skrin 2019 (ASK2019) menutup tirainya Jumaat lalu dengan kemenangan besar berpihak pada drama Di Sisi karya arahan Wan Afzam Wan Daud sebagai Drama Terbaik."/>
  </head>
  <body>
    <article>
      <h1>Nabila, Faizal nyata unggul</h1>
      <address><time datetime="2019-11-04T05:30:26+00:00">04 Nov 2019, 05:30</time> by <a rel="author">Oleh Syanty Octavia Amry</a></address>
      <p>ANUGERAH Skrin 2019 (ASK2019) menutup tirainya Jumaat lalu dengan kemenangan besar berpihak pada drama Di Sisi karya arahan Wan Afzam Wan Daud sebagai Drama Terbaik.</p>
      <p>Drama terbitan Unit Drama TV, RTM itu turut memenangi empat kategori lain iaitu Pengarah Terbaik Drama, Pelakon Pembantu Lelaki Terbaik Drama (Ruzaidi Rahman), Lakon TV Terbaik (Amin Masyur) dan Penyunting Drama Terbaik (Izar Masuri).</p>
      <p>Bagaikan menghimpun bakat profesional dan serba boleh, kemenangan pelakon dan penggiat seni pada malam berkenaan seperti mencapai sasaran penonton.</p>
      <p>Bersesuaian dengan watak masing-masing atas kemenangan yang diterima, Nabila Huda juga terkejut apabila dinobatkan Pelakon Wanita Terbaik Drama menerusi drama Dia Tidak Berdosa.</p>
      <p>Mengakui naskhah berat itu begitu sebati dengan jiwanya, walaupun pada awal kelu apabila diumumkan sebagai pemenang, Nabila bersyukur dan gembira atas penghargaan yang diterima.</p>
      <figure>
        <img src="https://assets.hmetro.com.my/images/articles/04hmdidiemrnang_1572816610.jpg"/>
        <figcaption>KUALA LUMPUR 01 NOVEMBER 2019. Pemenang Pelakon Wanita Terbaik Filem, Diana Dianelle pada malam Anugerah Skrin 2019 di Pusat Dagangan Dunia Putra (PWTC). NSTP/NURUL SYAZANA ROSE RAZMAN</figcaption>
      </figure>
      <p>“Ini antara anugerah yang saya nanti-nantikan kerana bakat kami sebagai pelakon dinilai juri profesional bukannya menerusi undian peminat.</p>
      <p>“Rasa terharu dan sangat gembira atas anugerah diterima dan ini anugerah ketiga saya terima pada Anugerah Skrin,” katanya.</p>
      <p>Bercakap mengenai wataknya dalam Dia Tidak Berdosa, Nabila mengakui, sejak dulu dia memang gemarkan watak berat seperti itu.</p>
      <p>“Tidak tahu mengapa lebih selesa membawakan watak berat malah saya berasa peranan sebegitu sudah sebati dengan jiwa sehingga sukar menjayakan watak ringan atau komedi,” katanya.</p>
      <p>Sementara itu, Faizal Hussein memenangi kategori Pelakon Lelaki Terbaik Drama menerusi drama Samad Tedung.</p>
      <p>Faizal berkata, kemenangan itu diharap dapat membuka mata ramai penerbit tempatan dengan memberi bayaran setimpal terhadap lakonan yang diberikan.</p>
      <figure>
        <img src="https://assets.hmetro.com.my/images/articles/04hmask2019menangusin_1572816615.jpg"/>
      </figure>
      <p>“Saya anggap kemenangan ini peluang yang diberikan Allah SWT untuk bekerja lebih keras.</p>
      <p>“Memang sudah lama tunggu anugerah seperti ini, walaupun sebelum ini pernah tercalon dan ramai menjangkakan saya akan menang, akhirnya tidak, tapi saya tak pernah berputus asa.</p>
      <p>“Malah kemenangan diterima kali ini bukan alasan untuk saya ‘demand’ bayaran sebaliknya setiap harga yang diberikan rasanya setimpal dengan lakonan dipersembahkan,” katanya.</p>
      <p>Malam anugerah yang berlangsung di Pusat Dagangan Dunia Putra (PWTC), Kuala Lumpur itu juga dimeriahkan dengan persembahan artis seperti Datuk Jamal Abdillah, Sissy Imann, Syamel, Ernie Zakri, Hael Husaini, Dayang Nurfaizah, Ayda Jebat dan Santesh.</p>
      <p>Turut dihiburkan persembahan daripada The MADgicians, 2Twenty2 Squad, Ebby Yus, Issey, Zizi Kirana, Andi Bernadee, Psycusix dan 10 protege Mentor Milenia 2019.</p>
      <p>Mengekalkan konsep tiada pengacara utama, ASK2019 diserikan dengan penampilan pasangan selebriti Zizan Razak, Nabila Huda, Rozita Che Wan, Zain Saidin, Siti Sarah, Shuib, Shaheizy Sam, Syatila Melvin, Eira Syazira, Azad Jasmin, Elly Mazlein dan Shuk Sahar.</p>
      <related>
        <h4>Berita Berkaitan</h4>
        <a href="https://www.hmetro.com.my/rap/2019/11/513090/di-sisi-bolot-lima-kategori"/>
        <a href="https://www.hmetro.com.my/utama/2018/11/391433/kemanisan-di-sebalik-kesukaran"/>
        <a href="https://www.hmetro.com.my/rap/2018/06/353173/harum-di-pentas-dunia"/>
        <a href="https://www.hmetro.com.my/utama/2019/05/457607/gandingan-sering-dinanti"/>
        <a href="https://www.hmetro.com.my/rap/2019/04/444470/platform-digital-nur-2"/>
        <a href="https://www.hmetro.com.my/utama/2018/02/315334/berlakon-guna-pakaian-sendiri"/>
        <a href="https://www.hmetro.com.my/utama/2018/11/391738/kemuncak-debaran-malam-ini"/>
        <a href="https://www.hmetro.com.my/utama/2019/01/408114/elak-lukakan-hati-suami"/>
      </related>
    </article>
  </body>
</html>