<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/739906"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T05:35:00+00:00"/>
    <meta property="og:title" content="จ่อร้องป.ป.ช.สอบ'เต้'อ้างตั้งตนเป็น'ผู้นำฝ่ายค้านอิสระ'"/>
    <meta property="og:description" content="“ศรีสุวรรณ”จ่อร้อง ป.ป.ช.สอบ'เต้' ตั้งตนเป็น”ผู้นำฝ่ายค้านอิสระ” ส่อขัดจริยธรรมร้ายแรง"/>
  </head>
  <body>
    <article>
      <h1>จ่อร้องป.ป.ช.สอบ'เต้'อ้างตั้งตนเป็น'ผู้นำฝ่ายค้านอิสระ'</h1>
      <address>
        <time datetime="2019-11-04T05:35:00+00:00">04 Nov 2019, 05:35</time>
      </address>
      <p>
        <b>“ศรีสุวรรณ”จ่อร้อง ป.ป.ช.สอบ"เต้" ตั้งตนเป็น”ผู้นำฝ่ายค้านอิสระ” ส่อขัดจริยธรรมร้ายแรง</b>
      </p>
      <p>เมื่อวันที่ 4 พ.ย. นายศรีสุวรรณ จรรยา เลขาธิการสมาคมองค์การพิทักษ์รัฐธรรมนูญไทย เปิดเผยว่า ตามที่นายมงคลกิตติ์ สุขสินธารานนท์ หัวหน้าพรรคไทยศรีวิไลย์ ได้โชว์หนังสือคำสั่งแต่งตั้งตัวเองเป็นผู้นำฝ่ายค้านอิสระ พร้อมเผยว่าเมื่อวันที่ 13 ส.ค. ที่ผ่านมา พรรคไทยศรีวิไลย์ได้แถลงออกจากการเป็นพรรคร่วมรัฐบาลมาอยู่ในสถานะฝ่ายค้านอิสระ ต่อมาวันที่ 10 ก.ย. พรรคประชาธรรมไทย ได้แถลงออกจากพรรคร่วมรัฐบาลมาอยู่ในสถานะฝ่ายค้านอิสระเช่นกัน ดังนั้น พรรคไทยศรีวิไลย์และพรรคประชาธรรมไทย ซึ่งมี ส.ส. แบบบัญชีรายชื่อจำนวนพรรคละ 1 เสียง จึงตัดสินใจมาทำงานร่วมกันในฐานะพรรคร่วมฝ่ายค้านอิสระ<br/><br/>ทั้งนี้ เพื่อให้การทำหน้าที่ ส.ส. พรรคร่วมฝ่ายค้านอิสระจำนวน 2 เสียง มีประสิทธิภาพในการแก้ไขปัญหาให้พี่น้องประชาชนอย่างเต็มที่ พร้อมเสนอแนวทางแก้ไขปัญหาบ้านเมืองต่อฝ่ายรัฐบาลและฝ่ายค้านอย่างสร้างสรรค์ จึงได้แต่งตั้งผู้บริหารฝ่ายค้านอิสระขึ้นมานั้น<br/><br/>นายศรีสุวรรณ กล่าวว่า การกระทำดังกล่าว ไม่มีกฎหมายฉบับใดหรือกฎหมายรัฐธรรมนูญใดให้อำนาจไว้ ซึ่งอาจะเป็นการขัดต่อ ม.106 ของรัฐธรรมนูญ 2560 ที่บัญญัติไว้ชัดเจนว่า ภายหลังที่ ครม. เข้าบริหารราชการแผ่นดินแล้วพระมหากษัตริย์จะทรงแต่งตั้งสมาชิกสภาผู้แทนราษฎรผู้เป็นหัวหน้าพรรคการเมืองในสภาผู้แทนราษฎรที่มีจำนวนสมาชิกมากที่สุดเป็นผู้นำฝ่ายค้านในสภาผู้แทนราษฎร โดยมีประธานสภาผู้แทนราษฎรเป็นผู้ลงนามรับสนองพระบรมราชโองการ ดังนั้น การที่นายมงคลกิตติ์ ลงนามตั้งตนเองขึ้นมาเป็นผู้นำฝ่ายค้านอิสระ และตั้งนายพิเชษฐ สถิรชวาล มาเป็นประธานที่ปรึกษาผู้นำฝ่ายค้านอิสระ จึงอาจขัดต่อ พ.ร.ป.พรรคการเมือง 2560 และขัดต่อรัฐธรรมนูญ 2560 ม.5 ม.160 ประกอบ ม.115 หรือไม่ซึ่ง สส.ทั้งสองได้ปฏิญาณตนว่าจะรักษาไว้และปฏิบัติตามรัฐธรรมนูญทุกประการไว้แล้ว <br/><br/>รวมทั้งการอาจขัดต่อมาตรฐานจริยธรรมอย่างร้ายแรงที่บัญญัติไว้ชัดเจนว่า ส.ส. ต้องยึดมั่นและธํารงไว้ซึ่งการปกครองระบอบประชาธิปไตยอันมีพระมหากษัตริย์ ทรงเป็นประมุขตามรัฐธรรมนูญแห่งราชอาณาจักรไทย ซึ่งในระบอบประชาธิปไตยแบบรัฐสภาทั่วโลกมีแต่ผู้นำฝ่ายรัฐบาล กับผู้นำฝ่ายค้านเท่านั้น การแต่งตั้งตนเองเป็นผู้นำฝ่ายค้านอิสระ<br/><br/>โดยสมาคมองค์การพิทักษ์รัฐธรรมนูญไทย จึงจะนำความไปร้องต่อ ป.ป.ช. ให้ใช้อำนาจดำเนินการไต่สวน สอบสวน เพื่อระงับและหยุดยั้งการกระทำดังกล่าวและลงโทษการกระทำที่ฝ่าฝืนเสีย โดยจะเดินทางไปยื่นคำร้องในวันพุธที่ 6 พ.ย. เวลา 9.30 น. ที่สำนักงาน ป.ป.ช. ถนนสนามบินน้ำ จ.นนทบุรี ต่อไป.</p>
    </article>
  </body>
</html>