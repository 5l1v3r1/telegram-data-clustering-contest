<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/04/felfutoban-az-ingatlanpiac-az-agglomeracioban"/>
    <meta property="og:site_name" content="infostart"/>
    <meta property="article:published_time" content="2019-11-04T05:00:00+00:00"/>
    <meta property="og:title" content="Felfutóban az ingatlanpiac az agglomerációban"/>
    <meta property="og:description" content="Jelentős keresletnövekedés és emiatt nagy áremelkedés jellemzi az agglomeráció ingatlanpiacát, amelyben Mester Nándor, a Portfoli vezető ingatlanpiaci elemzője szerint még bőben van potenciál."/>
  </head>
  <body>
    <article>
      <h1>Felfutóban az ingatlanpiac az agglomerációban</h1>
      <address><time datetime="2019-11-04T05:00:00+00:00">04 Nov 2019, 05:00</time> by <a rel="author">Infostart / InfoRádió - Sipos Ildikó</a></address>
      <h3>Jelentős keresletnövekedés és emiatt nagy áremelkedés jellemzi az agglomeráció ingatlanpiacát, amelyben Mester Nándor, a Portfolio vezető ingatlanpiaci elemzője szerint még bőben van potenciál.</h3>
      <p>Tavaly Pest megye lakosságának száma 15 ezer fővel nőtt, míg Budapesté 6 ezerrel csökkent. A növekedés mértéke összefügg azzal, hogy milyen adottságú egy agglomerációs település - mondta az Otthon Centrum adatait elemezve Mester Nándor. A szakember példaként Budapest északnyugati és délnyugati agglomerációját említi, amely mindig fejlettebb volt, az infrastruktúra kiépültebb, a szolgáltatások pedig széles körűek.</p>
      <p>Az utóbbi 2-3 évben azonban az észak-pesti és a délkelet-pesti agglomeráció is nagyon gyorsan növekedett. Vecsés és Gyál környékén például 35-40 százalékos emelkedés tapasztalható az ingatlanárakban, és Mester Nándor elképzelhetőnek tartja, hogy itt a családi házak árai pár éven belül megközelítik majd a külső budapesti kerületek ingatlanárait.</p>
      <blockquote>"Ezeken a településeken 30 millió forint alatt már most sem lehet 80-100 négyzetméteres családi házhoz hozzájutni, ezek is nagyon pici kerttel vannak"</blockquote>
      <p>- mondja a szakember. Ez a beruházásokat is ösztönzi, Vecsésen már a harmadik lakóparkot építik, Mogyoródon pedig nemrég egy villaparkot, most pedig egy 60 családi házból álló lakóparkot kezdtek el építeni.</p>
      <p>A szakember szerint a drágulásnak még nincs vége, a Portfolio vezető ingatlanpiaci elemzője szerint</p>
      <p>
        <mark>még 20-25 százalékos áremelkedés van az agglomeráció ingatlanpiacában.</mark>
      </p>
      <p>Sok függ attól, milyen gyors lesz a kiáramlás Budapestről kifelé és a külső kerületekből még kijjebb, mert az felhajtja a keresletet.</p>
      <p>Ez nemcsak Budapest agglomerációjára érvényes, tette hozzá Mester Nándor, nem szabad ugyanis elfelejteni azokat a nagyvárosokat, ahová komoly ipar települ. Iyen például Debrecen és Győr környéke, ahol a nagy iparvállalatok felsővezetői valószínűleg nem feltétlenül a városközpontban akarnak lakni, hanem inkább az agglomerációs övezetekben, ahonnan kocsival gyorsan bejuthatnak a munkahelyükre.</p>
      <p>
        <i>Nyitókép: pixabay</i>
      </p>
      <p>
        <b>Kapcsolódó hang</b>
      </p>
      <p>Felfutóban az ingatlanpiac az agglomerációban - Mester Nándor</p>
      <figure>
        <audio src="https://infostart.hu/audio/00004/00004c67b.mp3"/>
      </figure>
      <p> </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/belfold/2019/10/28/mar-vagyonokert-cserelnek-gazdat-a-garazsok-es-kocsibeallok"/>
        <a href="https://infostart.hu/gazdasag/2019/10/24/evek-ota-nem-latott-fordulat-az-ingatlanpiacon"/>
        <a href="https://infostart.hu/gazdasag/2019/10/20/egyre-nagyobb-hozam-erheto-el-a-kiadasra-szant-lakasokkal"/>
        <a href="https://infostart.hu/belfold/2019/10/12/oriasi-kulonbsegek-az-ingatlanpiacon"/>
        <a href="https://infostart.hu/gazdasag/2019/10/24/eros-hatasa-van-a-map-plusznak-az-ingatlanpiacra"/>
        <a href="https://infostart.hu/gazdasag/2019/09/20/eros-oktober-varhato-az-ingatlanpiacon"/>
      </related>
    </article>
  </body>
</html>