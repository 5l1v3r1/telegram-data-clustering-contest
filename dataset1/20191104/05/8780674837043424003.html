<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/pathanamthitta/local-news/2019/11/04/pathanamthitta-kakki-dam-water-level-risen.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-04T05:13:00+00:00"/>
    <meta property="og:title" content="അണക്കെട്ടുകളിലേക്ക് ശക്തമായ നീരൊഴുക്ക്, ജലനിരപ്പ് 78%; ജാഗ്രതയോടെ ഉദ്യോഗസ്ഥർ"/>
    <meta property="og:description" content="സീതത്തോട് ∙ തുലാമഴയിൽ ശബരിഗിരി ജല വൈദ്യുത പദ്ധതിയുടെ അണക്കെട്ടുകളിലേക്ക് ശക്തമായ നീരൊഴുക്ക്. ജലനിരപ്പ് 78%ൽ എത്തി. ജല നിരപ്പ് വീണ്ടും ഉയരുമെന്നുള്ള.Pathanamthitta News. പത്തനംതിട്ട ജില്ലാ വാർത്തകൾ. District News. Malayalam Regional News. Chuttuvattom Malayala Manorama. ചുറ്റുവട്ടം മലയാള മനോരമ"/>
  </head>
  <body>
    <article>
      <h1>അണക്കെട്ടുകളിലേക്ക് ശക്തമായ നീരൊഴുക്ക്, ജലനിരപ്പ് 78%; ജാഗ്രതയോടെ ഉദ്യോഗസ്ഥർ</h1>
      <address><time datetime="2019-11-04T05:13:00+00:00">04 Nov 2019, 05:13</time> by <a rel="author">മനോരമ ലേഖകൻ</a></address>
      <p>സീതത്തോട് ∙ തുലാമഴയിൽ ശബരിഗിരി ജല വൈദ്യുത പദ്ധതിയുടെ അണക്കെട്ടുകളിലേക്ക് ശക്തമായ നീരൊഴുക്ക്. ജലനിരപ്പ് 78%ൽ എത്തി. ജല നിരപ്പ് വീണ്ടും ഉയരുമെന്നുള്ള പ്രതീക്ഷയിൽ ഉദ്യോഗസ്ഥർ ജാഗ്രതയോടെ സ്ഥലത്ത് ക്യാംപ് ചെയ്യുന്നു.കക്കി–ആനത്തോട് അണക്കെട്ടിൽ 975.98 മീറ്ററും പമ്പയിൽ 976.15 മീറ്ററുമാണ് ജല നിരപ്പ്. കഴിഞ്ഞ ദിവസം പെയ്ത മഴയിൽ 5.206 ദശലക്ഷം ഘനമീറ്റർ വെള്ളം ഒഴുകി എത്തി. നീർച്ചാലുകൾ എല്ലാം സജീവമാണ്.</p>
      <p>അടിയന്തര സാഹചര്യത്തിൽ ആനത്തോട്, പമ്പ അണക്കെട്ടുകൾ തുറക്കുന്നതിനുള്ള എല്ലാ മുൻകരുതലുകളും വൈദ്യുതി ബോർഡ് ഉദ്യോഗസ്ഥർ സ്വീകരിച്ചു. കഴിഞ്ഞ ആഴ്ച ഷട്ടറുകളുടെ അവസാനഘട്ട പരിശോധനകളും പൂർത്തിയാക്കി. സ്ഥലത്ത് ആവശ്യമായ വൈദ്യുതി വിളക്കുകൾ സ്ഥാപിക്കുന്നതിനുള്ള ക്രമീകരണവും പൂർത്തിയാക്കി.ഷട്ടറുകൾ ഉയർത്തുന്നതിൽ വിദഗ്ധരായ ജീവനക്കാരും സ്ഥലത്തുണ്ട്.</p>
      <p>കക്കാട് ജല വൈദ്യുത പദ്ധതിയിൽ വൈദ്യുതോൽപ്പാദനം പൂർണതോതിൽ നടക്കുന്നതിനാൽ മൂഴിയാർ അണക്കെട്ടിന്റെ ഷട്ടറുകൾ ഉയർത്തേണ്ട സാഹചര്യം വന്നിട്ടില്ല. അണക്കെട്ട് സുരക്ഷാ വിഭാഗം ഉദ്യോഗസ്ഥർ സ്ഥലത്തുണ്ട്. ജലനിരപ്പുകൾ യഥാസമയം കലക്ടറേറ്റ് അടക്കമുള്ള ഓഫിസുകളിൽ എത്തിക്കുന്നതിനുള്ള ക്രമീകരണങ്ങൾ ഏർപ്പെടുത്തിയിട്ടുണ്ട്. കക്കാട്ടാറ്റിലും ഇന്നലെ വൈകുന്നേരത്തോടെ ജല നിരപ്പ് ഉയർന്നു. ഉച്ചയ്ക്കു ശേഷം ശക്തമായ മഴയാണ് പെയ്യുന്നത്.</p>
    </article>
  </body>
</html>