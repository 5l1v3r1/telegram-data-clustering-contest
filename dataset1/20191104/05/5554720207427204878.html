<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/journalist-shot-in-up-condition-serious/271327/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-04T05:44:25+00:00"/>
    <meta property="og:title" content="पत्रकारों पर हमले का सिलसिला जारी, अब लखीमपुर में पत्रकार को बेखौफ बदमाशों ने मारी गोली, हालत गंभीर"/>
    <meta property="og:description" content="उत्तर प्रदेश के लखीमपुर खीरी जिले में एक पत्रकार को गोली मार दी गई। घटना में वह बुरी तरह घायल पत्रकार को इलाज के लिए अस्पताल में भर्ती करवाया गया है"/>
  </head>
  <body>
    <article>
      <h1>पत्रकारों पर हमले का सिलसिला जारी, अब लखीमपुर में पत्रकार को बेखौफ बदमाशों ने मारी गोली, हालत गंभीर</h1>
      <address><time datetime="2019-11-04T05:44:25+00:00">04 Nov 2019, 05:44</time> by <a rel="author">JKR Staff</a></address>
      <p>देश में <a href="http://www.jantakareporter.com/hindi/attack-on-journalist-in-ups-hamirpur/166890/">पत्रकारों पर हमले की घटनाएं</a> लगातार बढ़ती जा रही है, जिसका ताजा मामला एक बार फिर से सामने आया।उत्तर प्रदेश के लखीमपुर खीरी जिले में रविवार को एक पत्रकार को गोली मार दी गई। घटना में वह बुरी तरह घायल हो गए हैं। पत्रकार को इलाज के लिए अस्पताल में भर्ती करवाया गया है, जहां उनकी हालत गंभीर बताई जा रही है।</p>
      <figure>
        <img src="http://www.jantakareporter.com/wp-content/uploads/2016/07/gun.jpg"/>
      </figure>
      <p>समाचार एजेंसी भाषा की रिपोर्ट के मुताबिक, पुलिस सूत्रों ने रविवार को बताया कि एक <a href="http://www.jantakareporter.com/hindi/journalist-killed-in-kanpur/162408/">राष्ट्रीय हिन्दी दैनिक के पत्रकार</a> रमेश मिश्र (46) अपने मित्र डॉक्टर शैलेन्द्र मिश्र के साथ शनिवार रात मोटरसाइकिल से ईसानगर थाना क्षेत्र के खमरिया कस्बा स्थित अपनी दवा की दुकान से घर काशीनगर लौट रहे थे। रास्ते में कुछ अज्ञात बदमाशों ने उन्हें गोली मार दी और भाग गए।</p>
      <p>मोटरसाइकिल चला रहे शैलेन्द्र ने गम्भीर हालत में रमेश को अस्पताल पहुंचाया, जहां से उन्हें लखनऊ स्थित ट्रॉमा सेंटर रेफर कर दिया गया। उनकी पीठ में गोली लगी है। उनकी हालत गम्भीर बतायी जा रही है। अपर पुलिस अधीक्षक शैलेन्द्र लाल ने बताया कि इस मामले में दो लोगों को हिरासत में लेकर पूछताछ की जा रही है।</p>
      <p>गौरतलब है कि, पिछले कुछ दिनों से पत्रकारों के खिलाफ हिंसा के मामलों में काफी बढ़ोतरी हुई है। पत्रकारों पर हमला रुकने का नाम नहीं ले रहा। बता दें कि, इससे पहले बिहार और मध्य प्रदेश में भी पत्रकारों की हत्या कर दी गई थी।</p>
    </article>
  </body>
</html>