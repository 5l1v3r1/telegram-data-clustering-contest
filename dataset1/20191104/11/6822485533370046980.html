<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980813070.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-04T11:21:00+00:00"/>
    <meta property="og:title" content="کاتب: کسانی که به «زم» اطلاعات غلط می‌دادند دستگیر شوند"/>
    <meta property="og:description" content="به گزارش ایسنا، ‌غلامرضا کاتب نماینده گرمسار در نطق میان دستور خود در جلسه علنی امروز مجلس اظهار کرد: آمریکای جنایت کار باید بداند اگر رفتارش را تغییر ندهد همچنان مورد تنفر ملت ایران است."/>
  </head>
  <body>
    <article>
      <h1>کاتب: کسانی که به «زم» اطلاعات غلط می‌دادند دستگیر شوند</h1>
      <address>
        <time datetime="2019-11-04T11:21:00+00:00">04 Nov 2019, 11:21</time>
      </address>
      <p>یک عضو فراکسیون مستقلین مجلس گفت: از قوه قضاییه تقاضا داریم کسانی که به روح‌الله زم اطلاعات غلط از مسئولین می دادند را دستگیر کند.</p>
      <p>به گزارش ایسنا، ‌غلامرضا کاتب نماینده گرمسار در نطق میان دستور خود در جلسه علنی امروز مجلس اظهار کرد: آمریکای جنایت کار باید بداند اگر رفتارش را تغییر ندهد همچنان مورد تنفر ملت ایران است.</p>
      <p>وی با اشاره به ابلاغیه اخیر مقام معظم رهبری در راستای رفع نارسایی‌های سیاست‌های کلی نظام گفت: قوای سه گانه باید در این میان گامی استوار بردارند و مجلس را در راس امور حفظ کنند. رویکرد مقام معظم رهبری توجه به قانون‌گذاری در گره گشایی کشور است.</p>
      <p>این نماینده مجلس خاطرنشان کرد: عمل به این موارد می تواند در انسجام و وحدت ما موثر باشد. ترویج و تمکین به قانون می تواند در جلوگیری از مشکلات ما را یاری کند.</p>
      <p>این عضو فراکسیون مستقلین مجلس در ادامه به ضرورت اجرای بند ۱۴ سیاست‌های ابلاغی اشاره کرد و گفت: این موضوع  برای بازبینی صلاحیت قوای سه گانه در تمامی نهادهای تصمیم ساز اهمیت دارد. مجلس شورای اسلامی می‌تواند مغایرت قانون اساسی با سایر قوانین را تطبیق دهد.</p>
      <p>کاتب در تذکراتی درباره حوزه انتخابیه خود گفت: علی‌رغم تذکرات متعدد در مورد سد نمرود مردم گرمسار انتظار تکمیل آن را دارند. در خصوص آب شرب انتظار داریم در جهت اتمام و بهره برداری آن تلاش مضاعف صورت گیرد.</p>
      <p>وی در پایان با تشکر از اطلاعات سپاه برای دستگیری روح‌الله زم گفت: امروز از قوه قضاییه تقاضا داریم کسانی که به زم اطلاعات غلط از مسئولین می دادند را دستگیر کند.</p>
    </article>
  </body>
</html>