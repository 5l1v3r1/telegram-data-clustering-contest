<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://llegim.ara.cat/actualitat/Mariana-Enriquez-premi-Herralde-novella-Nuestra-parte-noche_0_2337966283.html"/>
    <meta property="og:site_name" content="Ara.cat"/>
    <meta property="article:published_time" content="2019-11-04T11:34:07+00:00"/>
    <meta property="og:title" content="Mariana Enríquez guanya el premi Herralde de novel·la per 'Nuestra parte de noche'"/>
    <meta property="og:description" content="L'escriptora i periodista ambienta una història de terror sobrenatural en la dictadura argentina"/>
  </head>
  <body>
    <article>
      <h1>Mariana Enríquez guanya el premi Herralde de novel·la per 'Nuestra parte de noche'</h1>
      <h2>L'escriptora i periodista ambienta una història de terror sobrenatural en la dictadura argentina</h2>
      <address><time datetime="2019-11-04T11:34:07+00:00">04 Nov 2019, 11:34</time> by <a rel="author">ARA</a></address>
      <p>Societats secretes, monstres terribles, mèdiums amb poders sobrenaturals, un pare i un fill fugint del seu destí i, de rerefons, l'Argentina dels anys més negres de la dictadura militar. Són els elements amb què juga l'escriptora i periodista argentina Mariana Enríquez a <i>Nuestra parte de noche</i>, la novel·la que aquest dilluns ha agafat el relleu de <i>Lectura fácil</i> de Cristina Morales com a guanyadora del premi Herralde de novel·la, dotat amb 18.000 euros.</p>
      <p>+ informació</p>
      <h3>
        <a href="https://llegim.ara.cat/entrevistes/poble-argenti-necrofilia-estranya_0_1736226387.html">"El poble argentí té una necrofília estranya"</a>
      </h3>
      <figure>
        <img src="https://llegim.ara.cat/2017/02/04/poble-argenti-necrofilia-estranya_1736236377_37182977_210x118.jpg"/>
      </figure>
      <p>Nascuda el 1973 a Buenos Aires, Enríquez va debutar el 1994 amb la novel·la <i>Bajar es lo peor</i>. El 2009 va publicar <i>Los peligros de fumar en la cama</i>, un llibre de relats englobat en el subgènere gòtic argentí; amb <i>Las cosas que perdimos en el fuego,</i> del 2016, va guanyar el premi Ciutat de Barcelona. Enríquez també dirigeix el suplement cultural <i>Radar</i> del diari argentí <i>Página12.</i></p>
      <p>A <i>Nuestra parte de noche</i>, Gaspar i el seu pare travessen l'Argentina en direcció a Iguazú fugint de la Orden, la societat secreta dominada per la família de la mare del Gaspar, morta en circumstàncies estranyes. La Orden realitza terribles rituals per contactar amb l'Oscuridad i aconseguir vida eterna; per això necessiten els poders de mèdiums com el Gaspar i el seu pare, una herència maleïda que només els portarà desgràcies.</p>
    </article>
  </body>
</html>