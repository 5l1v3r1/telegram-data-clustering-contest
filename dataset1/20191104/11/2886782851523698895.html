<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/04/matolcsy-strategiai-hiba-volt-az-euro-bevezetese?utm_term=Autofeed&amp;utm_medium=Social&amp;utm_source=Twitter"/>
    <meta property="og:site_name" content="euronews"/>
    <meta property="article:published_time" content="2019-11-04T11:54:51+00:00"/>
    <meta property="og:title" content="Matolcsy : stratégiai hiba volt az euró bevezetése"/>
    <meta property="og:description" content="François Mitterrand és Helmut Kohl tévedett a Magyar Nemzeti Bank elnöke szerint."/>
  </head>
  <body>
    <article>
      <h1>Matolcsy : stratégiai hiba volt az euró bevezetése</h1>
      <address><time datetime="2019-11-04T11:54:51+00:00">04 Nov 2019, 11:54</time> by <a rel="author">Euronews </a></address>
      <p>
        <b>Ideje lenne beismerni, hogy elhibázott lépés volt az euró bevezetése - írja Matolcsy György, a Magyar Nemzeti Bank (MNB) elnöke a brit Financial Times pénzügyi lapban megjelent cikkében.</b>
      </p>
      <p>Eljött az ideje, hogy megkeressük az euró csapdájából kivezető utat - írta Matolcsy György, aki "káros dogmának" nevezte, hogy az euró bevezetése a következő teljesen normális lépés lenne az egységes Nyugat-Európa létrehozása felé vezető úton. Az MNB elnöke szerint azonban az európai közös deviza egyáltalán nem tekinthető "normálisnak" mivel bevezetésének szinte egyetlen előfeltétele sem teljesült.</p>
      <p>Két évtizeddel az euró bevezetését követően még mindig hiányoznak a globális deviza sikeréhez szükséges alapfeltételek: az egységes államszervezet, az euróövezet bruttó hazai termékének legalább 15-20 százalékát lefedő közös költségvetés, a közös euróövezeti pénzügyminisztérium és az annak vezetésével megbízott pénzügyminiszter.</p>
      <p>A közös deviza bevezetését megalapozó elhibázott döntés valódi gyökerét tulajdonképpen egy, Franciaország által állított kelepcének tartja Matolcsy György. Szerinte François Mitterrand, a német újraegyesítés idején Franciaország elnöke Németország befolyásának növekedésétől tartva úgy gondolta, hogy Európa "németesítésének" megelőzéséhez elég lesz a németeket rávenni a német márka feladására. Helmut Kohl német kancellár pedig a javaslatot az "egyesülés árának" tekintette, és bele is egyezett.</p>
      <p>Mindketten tévedtek Matolcsy György szerint. Az eredmény egy európai Németország lett és nem egy német Európa, az euró pedig egyáltalán nem akadályozta meg egy újabb német hatalom kiemelkedését - írta.</p>
      <p>Alexandre Lamfalussy magyar születésű közgazdásznak igaza volt amikor azt mondta, hogy a közös devizára az európai hatalmak közötti kötelékek megerősítéséhez és Európa Szovjetunióval szembeni védelméhez van szükség. A bökkenő csak az, hogy az euró bevezetéséről meghozott végső maastrichti döntésre 1992-ben, a Szovjetunió összeomlásakor került sor. A közös deviza létének az indoka pont akkor szűnt meg létezni, amikor megszületett - írta a jegybankelnök.</p>
      <p>Eljött az idő, hogy felrázzuk magunkat ebből a káros és eredménytelen álomból - fogalmazott Matolcsy György. Első lépésként nem ártana bevallani, hogy a közös deviza szinte minden euróövezeti tag számára valamilyen szempontból csapda, és nem aranybánya. Az Európai Unió tagjainak, akár bent vannak vagy sem az euróövezetben, be kellene ismerniük, hogy elhibázott stratégiai döntés volt az euró bevezetése - írta cikkében Matolcsy.</p>
      <p>Európának fel kell adnia a fantáziálást az Egyesült Államokkal vetekedő világhatalom létrehozásáról. Az euróövezeti tagoknak lehetővé kell tenni a kilépést a következő évtizedekben, a maradóknak viszont egy valóban globális deviza létrehozásán kell munkálkodniuk - javasolta a jegybankelnök.</p>
      <h3>Eurázsia korszaka</h3>
      <p>Múlt héten Matolcsy az idén első alkalommal megrendezett Eurázsia Fórum konferencián mondott beszédet, melyben azt hangsúlyozta, hogy elkezdődött Eurázsia korszaka, az eurázsiai kontinens országai egyre nagyobb szerepet kapnak, együttműködésük egyre fontosabbá válik.</p>
      <p>Matolcsy György szerint furcsa tény, de az euró megjelenése, bevezetése nyitotta meg az eurázsiai államok szorosabb együttműködését. Az euró ugyanis konkurenciát jelent a dollár számára a világ pénzpiacain, az eurázsiai országok egyre gyakrabban eurót használnak az egymás közötti elszámolásban.</p>
    </article>
  </body>
</html>