<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638012/%D8%B3%D8%A7%D8%B1%D9%82-%D9%84%D9%BE-%D8%AA%D8%A7%D9%BE%E2%80%8C%D9%87%D8%A7%DB%8C-%D8%AF%D8%A7%D9%86%D8%B4%D8%AC%D9%88%DB%8C%D8%A7%D9%86-%D8%AF%D8%A7%D9%86%D8%B4%DA%AF%D8%A7%D9%87-%D8%B9%D9%84%D8%A7%D9%85%D9%87-%D8%AF%D8%B3%D8%AA%DA%AF%DB%8C%D8%B1-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T11:14:00+00:00"/>
    <meta property="og:title" content="سارق لپ تاپ‌های دانشجویان دانشگاه علامه دستگیر شد"/>
    <meta property="og:description" content="معاون مبارزه با جرائم سرقت وسائط نقلیه پلیس آگاهی پایتخت، از دستگیری یک سارق جوانی خبر داد که با مراجعه به مراکز دانشگاهی ۱۰ لپ تاپ و دوربین..."/>
  </head>
  <body>
    <article>
      <h1>
        <a href="https://www.bultannews.com/fa/news/638012/%D8%B3%D8%A7%D8%B1%D9%82-%D9%84%D9%BE-%D8%AA%D8%A7%D9%BE%E2%80%8C%D9%87%D8%A7%DB%8C-%D8%AF%D8%A7%D9%86%D8%B4%D8%AC%D9%88%DB%8C%D8%A7%D9%86-%D8%AF%D8%A7%D9%86%D8%B4%DA%AF%D8%A7%D9%87-%D8%B9%D9%84%D8%A7%D9%85%D9%87-%D8%AF%D8%B3%D8%AA%DA%AF%DB%8C%D8%B1-%D8%B4%D8%AF">سارق لپ تاپ‌های دانشجویان دانشگاه علامه دستگیر شد</a>
      </h1>
      <h2>معاون مبارزه با جرائم سرقت وسائط نقلیه پلیس آگاهی پایتخت، از دستگیری یک سارق جوانی خبر داد که با مراجعه به مراکز دانشگاهی ۱۰ لپ تاپ و دوربین...</h2>
      <address><time datetime="2019-11-04T11:14:00+00:00">04 Nov 2019, 11:14</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، سرهنگ کارآگاه سید شمس الدین میرزکی معاون مبارزه با جرائم سرقت وسائط نقلیه پلیس آگاهی پایتخت گفت: در ساعت ۱۰ صبح بیست و یکم مهرماه امسال در تماس تلفنی مرد جوانی به مرکز فوریت‌های پلیسی ۱۱۰، از سرقت رفتن کوله پشتی که حامل لپ تاپ و دوربین عکاسی اش بود به کلانتری ۱۴۸ انقلاب اعلام شکایت کرد.</p>
      <p>وی بیان داشت: پس از تحقیقات اولیه توسط ماموران کلانتری ۱۴۸ انقلاب، پرونده تشکیل شده برای رسیدگی تخصصی و شناسایی متهم با دستور بازپرس شعبه ۱۵ دادسرای ناحیه ۶ تهران در اختیار کارآگاهان اداره بیستم قرار گرفت.</p>
      <p>وی تصریح کرد: شاکی پس از حضور در پلیس آگاهی به کارآگاهان، بیان داشت: من دانشجوی دانشگاه علامه طباطبائی هستم. در روز سرقت برای مطالعه به کتابخانه دانشگاه مراجعه کردم، در حال کار با لپ تاپم بودم که برای انجام کاری لپ تاپ را رها کردم و پس از گذشت کمتر از ۵ دقیقه متوجه شدم کوله پشتی¬ام که حاوی دوربین عکاسی و لپ تاپ بود، به سرقت رفته است.</p>
      <p>معاون سرقت وسائط نقلیه اذعان داشت: کارآگاهان پس از شنیدن اظهارات شاکی به محل سرقت مراجعه که در تحقیقات میدانی، چهره سارقان که ۲ جوان حدوداً ۲۵ ساله بودند، بدست آمد.</p>
      <p>وی بیان داشت: در ادامه تحقیقات، پرونده دیگری به همین شیوه و شگرد به اداره بیستم واصل شد که در بررسی‌های بیشتر مشخص شد سرقت توسط همان ۲ مرد جوان صورت گرفته است.</p>
      <p>این مقام انتظامی تصریح کرد: کارآگاهان با به دست آمدن این اطلاعات موفق به شناسایی هویت یکی از سارقان بنام "رامین" شدند که با انعکاس موضوع به بازپرس پرونده دستگیری سارق صادر شد.</p>
      <p>میرزکی افزود: در مورخه یکم آبان ماه کارآگاهان در یک عملیات پلیسی موفق شدند رامین را در مخفیگاهش در محدوده شرق تهران دستگیر کنند.</p>
      <p>وی عنوان کرد: در تحقیقات صورت گرفته از سارق، متهم ضمن اعتراف صریح به سرقت به کارآگاهان، گفت: در حدود ۶ ماه است به همدستی یکی از دوستانم به نام "سعید" اقدام به سرقت اموال دانشجویان در دانشگاه‌های علامه طباطبائی و تربیت مدرس کرده ایم که پس از سرقت اموال را به مغازه داری در محدوده چهارراه ولیعصر می‌فروختیم.</p>
      <p>همدستم سعید نیز در یکی از سرقت‌ها با من بود و پس از سرقت لپ تاپ آن را به قیمت ۷ میلیون تومان فروختیم.</p>
      <p>این مقام انتظامی توضیح داد: کارآگاهان در ادامه پرونده متوجه شدند سعید به یکی از شهر‌های غربی کشور متواری شده است.</p>
      <p>معاون مبارزه با جرائم سرقت وسائط نقلیه پلیس آگاهی پایتخت افزود: کارآگاهان با مراجعه به مخفیگاه مالخر تعداد ۹ دستگاه لپ تاپ و ۲ عدد دوربین عکاسی سرقتی کشف و به همراه مالخر به اداره بیستم منتقل کردند.</p>
      <p>میرزکی در انتها گفت: با توجه به دستگیری سارق و اعتراف به بیش از ده‌ها فقره سرقت لپ تاپ و دوربین عکاسی از دانشجویان و شناسایی مالکان اموال سرقتی متهم با صدور قرار قانونی از سوی بازپرس شعبه ۱۵ دادسرای ناحیه ۶ تهران برای انجام تحقیقات تکمیلی و دستگیری همدست متواری وی در اختیار کارآگاهان اداره بیستم پلیس آگاهی قرار دارد.</p>
    </article>
  </body>
</html>