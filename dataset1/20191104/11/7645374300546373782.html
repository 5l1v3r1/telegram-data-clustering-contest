<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.repubblica.it/cronaca/2019/11/04/news/mussolini_sui_manifesti_caduti_4_novembre_ospedaletto_lodigiano_polemiche-240205434/"/>
    <meta property="og:site_name" content="Repubblica.it"/>
    <meta property="article:published_time" content="2019-11-04T11:28:00+00:00"/>
    <meta property="og:title" content="Benito Mussolini sul manifesto dedicato ai Caduti: polemica a Ospedaletto Lodigiano per la festa del 4 Novembre"/>
    <meta property="og:description" content="Il sindaco ha fatto stampare e affiggere in paese una foto del 1937 con i volti dei caduti lodigiani nella Grande Guerra, ma la locandina era stata fatta per"/>
  </head>
  <body>
    <article>
      <h1>Benito Mussolini sul manifesto dedicato ai Caduti: polemica a Ospedaletto Lodigiano per la festa del 4 Novembre</h1>
      <h2>Il sindaco ha fatto stampare e affiggere in paese una foto del 1937 con i volti dei caduti lodigiani nella Grande Guerra, ma la locandina era stata fatta per celebrare anche il Duce. La sua difesa: "E' un documento storico"</h2>
      <address>
        <time datetime="2019-11-04T11:28:00+00:00">04 Nov 2019, 11:28</time>
      </address>
      <p>Gaffe o scelta consapevole? A Ospedaletto Lodigiano, paese di duemila abitanti in provincia di Lodi, è polemica per il modo in cui il sindaco ha voluto annunciare le celebrazioni per la festa dei Caduti, oggi 4 novembre. Per le strade, infatti, è copmparso nei giorni scorsi un manifesto che riproduce una foto d'epoca con i volti di tutti i caduti del luogo durante la Grande Guerra. Ma su quel manifesto, tra i tanti volti, c'è anche quello ben riconoscibile di Benito Mussolini. Ci sono anche altri gerarchi fascisti e il re Vittorio Emanuele III, visto che quella locandina - conservata dall'associazione Combattenti e Reduci - era stata realizzata nel 1937, in pieno Ventennio, come celebrazione anche del Regime. Il sindaco Eugenio Ferioli l'ha fatta stampare, con tutte le iniziative per le celebrazioni del 4 Novembre. Ma in paese in tanti hanno protestato: "Ma non si vergognano a mettere sui muri quella foto?".<br/><br/>Al sindaco - come racconta Il Cittadino di Lodi - hanno telefonato anche prefetto e questore, per capire la scelta fatta. "Nessuna apologia, abbiamo voluto riproporre la fotografia di tutti coloro che erano in forze nell’esercito nell’anno del reclutamento per la Grande Guerra e aveva il senso di dare loro un riconoscimento", la sua spiegazione che, però, non ha convinto tanti.</p>
    </article>
  </body>
</html>