<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544685.html/%D8%B9%D8%A7%D9%85%D9%84-%DA%A9%D8%A7%D9%87%D8%B4-%D9%81%D8%B1%D8%B2%D9%86%D8%AF%D8%A2%D9%88%D8%B1%DB%8C--%D9%85%D8%B4%DA%A9%D9%84%D8%A7%D8%AA-%D8%A7%D9%82%D8%AA%D8%B5%D8%A7%D8%AF%DB%8C-%DB%8C%D8%A7-%D8%AE%D9%88%D8%AF%D8%AE%D9%88%D8%A7%D9%87%DB%8C-%D8%AE%D8%A7%D9%86%D9%88%D8%A7%D8%AF%D9%87-%D9%87%D8%A7---%D8%A7%D9%84%DA%AF%D9%88%D9%87%D8%A7%DB%8C-%D8%BA%D9%84%D8%B7-%D9%85%D8%A7%D9%86%D8%B9%DB%8C-%D8%A8%D8%B1%D8%A7%DB%8C-%D8%A8%DA%86%D9%87-%D8%AF%D8%A7%D8%B1-%D8%B4%D8%AF%D9%86-%D9%87%D8%B3%D8%AA%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-04T11:17:00+00:00"/>
    <meta property="og:title" content="عامل کاهش فرزندآوری؛ مشکلات اقتصادی یا خودخواهی خانواده‌ها؟/ الگوهای غلط مانعی برای بچه‌دار شدن هستند"/>
    <meta property="og:description" content="کاهش فرزندآوری در بین زوج‌های جوان در سال‌های اخیر باعث شده که جمعیت ایران روبه پیری برود و این همان چیزی است که دشمنان کشور به دنبال آن هستند، زیرا کشوری که از مهم‌ترین سرمایه یعنی نیروی انسانی جوان محروم باشد حرفی برای آینده و پیشرفت نخواهد داشت."/>
  </head>
  <body>
    <article>
      <h1>عامل کاهش فرزندآوری؛ مشکلات اقتصادی یا خودخواهی خانواده‌ها؟/ الگوهای غلط مانعی برای بچه‌دار شدن هستند</h1>
      <address>
        <time datetime="2019-11-04T11:17:00+00:00">04 Nov 2019, 11:17</time>
      </address>
      <p>کاهش فرزندآوری در بین زوج‌های جوان در سال‌های اخیر باعث شده که جمعیت ایران روبه پیری برود و این همان چیزی است که دشمنان کشور به دنبال آن هستند، زیرا کشوری که از مهم‌ترین سرمایه یعنی نیروی انسانی جوان محروم باشد حرفی برای آینده و پیشرفت نخواهد داشت.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.jahanbinnews.ir/">جهانبین نیوز</a>؛ خانواده یکی از اصلی‌ترین و مؤثرترین نهادهای اجتماعی است و اولین هسته‌ زندگی اجتماعی بشر از خانواده آغاز می‌شود.<br/> <br/>یکی از عرصه‌هایی که در این سال‌ها دستخوش تغییر و تحولات بسیاری شده، فرزندآوری و روند رشد جمعیت است. با اجرای برنامه کنترل جمعیت و تنظیم خانواده در ایران که از نیمه‌های دهه 60 آغاز شد، نرخ جمعیت کشور از 3/9 درصد در سال 65 به 1/24 درصد در 95 کاهش یافت و نرخ باروری از 6/5 فرزند به ازای هر زن در سال 65 به 1/8 فرزند در سال 95 سقوط کرد و این کاهش جمعیت مشکلات بسیاری را در بین خانواده‌ها و به دنبال آن برای جامعه ایجاد کرد، متاسفانه در سال‌های اخیر شاهد مشکلاتی در بین خانواده‌ها و همچنین افزایش آمار طلاق به همین دلیل هستیم.<br/> <br/>بسیاری از زوج‌های جوان مشکلات اقتصادی و نبود امکانات را دلیل کاهش فرزندآوری می‌دانند، اما در این بین نباید از تلاش دشمن و تبلیغاتی که در این زمینه صورت می‌‎گیرد غافل شد.<br/> <br/>متاسفانه محتواهایی که اخیرا در فضای مجازی منتشر می‌شود همه به این گونه هستند که بچه‌دار شدن را به دور از روشن‌فکری می‌دانند و بسیاری از سلبریتی‌ها با در آغوش گرفتن حیوان‌های خانگی خود، نگهداری از گربه یا سگ را جایگزینی مناسب برای بچه می‌دانند و نسل جوان را به تشویق به بچه‌دار نشدن می‌کنند.<br/> <br/>کاهش فرزندآوری در بین زوج‌های جوان در سال‌های اخیر باعث شده که جمعیت ایران روبه پیری برود و این همان چیزی است که دشمنان کشور به دنبال آن هستند، زیرا کشوری که از مهم‌ترین سرمایه یعنی نیروی انسانی جوان محروم باشد حرفی برای آینده و پیشرفت نخواهد داشت.<br/><br/><b>مسکلات مالی مانع بچه‌دار شدنمان است</b><br/><br/>مریم حسین پور یکی از بانوان چهارمحالی در گفت‌وگو با <a href="http://www.jahanbinnews.ir/">جهانبین نیوز</a>؛ اظهار کرد: دو سال است که ازدواج کرده‌ایم و هنوز صاحب فرزند نشدیم.<br/><br/>وی با بیان اینکه شرایط اقتصادی باعث شده تا فعلا بچه‌دار شدنمان را به تاخیر بیندازیم افزود: خانه ما اجاره‌ای و بسیار کوچک است، شوهرم هم فعلا شغل درست و ثابتی ندارد و شاید یکی از دلایلی که هنوز تصمیمی برای فرزند دار شدن نگرفتیم همین امر باشد.<br/> <br/>وی افزود: هم خودم و هم شوهرم دوست داریم بچه داشته باشیم اما چون به آینده فرزندمان فکر می‌کنیم فعلا مجبوریم فرزندی نداشته باشیم.<br/> </p>
      <p> </p>
      <figure>
        <img src="http://newsroom.dana.ir/content/upload/16768efa-32e2-4c21-974a-0efce490acc5.jpeg"/>
      </figure>
      <p> <br/><b>عدم تمایل همسرم برای بچه‌دار شدن، زندگی‌مان را با مشکل مواجه کرده است</b><br/><br/>حسین عرفانی یکی دیگر از شهروندان چهارمحالی در گفت‌وگو با <a href="http://www.jahanbinnews.ir/">جهانبین نیوز</a>؛ اظهار کرد: خودم و همسرم کارمند هستیم و پنج سال است که ازدواج کرده‌ایم.<br/><br/>وی تصریح کرد: من موافق بچه‌دار شدن هستم اما شرایط کاری همسرم تاکنون اجازه بچه‌دار شدن به ما نداده است.<br/><br/>عرفانی اضافه کرد: در سال‌های ابتدایی ازدواجمان همسر تمایلی به بچه‌دار شدن نداشت و الان هم کارش را بهانه می‌کند و همین موضوع باعث ایجاد اختلاف بین ما شده و تقریبا هر روز با هم بحث و دعوا داریم.<br/> <br/><b>نگاه به آینده از مهم‌ترین علل کاهش فرزندزایی و فرزندآوری</b><br/> <br/>شهرام مقدس کارشناس جامعه‌شناسی در گفت‌وگو با <a href="http://www.jahanbinnews.ir/">جهانبین نیوز</a>؛ با بیان اینکه بقای نسل و تداوم نسل از طریق فرزندآوری امکان‌پذیر است، اظهار کرد: در وجود انسان‌ها حب ذاتی وجود دارد و فرزند به نوعی تکرار پدر و مادر است وهرچقدر که ما خودمان را دوست داریم فرزندانمان را نیز دوست خواهیم داشت چون آن‌ها از وجود ما هستند و قرار است نسل ما را تداوم دهند.<br/><br/>وی با اشاره به اینکه اگر تاریخ را بررسی کنیم خواهیم دید که تولید نیروی انسانی و سرمایه اقتصادی خانواده‌ها در گذشته اهمیت بالایی داشته بخصوص وقتی جایگاه کار یدی انسانی مطرح می‌شد ادامه داد: در همین فضا اگر به لحاظ سیاسی و قدرت خانواده توجه شود، می‌بینیم که در گذشته تعداد زیاد فرزندان نشان اقتدار بوده و جنبه محافظتی و حمایتی برای خانواده داشته است.<br/> <br/>مقدس کارکرد‌های دیگر در این زمینه را کارکرد عاطفی عنوان و خاطرنشان کرد: این کارکرد امروز نیز مطرح است اما ممکن است تعلقات متفاوت افراد و ارتباطات محدود خانواده نسبت به خانواده‌های سنتی یا ایجاد وابستگی نسبت به چیز‌های دیگر باعث کاهش فرزندآوری در بین خانواده‌های امروزی شده است.<br/> <br/>این جامعه‌شناس یکی از علت‌های کاهش فرزندزایی و فرزندآوری را نگاه به آینده دانست و عنوان داشت: هرچقدر انسان‌های نسبت به آینده احساس امنیت بیشتری داشته باشند و امید به آینده در آن‌ها بالا باشد، طبیعتا داشتن فرزند بیشتر برای آن‌ها می‌تواند به‌عنوان یک موفقیت مطرح شود.<br/> <br/>وی بیان داشت: نگرانی از اینکه آینده شغلی فرزندانم چه می‌شود محدودیت‌های بسیاری در فرزندزایی دارد، در همین فضا یکی از بحث‌های جدی به تجارب موفق و ناموفق باز می‌گردد، موفقیت زوج‌ها در فرزندآوری باعث می‌شود انگیزه تجربه مشابه برای داشتن فرزند را داشته باشند.<br/><br/><b>الگوهای غلط موجود در جامعه ازدواج و بچه‌دار شدن را به تاخیر می‌اندازد </b><br/><br/>مقدس غرب‌گرایی و خودخواهی را دو فاکتور مهم در کاهش تمایل زوج‌ها برای فرزندآوری عنوان و اضافه کرد: لذت‌گرایی، راحت‌طلبی، توجه به خود به جای آینده و جامعه و تقابل رویکردهای فردگرایانه به جای رویکردهای جمع‌گرایانه باعث می‌شود تعداد فرزندان کاهش یابد و در اینجاست که داشتن فرزند می‌تواند به‌عنوان دردسر، مسئولیت، نگرانی و به‌نوعی ممانعت از دستیابی به انگیزه‌ها محسوب شود.<br/> <br/>این جامعه‌شناس با اشاره به مشکلات اقتصادی تاکید کرد: ازدواج با تاخیر به دلیل نبود شغل مناسب یا سرپناهی برای زندگی محدودیت‌هایی هستند که در انگیزه خانواده‌های برای داشتن یک یا دو فرزند یا کلا بچه‌دار نشدن تاثیرگذار باشد.<br/> <br/>وی ادامه داد: فراهم بودن امکانات نگرانی‌های ناشی از فرزنددار شدن را کاهش می‌دهد و در سنین بالاتر افراد به فکر فرزنددار شدن می‌افتند و باز هم نگرانی‌هایی از اختلاف سن بین فرزندان و پدر و مادرها وجود خواهد داشت.<br/><br/>مقدس به الگوهایی که در جامعه وجود دارد اشاره و افزود: برخی از جوانان از افرادی که ازدواج نکرده‌اند یا ازدواج کرده‌اند واقدامی بری بچه‌دار نشدند الگو می‌گیرند و به این ترتیب الگوهای نادرستی به‌عنوان الگوی آرمانی مطرح می‌شود و جامعه را به سمت نگرش‌هایی بعضا نادرست سوق می‌دهد.<br/> <br/>این جامعه‌شناس با اشاره به اینکه متاسفانه این روزها شاهدیم که خانواده‌ها تنها صاحب یک فرزند یا با تاخیر بسیار بین دو بارداری صاحب دو فرزند شده‌اند ادامه داد: عوامل دخیل در این زمینه بسیار است و حتی گاهی ما شاهد آن هستیم که خانواده‌ای همه امکانات را دارد اما باز هم از بچه‌دار شدن خودداری می‌کند و علت آن عدم مسئولیت‌پذیری و راحت‌طلبی افراد است.</p>
      <figure>
        <img src="http://newsroom.dana.ir/content/upload/27bbdc7f-9b68-4ba0-943a-b5aaf954acc3.jpg"/>
      </figure>
      <p> </p>
      <p>مقدس خاطرنشان کرد: باید انسان‌ها در بحث فرزندآوری به سمت اهداف اجتماعی سوق داده شوند و به فکر اهداف و آینده جامعه باشند، اما این نکته نیز باید مدنظر قرار گیرد که جمعیت به‌صورت کنترل‌شده افزایش یابد و مشکلاتی را برای توسعه کشور پیش نیاورد.<br/> <br/><b>انزوا، جوامع غربی را به سمت جایگزینی حیوان خانگی به جای بچه کشانده</b><br/><br/>وی با اشاره به اقدام برخی از شخصیت‌های معروف در فضای مجازی در جهت کاهش فرزندآوری یا جایگزینی حیوان خانگی با فرزند افزود: این افراد با الگوگیری از غرب اقدام به این کار می‌کنند بدون در نظر گرفتن این نکته که این نارسایی‌ها در جوامع غربی به واسطه انزوا عارض آن‌ها شده است.<br/> <br/>این جامعه‌شناس افزود: فردگرایی در جوامع غربی باعث شده خانواده‌ها دچار فروپاشی و از کارکردها و جنبه‌های مثبت خانواده محروم شوند، طبیعتا این افراد در پاسخ به نیازهای درونی خود پاسخ‌های نصفه نیمه و کوتاه‌مدت را از طریق روابط اینگونه می‌دهند.<br/> <br/>مقدس تاکید کرد: در کشور ایران که ساز و کارها هیچ تشابهی با کشورهای غربی ندارد و تفاوت بسیاری در زمینه‌های بسیاری با کشورهای غربی داریم ورود این نمونه‌ها نگران‌کننده است و معضلات ناشی از کشورهای غربی برای مردم ایران رنج‌آور خواهد بود.<br/> <br/>به گزارش <a href="http://www.jahanbinnews.ir/">جهانبین نیوز</a>؛ مشکلات اقتصادی را به تنهایی نمی‌توان علت کاهش تمایل خانواده‌ها به داشتن فرزند دانست زیرا براساس مطالعات انجام شده بسیاری از خانواده‌ها با وجود اینگه شرایط لازم برای فرزندآوری را دارند از اقدام در این زمینه خودداری می‌کنند.<br/> <br/>انتهای پیام</p>
    </article>
  </body>
</html>