<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88633"/>
    <meta property="og:site_name" content="Denník politika"/>
    <meta property="article:published_time" content="2019-11-04T11:35:04+00:00"/>
    <meta property="og:title" content="Súkromné autá môžu v Naí Dillí jazdiť len v určité dni, chcú zmierniť znečistenie ovzdušia"/>
    <meta property="og:description" content="4.11.2019 (Webnoviny.sk) – V indickom hlavnom meste Naí Dillí začalo v pondelok platiť obmedzenie používania súkromných áut, ktorého cieľom je zmierniť znečistenie ovzdušia. Automobily na benzín, naftu i zemný plyn môžu v meste jazdiť len v určité dni, a to podľa toho či sa ich evidenčné číslo vozidla (EČV) končí párnym alebo nepárnym číslom. Opatrenie bude platiť do 15. novembra, s výnimkou nedele. V prípade porušenia nariadenia hrozí vodičom pokuta 4000 indických rupií (v prepočte 50 eur)."/>
  </head>
  <body>
    <article>
      <h1>Súkromné autá môžu v Naí Dillí jazdiť len v určité dni, chcú zmierniť znečistenie ovzdušia</h1>
      <address><time datetime="2019-11-04T11:35:04+00:00">04 Nov 2019, 11:35</time> by <a rel="author">Webnoviny</a></address>
      <p>4.11.2019 (Webnoviny.sk) – V indickom hlavnom meste Naí Dillí začalo v pondelok platiť obmedzenie používania súkromných áut, ktorého cieľom je zmierniť znečistenie ovzdušia. Automobily na benzín, naftu i zemný plyn môžu v meste jazdiť len v určité dni, a to podľa toho či sa ich evidenčné číslo vozidla (EČV) končí párnym alebo nepárnym číslom. Opatrenie bude platiť do 15. novembra, s výnimkou nedele. V prípade porušenia nariadenia hrozí vodičom pokuta 4000 indických rupií (v prepočte 50 eur).</p>
      <h3>Zmiernenie dopravných zápch</h3>
      <p>Systém párnych a nepárnych EČV v hlavnom meste predstavili v roku 2016 a uplatnili ho aj o rok neskôr, ale či reálne pomáha pri zmenšení znečistenia ovzdušia, nie je jasné. V minulosti však podobné opatrenia zmiernili dopravné zápchy. Podľa úradov budú cesty počas obmedzení každý deň prázdnejšie o takmer 1,2 milióna registrovaných vozidiel.</p>
      <p>Naí Dillí v súčasnosti bojuje s vážnym znečistením vzduchu. Úroveň prachových častíc PM2,5 v ovzduší je podľa meraní až deväťnásobne vyššia ako odporúča Svetová zdravotnícka organizácia.</p>
      <h3>Školy museli uzavrieť</h3>
      <p>Pre zhoršujúcu sa kvalitu vzduchu, ktorá zvyšuje riziko vzniku respiračných ochorení, úrady nariadili obyvateľom, aby zostali doma a zdržali sa akejkoľvek fyzickej aktivity. Školy sú v meste do utorka zavreté, pričom toto opatrenie zrejme predĺžia až do piatka.</p>
      <p>Znečistenie ovzdušia v Naí Díllí obyčajne v novembri dosahuje vrchol v dôsledku kombinácie smogu z ohňostrojov, ktoré sa zapaľujú počas hinduistického sviatku Díválí, a dymu zo spaľovania poľnohospodárskych polí v susedných štátoch. Ku smogu prispievajú aj prach zo stavieb a priemyselné emisie.</p>
      <p>Informácie pochádzajú z agentúry AP a webstránky www.bbc.com.</p>
      <p>Viac k témam: <a href="https://www.webnoviny.sk/tag/boj-so-smogom/"><u>boj so smogom</u></a>, <a href="https://www.webnoviny.sk/tag/znecistovanie-ovzdusia/"><u>znečisťovanie ovzdušia</u></a><br/>Zdroj: Webnoviny.sk – <a href="https://www.webnoviny.sk/sukromne-auta-mozu-v-nai-dilli-jazdit-len-v-urcite-dni-chcu-zmiernit-znecistenie-ovzdusia/"><u>Súkromné autá môžu v Naí Dillí jazdiť len v určité dni, chcú zmierniť znečistenie ovzdušia</u></a> © SITA Všetky práva vyhradené.</p>
    </article>
  </body>
</html>