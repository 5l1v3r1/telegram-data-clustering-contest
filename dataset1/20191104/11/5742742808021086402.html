<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mobilenet.cz/clanky/sance-pro-huawei-americky-ministr-obchodu-potvrdil-ze-brzy-budou-udeleny-vyjimky-39341"/>
    <meta property="og:site_name" content="mobilenet.cz"/>
    <meta property="article:published_time" content="2019-11-04T11:25:00+00:00"/>
    <meta property="og:title" content="Šance pro Huawei? Americký ministr obchodu potvrdil, že brzy budou uděleny výjimky"/>
    <meta property="og:description" content="Některé americké společnosti budou moci opět obchodovat s Huawei Ministerstvo obchodu USA již obdrželo 260 žádostí na udělení licence pro obchod Všechny však automaticky nebudou vyslyšeny"/>
  </head>
  <body>
    <article>
      <h1>Šance pro Huawei? Americký ministr obchodu potvrdil, že brzy budou uděleny výjimky</h1>
      <address><time datetime="2019-11-04T11:25:00+00:00">04 Nov 2019, 11:25</time> by <a rel="author" href="https://mobilenet.cz/uzivatele/paulis" target="_blank">Michal Pavlíček</a></address>
      <p>
        <b>   •  Některé americké společnosti budou moci opět obchodovat s Huawei <br/>   •  Ministerstvo obchodu USA již obdrželo 260 žádostí na udělení licence pro obchod <br/>   •  Všechny však automaticky nebudou vyslyšeny</b>
      </p>
      <p>Huawei v posledních měsících významně trpí obchodní válkou s USA. Čínská společnost se totiž už na jaře ocitla na černé listině firem, se kterými ty americké nesmí nijak obchodovat. Nejviditelnější dopad to mělo v případě Googlu, který Huawei nemohl poskytnout své služby, a tím pádem i kompletní Android. Výsledkem tohoto počínání je řada Huawei Mate 30, se kterou si ani samotný Huawei neví rady. Telefon nemá Google služby a je na západních trzích v podstatě neprodejný.</p>
      <related>
        <h4>Přečtěte si také</h4>
        <a href="https://mobilenet.cz/clanky/huawei-mate-30-pro-smartphone-s-prichuti-zakazaneho-ovoce-39244"/>
      </related>
      <p>Aktuálně jej tak Huawei prodává na <a href="https://mobilenet.cz/clanky/prvni-varka-mate-30-od-huawei-byla-vyprodana-behem-1-minuty-39331">domácím čínském trhu</a>, kde se modelům <a href="https://mobilenet.cz/katalog/huawei-mate-30">Mate 30</a> a <a href="https://mobilenet.cz/katalog/huawei-mate-30-pro">Mate 30 Pro</a> daří výborně. Nad Evropou se stále vznášejí otazníky, ačkoliv nedávno se objevily spekulace tvrdící, že to Huawei <a href="https://mobilenet.cz/clanky/riskne-to-huawei-rada-mate-30-by-do-evropy-mohla-dorazit-v-polovine-listopadu-39307">riskne</a>. Jinými slovy, že pustí zmíněné telefony na vybrané evropské trhy, ačkoliv v nich nebudou k dispozici Google služby a aplikace od Googlu, včetně obchodu Google Play.</p>
      <p>Celá situace však možná bude mít ještě jiné rozuzlení. Přibližně před měsícem jsme vás <a href="https://mobilenet.cz/clanky/blyska-se-na-lepsi-casy-usa-udeli-par-vyjimek-na-obchod-s-huawei-39137">informovali</a> o tom, že by vláda USA, konkrétně Ministerstvo obchodu, mohlo vybraným americkým společnostem udělit licenční výjimku na obchodování s Huawei. Vše bude samozřejmě záležet na konkrétním posouzení a zvážení, zda prodej daných produktů či služeb není bezpečnostním rizikem. Americké ministerstvo do této chvíle obdrželo již 260 žádostí o udělení výjimky a lze předpokládat, že o ní žádá i Google.</p>
      <related>
        <h4>Přečtěte si také</h4>
        <a href="https://mobilenet.cz/clanky/jak-dopadl-podrobny-test-nocniho-rezimu-fotoaparatu-huawei-mate-30-pro-s-komentarem-petra-vojtecha-39235"/>
      </related>
      <p>Ministr obchodu USA, Wilbur Ross, v rozhovoru pro <a href="https://www.bloomberg.com/news/articles/2019-11-03/ross-optimistic-on-china-trade-deal-says-huawei-licenses-coming">agenturu Bloomberg</a> potvrdil, že k udělování výjimek dojde velmi brzy. Za poslední měsíc se dle jeho slov počet žádostí o udělení výjimky zdvojnásobil. Ross nicméně upozornil, že žádost o udělení výjimky automaticky neznamená její vyhovění. Bude tak zajímavé sledovat, zda bude Googlu udělena výjimka a v telefonech Huawei se opět objeví Google služby.</p>
      <related>
        <h4>Související články</h4>
        <a href="https://mobilenet.cz/clanky/huawei-si-mne-ruce-jeho-serie-p30-se-prodava-vice-nez-2krat-lepe-nez-p20-37621"/>
        <a href="https://mobilenet.cz/clanky/riskne-to-huawei-rada-mate-30-by-do-evropy-mohla-dorazit-v-polovine-listopadu-39307"/>
        <a href="https://mobilenet.cz/clanky/huawei-p30-pro-ve-stylove-variante-mystic-blue-miri-na-cesky-trh-39237"/>
        <a href="https://mobilenet.cz/clanky/rozbaleni-prvnich-ohebnych-huawei-mate-x-ukazuje-drobnou-zmenu-designu-39205"/>
        <a href="https://mobilenet.cz/clanky/jak-dopadl-nocni-fotoduel-huawei-mate-30-pro-vs-p30-pro-podivejte-se-sami-39186"/>
        <a href="https://mobilenet.cz/clanky/porovnejte-jak-foti-huawei-mate-30-pro-oproti-p30-pro-kdo-odesel-jako-vitez-vcetne-komentare-k-porizenym-fotografiim-39153"/>
      </related>
    </article>
  </body>
</html>