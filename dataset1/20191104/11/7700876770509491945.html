<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/04/siria-quasi-28000-bambini-di-oltre-60-paesi-rimasti-bloccati-nel-norde/153172/"/>
    <meta property="og:site_name" content="VITA"/>
    <meta property="article:published_time" content="2019-11-04T11:22:00+00:00"/>
    <meta property="og:title" content="Siria: quasi 28.000 bambini di oltre 60 paesi rimasti bloccati nel nordest, la maggior parte in campi per sfollati"/>
    <meta property="og:description" content="La Dichiarazione del Direttore Generale dell’UNICEF Henrietta Fore: quasi 28.000 bambini da oltre 60 paesi diversi, fra cui circa 20.000 dall’Iraq, sono rimasti bloccati nel nordest, la maggior parte in campi per sfollati. Oltre l’80% di questi bambini hanno meno di 12 anni e il 50% meno di 5"/>
  </head>
  <body>
    <article>
      <h1>Siria: quasi 28.000 bambini di oltre 60 paesi rimasti bloccati nel nordest, la maggior parte in campi per sfollati</h1>
      <address><time datetime="2019-11-04T11:22:00+00:00">04 Nov 2019, 11:22</time> by <a rel="author">Redazione</a></address>
      <p>
        <b>La Dichiarazione del Direttore Generale dell’UNICEF Henrietta Fore: quasi 28.000 bambini da oltre 60 paesi diversi, fra cui circa 20.000 dall’Iraq, sono rimasti bloccati nel nordest, la maggior parte in campi per sfollati. Oltre l’80% di questi bambini hanno meno di 12 anni e il 50% meno di 5</b>
      </p>
      <p>“A causa del recente inasprimento del conflitto in Siria nordorientale è nuovamente necessario per i governi far ritornare a casa con urgenza i bambini stranieri che si trovano bloccati nell’area prima che sia troppo tardi. I governi nazionali hanno la responsabilità e l’opportunità di fare adesso la cosa giusta e riportare questi bambini e i loro genitori a casa, dove possono ricevere cure adeguate ed essere al sicuro da violenze e abusi.</p>
      <ul>
        <li>Quasi 28.000 bambini da oltre 60 paesi diversi, fra cui circa 20.000 dall’Iraq, sono rimasti bloccati nel nordest, la maggior parte in campi per sfollati;</li>
        <li>Oltre l’80% di questi bambini hanno meno di 12 anni e il 50% meno di 5;</li>
        <li>Almeno 250 ragazzi, alcuni anche di 9 anni, sono trattenuti in detenzione, ma i numeri attuali probabilmente sono molto più alti.</li>
      </ul>
      <p>Tutti loro stanno vivendo in condizioni non adatte per i bambini. La domanda principale che pongono al mondo è: cosa ne sarà di noi? Questi bambini hanno urgentemente bisogno di cure e protezione adeguate.</p>
      <p>Sappiamo che almeno 17 paesi hanno già fatto ritornare oltre 650 bambini – la maggior parte dei quali stanno attualmente vivendo con membri della propria famiglia, in alcuni casi anche con le loro madri, che sono ritornate con loro. I bambini sono al sicuro, frequentano la scuola e si stanno riprendendo dalle loro esperienze di guerra.</p>
      <p>L’UNICEF ha supportato alcuni di questi ragazzi che sono ritornati nei loro paesi, anche aiutandoli a reintegrarsi nelle loro famiglie estese e comunità.</p>
      <p>L’UNICEF plaude alle leadership di questi paesi. Le loro azioni, e la lunga esperienza dell’UNICEF a sostegno dei bambini, delle famiglie e delle comunità colpite da conflitti armati nel mondo, ci dimostrano che dove c’è la volontà c’è un modo.</p>
      <p>Le azioni di questi paesi, tuttavia, rimangono un’eccezione piuttosto che la norma. Il nostro messaggio ai governi è inequivocabile: il superiore interesse dei bambini dovrebbe essere una considerazione primaria sempre.</p>
      <p>L’UNICEF rimane profondamente preoccupato per la sicurezza e il benessere di questi bambini e di decine di migliaia di bambini siriani che combattono per sopravvivere in condizioni sempre più critiche nei campi e nei centri di detenzione nell’area. Fra questi, i 40.000 bambini che sono stati recentemente sfollati dalla Siria nordorientale. Alcuni sono stati separati dalle loro famiglie, feriti, o sono diventati disabili a causa delle violenze. Tutti loro sono gravemente vulnerabili e hanno bisogno di protezione urgente da ulteriori pericoli.</p>
      <p>L’UNICEF rinnova i suoi appelli per un’azione immediata da parte degli stati membri e delle parti coinvolte nel conflitto:</p>
      <ul>
        <li>La detenzione dovrebbe essere soltanto una misura di ultima istanza e per il minor tempo possibile. I bambini non dovrebbero essere detenuti solamente in base a sospetti legami familiari con gruppi armati o l’appartenenza di membri della famiglia a gruppi armati. Se i bambini fossero sospettati di aver commesso un crimine, dovrebbero essere trattati in linea con i principi della giustizia minorile, con una particolare attenzione alla loro riabilitazione e il loro ritorno a una vita civile.</li>
        <li>In linea con il superiore interesse del bambino e in osservanza degli standard internazionali, i governi dovrebbero assicurare una reintegrazione sicura dei bambini siriani nelle loro comunità locali e il rimpatrio sicuro, dignitoso e volontario dei bambini stranieri nei loro paesi d’origine. La preservazione dell’unità familiare e del principio di non respingimento sono fondamentali per la protezione dei bambini.</li>
        <li>Tutti gli stati membri dovrebbero fornire ai bambini loro cittadini o nati da loro connazionali documenti per prevenire l’apolidia.</li>
        <li>Le parti in conflitto e coloro che esercitano influenza sulle stesse dovrebbero proteggere i bambini sempre. Ciò comprende evitare attacchi sui civili e sulle infrastrutture civili, come centri sanitari, impianti idrici e scuole.</li>
        <li>Le parti dovrebbero inoltre permettere un accesso senza restrizioni alle organizzazioni umanitarie per portare assistenza e cure ai bambini e le famiglie, inclusi coloro che si trovano in luoghi di detenzione.</li>
      </ul>
      <p>I bambini, sia nel nordest o che in qualsiasi altro luogo in Siria, non devono essere abbandonati, mentre le mura della guerra si chiudono intorno a loro”.</p>
      <related>
        <h4>Contenuti correlati</h4>
        <a href="http://www.vita.it/it/article/2019/10/21/cecco-bellosi-cosi-si-uccide-la-lezione-di-civilta-che-arriva-dal-kurd/153028/"/>
        <a href="http://www.vita.it/it/article/2019/10/14/vignarca-prima-si-blocchi-lexport-di-armi-alla-turchia-poi-si-pensi-a-/152960/"/>
        <a href="http://www.vita.it/it/article/2019/10/09/raid-della-turchia-in-siria-chiesta-sospensione-export-armi-italiane/152917/"/>
      </related>
    </article>
  </body>
</html>