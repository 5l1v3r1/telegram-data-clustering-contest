<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-deodhar-trophy-2019-shahbaz-nadeem-4-four-32-helps-india-b-to-win-the-title-2831268.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-04T11:50:53+00:00"/>
    <meta property="og:title" content="देवधर ट्रॉफी 2019: शाहबाज नदीम की फिरकी के दम पर इंडिया-बी ने जीता खिताब"/>
    <meta property="og:description" content="बाएं हाथ के लेफ्ट आर्म स्पिनर शाहबाज नदीम (32 रन पर चार विकेट) की शानदार गेंदबाजी के दम पर इंडिया-बी ने देवधर ट्रॉफी के फाइनल में सोमवार को इंडिया-सी को 51 रनों से हराकर खिताब जीत लिया। इंडिया-बी ने..."/>
  </head>
  <body>
    <article>
      <h1>देवधर ट्रॉफी 2019: शाहबाज नदीम की फिरकी के दम पर इंडिया-बी ने जीता खिताब</h1>
      <address><time datetime="2019-11-04T11:50:53+00:00">04 Nov 2019, 11:50</time> by <a rel="author">लाइव हिन्दुस्तान टीम,नई दिल्ली</a></address>
      <p>बाएं हाथ के लेफ्ट आर्म स्पिनर शाहबाज नदीम (32 रन पर चार विकेट) की शानदार गेंदबाजी के दम पर इंडिया-बी ने देवधर ट्रॉफी के फाइनल में सोमवार को इंडिया-सी को 51 रनों से हराकर खिताब जीत लिया। इंडिया-बी ने झारखंड राज्य क्रिकेट संघ (जेएससीए) स्टेडियम में खेले गए इस फाइनल मैच में पहले बल्लेबाजी करते हुए केदार जाधव (86), यशस्वी जायसवाल (54) के बाद कृष्णप्पा गौतम की तेजतर्रार पारी के दम पर सात विकेट खोकर 283 रनों का स्कोर बनाया और फिर इंडिया-सी को निर्धारित 50 ओवरों में नौ विकेट पर 232 रनों पर रोक दिया।</p>
      <p>इंडिया-सी के लिए प्रियम गर्ग ने 77, अक्षर पटेल ने 38, जलज सक्सेना ने नाबाद 37 और मयंक अग्रवाल ने 28 रनों का योगदान दिया। इंडिया-बी की ओर से नदीम के चार विकेटों के अलावा मोहम्मद सिराज और रूश कलारिया ने एक विकेट लिया। इससे पहले, इंडिया-बी की टीम ने 50 ओवरों में सात विकेट खोकर 283 रनों का स्कोर खड़ा किया।</p>
      <p>
        <b>
          <a href="https://www.livehindustan.com/cricket/story-india-vs-bangladesh-mushfiqur-rahim-says-this-win-will-brings-happiness-2831128.html">भारत से मैच छीनने वाले मुश्फिकुर रहीम बोले, यह जीत खुशी लौटाएगी</a>
        </b>
      </p>
      <p>ऋतुराज गायकवाड़ के पहले ही ओवर में आउट होने के बाद इंडिया-बी को झटका जरूर लगा था लेकिन उनके बाद आए यशस्वी ने टीम को संभाला। पार्थिव (14) के रूप में इंडिया-बी ने 28 के कुल स्कोर पर अपना दूसरा विकेट खोया। बाबा अपराजित (13) ने यशस्वी के साथ मिलकर स्कोर 73 रन किया और यहीं अपराजित पवेलियन लौट लिए।</p>
      <p>79 गेंदों पर पांच चौके और एक छक्का मारने वाले यशस्वी भी 92 के कुल स्कोर पर आउट हो गए। यहां से जाधव ने रन गति को बनाए रखा। विजय शंकर ने भी अंत में 33 गेंदों पर चार चौके और दो छक्कों की मदद से 45 रन बनाए। जाधव ने 84 गेंदों पर चार चौके और चार छक्कों की सहायता से बेहतरीन पारी खेली लेकिन 276 के कुल स्कोर पर आउट हो गए। यहां से गौतम ने 10 गेंदों पर तीन चौके और तीन छक्के लगाते हुए नाबाद 35 रन बनाए और टीम को मजबूत स्कोर दिया। इंडिया-सी के लिए ईशान पोरेल ने पांच विकेट लिए। जलज सक्सेना और अक्षर पटेल को एक-एक विकेट मिला।</p>
      <p><b><a href="https://www.livehindustan.com/cricket/story-ind-vs-ban-mushfiqur-rahim-says-did-not-want-to-face-the-pain-of-defeat-in-another-close-match-2831148.html">एक और करीबी मैच में हार के दर्द का सामना नहीं करना चाहता था-रहीम</a></b> </p>
    </article>
  </body>
</html>