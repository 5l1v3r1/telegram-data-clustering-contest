<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://daryo.uz/2019/11/04/xalq-talimi-vazirligi-elektron-talim-loyihasi-yolida-zte-va-huawei-kompaniyalari-bilan-kelishuvlarni-imzoladi/?utm_source=daryo_lotin"/>
    <meta property="og:site_name" content="Daryo"/>
    <meta property="article:published_time" content="2019-11-04T11:02:00+00:00"/>
    <meta property="og:title" content="Xalq ta’limi vazirligi “Elektron ta’lim” loyihasida Xitoy kompaniyalari bilan hamkorlik qiladi"/>
    <meta property="og:description" content="Kelishuvlar doirasida xitoylik kompaniyalar maktablarda zamonaviy axborot-kommunikatsiya texnologiyalarini joriy etish bo‘yicha pilot loyihalarni amalga oshiradi"/>
  </head>
  <body>
    <article>
      <h1>Xalq ta’limi vazirligi “Elektron ta’lim” loyihasida Xitoy kompaniyalari bilan hamkorlik qiladi</h1>
      <address>
        <time datetime="2019-11-04T11:02:00+00:00">04 Nov 2019, 11:02</time>
      </address>
      <p>Xalq ta’limi vazirligi mamlakatdagi barcha maktab o‘quvchilarining yuqori sifatli ta’lim olishi uchun “Elektron ta’lim” loyihalarini amalga oshirishni rejalashtirmoqda. Bu haqda vazirlik matbuot xizmati <a href="https://uzedu.uz/Xtv/IndexBatafsil/71?ID1=14175">xabar berdi</a>.</p>
      <figure>
        <img src="https://s.daryo.uz/wp-content/uploads/2019/11/photo_2019-11-04_10-55-56-680x454.jpg"/>
        <figcaption>Foto: Xalq ta’limi vazirligi matbuot xizmati</figcaption>
      </figure>
      <p>Xitoy davlat kengashi bosh vaziri Li Ketsyanning O‘zbekistonga <a href="https://daryo.uz/2019/11/01/shavkat-mirziyoyev-xitoy-bosh-vaziri-va-turkmaniston-tashqi-ishlar-vazirini-qabul-qildi/">tashrifi doirasida</a> Xalq ta’limi vazirligi Xitoyning ZTE va Huawei kompaniyalari bilan “Xalq ta’limi tizimida zamonaviy axborot-kommunikatsiya texnologiyalarini joriy etish” loyihalarini amalga oshirish uchun kelishuvlarni imzoladi.</p>
      <p>Kelishuvlar doirasida xitoylik kompaniyalar o‘z hisoblaridan bir necha maktablarda zamonaviy axborot-kommunikatsiya texnologiyalarini joriy etish bo‘yicha pilot loyihalarni amalga oshiradi. Loyiha natijalariga ko‘ra, joriy etilgan texnologiyalarning ta’lim sifatini oshirishdagi va maktab boshqaruv tizimidagi samaradorligi o‘rganib chiqiladi.</p>
      <p>Loyihalar ijobiy natija ko‘rsatsa tomonlar Xitoy moliya tashkilotlaridan mablag‘ jalb qilgan holda axborot texnologiyalarini bosqichma bosqich joriy etish masalalarini o‘rganib chiqadi.</p>
      <p>Bundan tashkari, o‘zbekistonlik mutaxassislar Xitoyning maktablarda zamonaviy axborot texnologiyalarini joriy etish bo‘yicha ilg‘or tajribasini o‘rganishlari kutilmoqda.</p>
    </article>
  </body>
</html>