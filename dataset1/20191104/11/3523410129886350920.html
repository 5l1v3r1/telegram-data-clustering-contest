<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638006/%D8%AA%D8%B3%D8%AE%DB%8C%D8%B1-%D9%84%D8%A7%D9%86%D9%87-%D8%AC%D8%A7%D8%B3%D9%88%D8%B3%DB%8C-%D8%AE%D9%81%D8%AA-%D8%A2%D9%85%D8%B1%DB%8C%DA%A9%D8%A7-%D8%B1%D8%A7-%D8%A8%D9%87-%D8%AC%D9%87%D8%A7%D9%86%DB%8C%D8%A7%D9%86-%D9%86%D8%B4%D8%A7%D9%86-%D8%AF%D8%A7%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T11:01:00+00:00"/>
    <meta property="og:title" content="تسخیر لانه جاسوسی خفت آمریکا را به جهانیان نشان داد"/>
    <meta property="og:description" content="فرمانده کل ارتش گفت: تشخیر لانه جاسوسی از یک طرف ابهت پوشالی آمریکا را درهم شکست و خفت و زبونی آن را به جهان نشان داد و از سوی دیگر فریاد مظلومیت و..."/>
  </head>
  <body>
    <article>
      <h1>
        <a href="https://www.bultannews.com/fa/news/638006/%D8%AA%D8%B3%D8%AE%DB%8C%D8%B1-%D9%84%D8%A7%D9%86%D9%87-%D8%AC%D8%A7%D8%B3%D9%88%D8%B3%DB%8C-%D8%AE%D9%81%D8%AA-%D8%A2%D9%85%D8%B1%DB%8C%DA%A9%D8%A7-%D8%B1%D8%A7-%D8%A8%D9%87-%D8%AC%D9%87%D8%A7%D9%86%DB%8C%D8%A7%D9%86-%D9%86%D8%B4%D8%A7%D9%86-%D8%AF%D8%A7%D8%AF">تسخیر لانه جاسوسی خفت آمریکا را به جهانیان نشان داد</a>
      </h1>
      <h2>فرمانده کل ارتش گفت: تشخیر لانه جاسوسی از یک طرف ابهت پوشالی آمریکا را درهم شکست و خفت و زبونی آن را به جهان نشان داد و از سوی دیگر فریاد مظلومیت و...</h2>
      <address><time datetime="2019-11-04T11:01:00+00:00">04 Nov 2019, 11:01</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، امیر سرلشکر سید عبدالرحیم موسوی فرمانده کل ارتش صبح امروز(دوشنبه) در مراسم راهپیمایی ۱۳ آبان که در مقابل محل سابق<b> لانه جاسوسی</b> برگزار شد، اظهار کرد: ۱۳ آبان بستر پیدایش حوادث گوناگونی است که در شکل دهی تاریخ معاصر کشور و انقلاب نقش تعیین کننده داشته است. ۱۳ آبان ۴۳ سالروز تبعید امام در پی مخالفت با قانون کاپیتولاسیون است. ۱۳ آبان ۵۷ نیز شهادت جمعی از دانش آموزان و دانشجویان انقلاب در مقابل دانشگاه تهران در اوج مبارزات انقلابی مردم ایران است و ۱۳ آبان ۵۸ هم تسخیر لانه جاسوسی آمریکا بدست دانشجویان پیرو خط امام است.</p>
      <p>وی افزود: ۱۳ آبان نمادی از سه رویداد تاریخی است که در هر سه حادثه در یک طرف کارگردان و بازیگران اصلی آمریکای جهانخوار است و طرف مقابل آن رویکرد دینی و ملی جوانان انقلابی که در هرسه مقطع همگرایی با رهبری واحد و همسویی با گفتمان دینی با محوریت امام مشهود است.</p>
      <p>فرمانده کل ارتش تاکید کرد: هر سه رخداد پیام و هدف مشترک استقلال خواهی و مبارزه با استکبار و نظام سلطه را تعقیب کرده است اما تسخیر لانه جاسوسی آمریکا با توجه به ابعاد و پیامدهای آن و گستره ملی و جهانی که داشت از اهمیت ویژه ای در تاریخ انقلاب اسلامی ایران برخوردار است.</p>
      <p>سرلشکر موسوی خاطرنشان کرد: این اقدام یکی از مهمترین حرکت های خودجوش در تاریخ انقلاب های اصیل و مردمی جهان است که از یک طرف ابهت پوشالی آمریکا را درهم شکست و خفت و زبونی آن را به جهانیان نشان داد و از سوی دیگر فریاد مظلومیت و آزادگی مردم ایران در جهان را طنین انداز کرد. ۱۳ آبان روزی است که مردم این کشور به دنیا و به تاریخ نشان دادند که با توکل به خدا و قدرت ایمان می‌توان در مقابل هر قدرت استکباری و غیرخدایی ایستاد و به پیروزی رسید.</p>
    </article>
  </body>
</html>