<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638026/%D8%A7%D9%81%D8%B2%D8%A7%DB%8C%D8%B4-%DB%B2%DB%B1-%D8%AF%D8%B1%D8%B5%D8%AF%DB%8C-%D9%82%D8%AF%D8%B1%D8%AA-%D9%BE%D9%88%D9%84-%D9%85%D9%84%DB%8C-%D8%AF%D8%B1-%DB%8C%DA%A9%D8%B3%D8%A7%D9%84-%D8%A7%D8%AE%DB%8C%D8%B1"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T11:47:00+00:00"/>
    <meta property="og:title" content="افزایش ۲۱ درصدی قدرت پول ملی در یکسال اخیر"/>
    <meta property="og:description" content="رشد تشکیل سرمایه ثابت ناخالص داخلی، رونق تولید ملی، کاهش اتکاء بودجه دولت به نفت، ایمن سازی اقتصاد نسبت به نوسانات درآمدهای نفتی و ..."/>
  </head>
  <body>
    <article>
      <h1>
        <a href="https://www.bultannews.com/fa/news/638026/%D8%A7%D9%81%D8%B2%D8%A7%DB%8C%D8%B4-%DB%B2%DB%B1-%D8%AF%D8%B1%D8%B5%D8%AF%DB%8C-%D9%82%D8%AF%D8%B1%D8%AA-%D9%BE%D9%88%D9%84-%D9%85%D9%84%DB%8C-%D8%AF%D8%B1-%DB%8C%DA%A9%D8%B3%D8%A7%D9%84-%D8%A7%D8%AE%DB%8C%D8%B1">افزایش ۲۱ درصدی قدرت پول ملی در یکسال اخیر</a>
      </h1>
      <h2>رشد تشکیل سرمایه ثابت ناخالص داخلی، رونق تولید ملی، کاهش اتکاء بودجه دولت به نفت، ایمن سازی اقتصاد نسبت به نوسانات درآمدهای نفتی و ...</h2>
      <address><time datetime="2019-11-04T11:47:00+00:00">04 Nov 2019, 11:47</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، عبدالناصر همتی، رئیس کل <b>بانک مرکزی</b> در یادداشتی در صفحه خود در فضای مجازی نوشت: امروز ۱۳ آبان ۹۸ و یکسال از شروع جنگ اقتصادی و تحریم بانکی و صادرات نفت ایران، از سوی آمریکا می‌گذرد؛ در حالیکه آن روز پیش بینی یکسال بعد مشکل و تا حدی نگران‌کننده بود.</p>
      <p>وی افزود: آمریکا با تداوم یکسال فشار حداکثری به هدف اصلی اش که از هم فروپاشی اقتصاد و در نهایت به زانو درآوردن ایران بود، نرسید؛ ضمن اینکه نرخ ارز که خود آمریکایی‌ها از آن به عنوان شاخص مهم تاثیر فشار یاد می‌کردند، از ۱۴۳۵۰ تومان در ۱۳ آبان ۹۷ به ۱۱۳۰۰ تومان در ۱۳ آبان ۹۸ رسیده که ۲۱ درصد افزایش قدرت پول ملی را نشان می‌دهد.</p>
      <p>همتی گفت: تورم ناشی از تغییر نرخ ارز و اخلال در بخش خارجی اقتصاد، فشار زیادی به اقتصاد ایران، خصوصا اقشار با درآمد پایین و ثابت وارد آورد و رفاه بخش مهمی از مردم از بابت تحریم آسیب دید که نیاز به ترمیم دارد.</p>
      <p>رئیس کل بانک مرکزی گفت: در نهایت ثبات نسبی به اقتصاد برگشت و شاخص های مهم اقتصادی نظیر تورم و رشد غیرنفتی به آرامی در مسیر بهبود قرار گرفت.</p>
      <p>وی معتقد است که از این پس باید در اقتصاد بر رشد تشکیل سرمایه ثابت ناخالص داخلی و رونق تولید ملی، کاهش اتکاء بودجه دولت به نفت و ایمن سازی اقتصاد نسبت به نوسانات درآمدهای نفتی در کنار سرعت دادن به روند اصلاح نظام بانکی کشور متمرکز شد.</p>
    </article>
  </body>
</html>