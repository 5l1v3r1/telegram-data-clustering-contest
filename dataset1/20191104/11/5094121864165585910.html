<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/dalsi-krok-ve-vypovidani-dohody-iran-spustil-30-odstredivek-k-obohacovani-uranu-20191104.html"/>
    <meta property="og:site_name" content="Deník.cz"/>
    <meta property="article:published_time" content="2019-11-04T11:56:00+00:00"/>
    <meta property="og:title" content="Další ústup od dohody. Írán spustil třicet odstředivek k obohacování uranu"/>
    <meta property="og:description" content="Írán dnes spustil 30 výkonných odstředivek IR-6 k obohacování uranu, oznámil šéf íránské organizace pro atomovou energii Alí Akbar Sálehí. Agentura Reuters píše, že jde o nejnovější krok Íránu ve vypovídání mezinárodní jaderné dohody z roku 2015. V ní se Írán zavázal omezit svůj jaderný program výměnou za zrušení sankcí. Spojené státy loni dohodu vypověděly a zavedly proti Íránu nové sankce, které mají tvrdý dopad na íránskou ekonomiku."/>
  </head>
  <body>
    <article>
      <h1>Další ústup od dohody. Írán spustil třicet odstředivek k obohacování uranu</h1>
      <address><time datetime="2019-11-04T11:56:00+00:00">04 Nov 2019, 11:56</time> by <a rel="author">ČTK</a></address>
      <p>"Dnes jsme svědky spuštění 30 centrifug IR-6," oznámil Sálehí s tím, že krok je důkazem schopností a odhodlání Íránů.</p>
      <p>Poté, co USA loni vypověděly jadernou dohodu s Íránem, začaly proti islámské republice znovu zavádět sankce zacílené zejména na export ropy. Teherán reagoval tím, že postupně začal vypovídat své závazky plynoucí z dohody a pohrozil, že bude v příslušných krocích pokračovat i tento měsíc.</p>
      <figure>
        <img src="https://g.denik.cz/1/bb/iransky-prezident-ruhani-podminil-schuzku-s-americkym-prezidentem-trumpem-zrusenim-americkych-sankci_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/zadna-schuzka-ruhani-pozaduje-aby-usa-nejprve-zrusily-protiiranske-sankce-20190827.html">Žádná schůzka. Rúhání požaduje, aby USA nejprve zrušily protiíránské sankce Přečíst článek ›</a>
      </aside>
      <p>Ostatní signatáři dohody ( Británie, Německo, Francie, Čína a Rusko) se snaží úmluvu zachovat. Z Teheránu ale opakovaně zazněla kritika, že evropské země pro záchranu dohody nedělají dost.</p>
      <p>Před uzavřením dohody v roce 2015 Írán ve výkonných odstředivkách obohacoval uran na 20 procent, vždy ale popíral, že usiluje o jadernou zbraň. Při obohacování se zvyšuje koncentrace izotopu 235, který je klíčový při jaderném štěpení uranu. Pro jaderné elektrárny se uran obohacuje v jednotkách procent, zatímco pro jaderné zbraně je zapotřebí uran obohatit nad 85 procent.</p>
      <figure>
        <img src="https://g.denik.cz/1/7c/iran-potvrdil-dalsi-ustup-od-jaderne-dohody-ale-neomezi-inspekce_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/dalsi-ustup-od-jaderne-dohody-iran-chce-vyvijet-nove-odstredivky-20190907.html">Další ústup od jaderné dohody. Írán chce vyvíjet nové odstředivky Přečíst článek ›</a>
      </aside>
    </article>
  </body>
</html>