<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/McDonalds-acomiada-conseller-sentimental-treballadora_0_2337966284.html"/>
    <meta property="og:site_name" content="Ara.cat"/>
    <meta property="article:published_time" content="2019-11-04T11:44:58+00:00"/>
    <meta property="og:title" content="El cap de McDonald's, acomiadat per mantenir una relació sentimental amb una treballadora"/>
    <meta property="og:description" content="El càrrec l'ocuparà l'actual president de l'empresa als Estats Units, Chris Kempczinski"/>
  </head>
  <body>
    <article>
      <h1>El cap de McDonald's, acomiadat per mantenir una relació sentimental amb una treballadora</h1>
      <h2>El càrrec l'ocuparà l'actual president de l'empresa als Estats Units, Chris Kempczinski</h2>
      <address>
        <time datetime="2019-11-04T11:44:58+00:00">04 Nov 2019, 11:44</time>
      </address>
      <p>La junta directiva de McDonald's ha acomiadat el conseller delegat de la companyia per mantenir una relació sentimental amb una treballadora. La decisió es deu a un principi de la política de la companyia pel qual estan prohibides les relacions romàntiques entre directius i subordinats directes o indirectes, cosa que, en paraules de la mateixa empresa, demostra "poc seny". </p>
      <p>Steve Easterbrook, el directiu en qüestió, va enviar ahir un correu electrònic a la plantilla en què reconeixia la relació i, així mateix, que havia sigut un error. "Segons els valors de l'empresa, estic d'acord amb la junta que és moment per a mi per girar full", va escriure el fins ahir conseller delegat de McDonald's en el comunicat. A partir d'ara, explica <i>The Wall Street Journal</i>, ocuparà el càrrec l'actual president de McDonald's als Estats Units, Chris Kempczinski. </p>
      <p>Kempczinski ha assegurat que mantindrà el mateix enfocament que Easterbrook quant a l'aposta per la tecnologia i que està convençut que les inversions de la companyia donaran els seus fruits. El nou conseller delegat ha dit als inversors que poden sentir-se segurs amb la successió i que la seva intenció és escoltar els clients. </p>
    </article>
  </body>
</html>