<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191104_04699454"/>
    <meta property="og:site_name" content="De Standaard"/>
    <meta property="article:published_time" content="2019-11-04T11:15:00+00:00"/>
    <meta property="og:title" content="Nederlandse regering verzweeg burgerdoden in Irak voor parlement"/>
    <meta property="og:description" content="In Irak zijn vier jaar geleden bij een bombardement door een Nederlandse F-16 tientallen doden gevallen. Toenmalig minister van Defensie Jeanine Hennis wis..."/>
  </head>
  <body>
    <article>
      <h1>Nederlandse regering verzweeg burgerdoden in Irak voor parlement</h1>
      <address>
        <time datetime="2019-11-04T11:15:00+00:00">04 Nov 2019, 11:15</time>
      </address>
      <p>
        <b>In Irak zijn vier jaar geleden bij een bombardement door een Nederlandse F-16 tientallen doden gevallen. Toenmalig minister van Defensie Jeanine Hennis wist dat daarbij ook burgerdoden waren gevallen, maar verzweeg dat aanvankelijk voor het parlement. Dat heeft huidig minister Ank Bijleveld maandag aan de Tweede Kamer laten weten.</b>
      </p>
      <p>De aanval op Hawija was gericht tegen een doel van terreurgroep Islamitische Staat (IS). In de week na het bombardement op 3 juni 2015, waarbij ongeveer zeventig doden vielen, meldde Hennis aan de Kamer dat er geen burgerdoden waren gevallen bij aanvallen tot dusver op Irak.</p>
      <p>Hoeveel burgers er onder de slachtoffers waren, is niet meer vast te stellen, aldus Defensie. Bij de aanval vielen veel meer doden, doordat er veel meer explosief materiaal was opslagen dan vooraf ingeschat. <i>NRC</i> en <i>NOS </i>berichtten twee weken terug al uitgebreid over de aanval op Hawija. Volgens de <i>NOS</i> was de aanval een van de bloedigste van de internationale coalitie tegen IS. Onder de zeker zeventig doden waren volgens ooggetuigen ook kinderen.</p>
      <p>Bij een andere aanval door een Nederlandse F-16, in de nacht van 20 op 21 september van dat jaar, op Mosoel vielen zeer waarschijnlijk vier burgerdoden. De aanval was gericht tegen een vermeend hoofdkwartier van IS. Achteraf bleek het om een woonhuis te gaan.</p>
      <p>Beide aanvallen zijn onderzocht door het Openbaar Ministerie, maar details van de gebeurtenissen zijn nooit naar buiten gebracht. Defensie vreest voor de veiligheid van de betrokken piloten als dat gebeurt. De Kamer heeft lang aangedrongen op meer transparantie over burgerdoden bij missies.</p>
    </article>
  </body>
</html>