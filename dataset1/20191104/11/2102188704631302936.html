<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/4/653282/"/>
    <meta property="og:site_name" content="Економічна правда"/>
    <meta property="article:published_time" content="2019-11-04T11:25:00+00:00"/>
    <meta property="og:title" content="Аудитори поскаржилися Гончаруку, що не можуть перевірити &quot;Укрнафту&quot; з 2010 року"/>
    <meta property="og:description" content="Державна аудиторська служба в кінці вересня не змогла розпочати ревізію ПАТ “Укрнафта” за період 2016 рік - перше півріччя 2019 року"/>
  </head>
  <body>
    <article>
      <h1>Аудитори поскаржилися Гончаруку, що не можуть перевірити "Укрнафту" з 2010 року</h1>
      <address>
        <time datetime="2019-11-04T11:25:00+00:00">04 Nov 2019, 11:25</time>
      </address>
      <p>Державна аудиторська служба в кінці вересня не змогла розпочати ревізію ПАТ "Укрнафта" за період 2016 рік - перше півріччя 2019 року.</p>
      <p>Про це повідомляє голова експертної організації StateWatch Гліб Канєвський із посиланням на листування аудиторів з Кабміном. </p>
      <p>Остання планова ревізія напівдержавного нафтового гіганта відбулася в 2010 році.</p>
      <p>В листі нарікається, що ревізія не була розпочата після листа "Укрнафти", в якому зазначено, що компанія не є суб’єктом господарювання державного сектору економіки. </p>
      <p>"А тому є непідконтрольною органам державного фінансового контролю", - дійшли висновку в "Укрнафті".</p>
      <p><a href="https://assets.documentcloud.org/documents/6538247/Skarga.pdf">Skarga (PDF)</a> <br/><a href="https://assets.documentcloud.org/documents/6538247/Skarga.txt">Skarga (Text)</a></p>
      <p>Натомість Держаудитслужба надала в Кабмін інформацію про Постанову Верховного Суду, якою підтверджено, що "Укрнафта" (у статутному капіталі 50%+1 акція належить НАК "Нафтогаз України") є суб’єктом господарювання державного сектору економіки, позаяк держава Україна в особі Кабінету міністрів опосередковано володіє контрольним пакетом акцій "Укрнафти".  </p>
      <p>"Слід наголосити, що позиція "Укрнафти" щодо непідконтрольності органам державного фінансового контролю є системною, а тому остання планова ревізія Товариства проведена 2010 року", - акцентують аудитори на повній непідконтрольності менеджменту "Укрнафти".</p>
      <p>Зазначається, що "Укрнафта" не проти проведення перевірки використання державного майна, яке не увійшло до статутного капіталу.  </p>
      <p>"Те, що "Укрнафта" вже 9 років не допускає державних аудиторів на свої об’єкти, означає, що фактично підприємство належить не державі, а вузькому колу бенефіціарів групи "Приват", - дійшов висновків з листування Канєвський.</p>
      <p>Аналогічну позицію щодо непідконтрольності державним аудиторам висловлюють в компанії "Укргазвидобування", 100% акцій належить також "Нафтогазу".</p>
      <p>Зважаючи на системність проблеми, аудитори запропонували Кабінету міністрів надати доручення Міністерству розвитку економіки розробити законопроект, яким чітко визначити, що підприємства із державними 50 і більше відсотками акцій належать до суб’єктів господарювання державного сектору економіки. А "Нафтогазу" дати доручення забезпечити умови для Держаудитслужби провести ревізію на "Укрнафті".        </p>
      <p>
        <b>
          <i>Нагадуємо:</i>
        </b>
      </p>
      <p>
        <i>Минулого року "Укрнафта" <a href="https://www.epravda.com.ua/news/2018/12/6/643318/">не допустила</a> фахівців Державної аудиторської служби для перевірки діяльності компанії за період 2015-2018 років.</i>
      </p>
      <p>
        <i>"Державна аудиторська служба і не повинна була перевіряти "Укрнафту". Держаудитори перевіряють державні компанії, а "Укрнафта" до таких не належить", - тоді заявили в компанії.</i>
      </p>
      <p>
        <i>Компанії "Нафтогаз України" належить 50%+1 акція "Укрнафти". Групі компаній, пов'язаних з колишніми акціонерами "Приватбанку", серед яких зокрема Ігор Коломойський, - близько 42% акцій. </i>
      </p>
      <p>
        <i>За даними Держреєстру судових рішень, НАБУ розслідує як мінімум два кримінальні провадження щодо "Укрнафти". </i>
      </p>
      <p>
        <i>Перше зареєстровано 16 квітня 2015 року і стосується виведення коштів через нафтові аукціони, друге - від 28 квітня 2015 року і стосується ухилення від сплати податків при операціях купівлі-продажу нафтопродуктів.</i>
      </p>
      <p>Економічна правда</p>
    </article>
  </body>
</html>