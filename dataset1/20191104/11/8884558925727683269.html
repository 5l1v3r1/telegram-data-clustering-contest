<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/arrigoni-ostaja-na-vrhu"/>
    <meta property="og:site_name" content="Primorske novice"/>
    <meta property="article:published_time" content="2019-11-04T11:22:49+00:00"/>
    <meta property="og:title" content="Arrigoni ostaja na vrhu"/>
    <meta property="og:description" content="Medtem ko še vedno ni jasno, kdaj se bo začelo prvenstvo v prvi moški namiznoteniški ligi, so dekleta odigrala peti krog. Na vrhu ostajajo članice izolskega Arrigonija."/>
  </head>
  <body>
    <article>
      <h1>Arrigoni ostaja na vrhu</h1>
      <address><time datetime="2019-11-04T11:22:49+00:00">04 Nov 2019, 11:22</time> by <a rel="author">Igor Mušič</a></address>
      <p>
        <b>Medtem ko še vedno ni jasno, kdaj se bo začelo prvenstvo v prvi moški namiznoteniški ligi, so dekleta odigrala peti krog. Na vrhu ostajajo članice izolskega Arrigonija.</b>
      </p>
      <figure>
        <img src="https://static.primorske.si/foto/highres/gnweb/718234_253-ludvik.jpg"/>
        <figcaption>Jana Ludvik Foto: Tomaž Primožič/FPA</figcaption>
      </figure>
      <p>Izolanke za zdaj opravičujejo položaj branilk naslova državnih prvakinj. Tokrat so kar s 5:1 slavile sredi Raven na Koroškem in tako niso dovolile Ljubljančankam, da bi jih prehitele. Začetek je bil za Primorke sicer težak, saj je Ravenčanka <b>Lea Kadiš</b> premagala <b>Urško Čokelj</b>, a je nato najizkušenejša Izolanka <b>Jana Ludvik</b> ekspresno izenačila,<b> Lea Paulin</b> pa je v tretjem dvoboju že poskrbela za prvo vodstvo Arrigonija. Potem so se gostujoče favoritinje sprostile. Po vrsti so točke osvojile še Čokljeva, Paulinova in Ludvikova. V derbiju prvih zasledovalk Arrigonija in Ljubljane je bil Kajuh Slovan boljši od Keme.</p>
      <p>Ekipa Mahle Letrike se je v domači dvorani v Vrtojbi v boju za obstanek dobro upirala Logatčankam, ki pa so bile na koncu pričakovano uspešnejše. Sprva je kazalo na presenečenje, saj je že v prvem dvoboju <b>Tina Mozetič</b> proti <b>Katji Gutnik</b> vodila z 2:1 v nizih, a ji ni uspelo zmagati. V nadaljevanju je domačine navdušila najmlajša, a tudi najbolj nadarjena <b>Sara Tokić</b>. V bojih z izkušenejšima tekmicama, Gutnikovo in <b>Kajo Okorn</b>, je dvakrat zmagala in s tem izenačila skupni izid dvoboja. Po rezultatu 2:2 pa se je Primorkam ustavilo. <b>Eva Cerkvenič</b> pričakovano ni bila kos najboljši Logatčanki <b>Nini Zupančič</b>, zadnja prava priložnost za preobrat pa je Primorkam ušla v četrtem dvoboju. <b>Lara Kompara</b> je proti Kaji Okorn vodila že z 2:0 v nizih, a je dovolila tekmici popoln preobrat za skupno vodstvo s 4:2. Zato je bil naslednji dvoboj že odločilen, v njem pa Tokićeva proti Zupančičevi po izrednih začetkih nizov ni uspela ohraniti natančnosti v tesnih končnicah.</p>
      <h3>Rezultati</h3>
      <p><b>Prva SNTL ženske</b>, 5. krog - Kajuh Slovan : Kema 5:2, <b>Inter Diskont : Arrigoni 1:5</b> (Kadiš : Čokelj 3:1, Kadiš : Ludvik 0:3, Horvat : Paulin 0:3, Kadiš: Čokelj 0:3, Večko : Paulin 0:3, Horvat : Ludvik 1:3), Vesna : Preserje 5:0, <b>Mahle Letrika : Logatec 2:5</b> (Mozetič : Gutnik 2:3, Tokić : Okorn 3:0, Kompara : Zupančič 0:3, Tokić : Gutnik 3:1, Cerkvenič : Zupančič 0:3, Kompara : Okorn 2:3, Tokić: Zupančič 0:3), Jesenice : Ljubljana 0:5.</p>
      <p>Vrstni red - <b>Arrigoni</b>, Ljubljana 10, Vesna, Kema Logatec, Kajuh Slovan 6, Inter Diskont 4,<b> Mahle Letrika </b>2, Jesenice, Preserje 0.</p>
    </article>
  </body>
</html>