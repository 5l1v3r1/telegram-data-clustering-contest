<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/739986"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T11:08:00+00:00"/>
    <meta property="og:title" content="&quot;หุ้นไทย&quot;บวกแรง!อานิสงส์เทรดวอร์-&quot;R&amp;Iเพิ่มเรทติ้ง&quot;"/>
    <meta property="og:description" content="ดัชนีหุ้นไทยปิดร้อนแรงบวก  29.73 จุด รับอานิสงส์ปัจจัยบวกต่างประเทศ-R&amp;I เพิ่มเครดิตเรทติ้งไทยดันเงินทุนไหลเข้าหุ้นบิ๊กแคป  เกาะติดกนง.คาดคัทดอกเบี้ยกระตุ้นเศรษฐกิจ"/>
  </head>
  <body>
    <article>
      <h1>"หุ้นไทย"บวกแรง!อานิสงส์เทรดวอร์-"R&amp;Iเพิ่มเรทติ้ง"</h1>
      <address>
        <time datetime="2019-11-04T11:08:00+00:00">04 Nov 2019, 11:08</time>
      </address>
      <p>
        <b>ดัชนีหุ้นไทยปิดร้อนแรงบวก  29.73 จุด รับอานิสงส์ปัจจัยบวกต่างประเทศ-R&amp;I เพิ่มเครดิตเรทติ้งไทยดันเงินทุนไหลเข้าหุ้นบิ๊กแคป  เกาะติดกนง.คาดคัทดอกเบี้ยกระตุ้นเศรษฐกิจ</b>
      </p>
      <p>นายฐกฤต ชาติเชิดศักดิ์ ผู้ช่วยผู้จัดการ ฝ่ายวิจัย บล. เอเชียพลัส เปิดเผยถึงภาวะตลาดหุ้นปิดที่ 1,622.25 จุด   บวก 29.73 จุด หรือ  1.87 %  ระหว่างวันเคลื่อนไหวสูงสุด  1,624.83 จุด และต่ำสุดที่ 1,600.95 จุด  มูลค่าการซื้อขาย 64,499.36 ล้านบาทว่า  ตลาดหุ้นไทยปิดบวกแรงมากกว่าประเทศเพื่อนบ้าน  เนื่องจากคลายความกังวลสงครามทางการค้าระหว่างสหรัฐฯ และจีนคาดว่าจะมีการลงนามร่วมกันในกลางเดือนพ.ย.นี้  ขณะที่ตัวเลขการจ้างงานนอกภาคเกษตรในเดือนต.ค.เพิ่มขึ้น 128,000 ตำแหน่งสูงกว่า ที่นักวิเคราะห์คาดการณ์ที่ระดับ 89,000 ตำแหน่ง ส่วนอัตราการว่างงานเพิ่มขึ้นสู่ระดับ 3.6% และตัวเลขค่าจ้างรายชั่วโมงโดยเฉลี่ยของแรงงานเพิ่มขึ้น 0.2% สะท้อนให้เห็นว่าเศรษฐกิจสหรัฐไม่ได้เข้าสู่ภาวะชะลอตัวลง <br/><br/>นอกจากนี้นายวิลเบอร์ รอสส์ รัฐมนตรีพาณิชย์ของสหรัฐออกมาระบุว่าอาจไม่จำเป็นต้องเก็บภาษีนำเข้ารถยนต์จากยุโรป หลังการเจรจากับค่ายรถยนต์ยุโรปเป็นไปในทางที่ดีทำให้คาดว่าสงครามทางการค้าระหว่างสหรัฐและยุโรปจะไม่รุนแรงส่งผลให้สงครามทางการค้าโลกผ่อนคลายลง ประกอบกับเมื่อวันศุกร์ที่ผ่านมาบริษัท Rating and Investment Information, Inc. (R&amp;I) ซึ่งเป็นบริษัทจัดอันดับความน่าเชื่อถือรายใหญ่ของญี่ปุ่นได้ปรับอันดับความน่าเชื่อถือของประเทศไทย(Issuer Credit Rating) จากระดับ BBB+ เป็น A- ทำให้เม็ดเงินไหลเข้าตลาดหุ้นไทยในวันนี้  และคาดว่าในช่วงปลายปีหากสถาบันจัดอันดับความน่าเชื่อถือรายอื่น เช่น มูดีส์อินเวสเตอส์เซอร์วิส  และสแตนดาร์ด แอนด์ พัวร์ (S&amp;P) อาจทยอยปรับเครดิตเรตติ้งไทยเพิ่มขึ้น</p>
      <figure>
        <img src="https://www.dailynews.co.th/admin/upload/20191104/news_WspsbmiPbO175052_533.jpg?v=20191105114?v=3509"/>
      </figure>
      <p>สำหรับหุ้นที่ปรับตัวขึ้นในวันนี้เกือบทุกกลุ่ม ยกเว้น AUTO ที่ปรับตัวลง  โดยหุ้นที่ปรับตัวขึ้นแรงมีทั้งกลุ่มพลังงาน  โรงไฟฟ้า  ค้าปลีก วัสดุก่อสร้าง ธนาคารพาณิชย์  เช่น GPSC บวก 5.75 บาทหรือ 6.97% BGRIM บวก 4.75 บาทหรือ 9.95%  GULF 9.50 บาท หรือ 5.85%   SCC บวก 10 บาท หรือ 2.71%  SCB 3 บาทหรือ 2.68% <br/><br/>ส่วนปัจจัยที่ต้องติดตามเป็นประเด็นในประเทศเรื่องการประชุมคณะกรรมการนโยบายการเงิน(กนง.) วันที่ 6 พ.ย.นี้คาดว่าจะปรับลดดอกเบี้ยลง 0.25% ทำให้ดอกเบี้ยนโยบายอยู่ที่ 1.25% เนื่องจากตัวเลขเศรษฐกิจชะลอตัวลง ทั้งเรื่องการส่งออกและการลงทุน  รวมถึงติดตามการประกาศงบไตรมาส 3 ของบริษัทจดทะเบียน  ด้านกลยุทธ์การลงทุนเน้นหุ้นที่ให้ผลตอบแทนดี ประเมินกรอบการเคลื่อนไหวพรุ่งนี้ที่ระดับ 1,615 -1,630 จุด </p>
    </article>
  </body>
</html>