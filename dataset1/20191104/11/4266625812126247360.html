<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/04/goncharuk_u_proiekti_lerzhbyudzhetu2020_zakladeno_bagato_innovatsiynyh_1683031"/>
    <meta property="og:site_name" content="ZIK.UA"/>
    <meta property="article:published_time" content="2019-11-04T11:08:00+00:00"/>
    <meta property="og:title" content="Гончарук: У проєкті лержбюджету-2020 закладено багато інноваційних речей"/>
    <meta property="og:description" content="У проєкті закону про Державний бюджет на 2020 рік, який уряд погодив до другого читання, багато інноваційних речей. в яких закладена капіталізація зростання."/>
  </head>
  <body>
    <article>
      <h1>Гончарук: У проєкті лержбюджету-2020 закладено багато інноваційних речей</h1>
      <address>
        <time datetime="2019-11-04T11:08:00+00:00">04 Nov 2019, 11:08</time>
      </address>
      <p>
        <b>У проєкті закону про Державний бюджет на 2020 рік, який уряд погодив до другого читання, багато інноваційних речей. в яких закладена капіталізація зростання.</b>
      </p>
      <p>Про це прем’єр-міністр України Олексій Гончарук написав на своїй сторінці у <a href="https://www.facebook.com/PMHoncharuk/photos/a.122337865812800/145294230183830/?type=3&amp;theater">Facebook.</a></p>
      <p>«У проєкті багато інноваційних речей, у яких закладена капіталізація зростання. За рахунок цього в нас будуть кошти, щоб підвищувати соціальні стандарти. Справжні зміни ніколи не даються легко. Для того, щоб вони були відчутними вже в наступних роках, ми з колегами працюємо 24/7 вже понад 60 днів», – зазначив Гончарук.</p>
      <p>За його словами, у вівторок уряд онлайн планує презентувати проєкт головного фінансового документа країни в наступному році для всіх українців.</p>
      <p>«Це буде «бюджет розвитку країни та безпеки людей». Філософія його дуже проста: держава має не заважати, а навпаки створювати чесні та конкурентні умови для розвитку тих, хто цього прагне, та надавати підтримку тим, хто справді цього потребує. Найвища цінність держави – соціальний капітал, люди з усіма їх надбаннями. Саме тому ми заклали в бюджет наступного року розвиток стратегічно важливих напрямків для людей. Один з них – медицина. Зокрема, йдеться про систему екстреної медичної допомоги», – сказав прем’єр-міністр.</p>
      <p>Він зазначив, що уряд відходить від загальних тез про турботу до конкретних вимог та соціальних стандартів, які має гарантувати держава своїм громадянам. У ньому не передбачається підвищення податків та скорочується дефіцит, щоб зменшувати борги, які всі мають віддавати.</p>
      <p>«Ми будемо більше заробляти всередині країни – за рахунок приватизації, внутрішніх та зовнішніх інвестицій, лібералізації ринків», – сказав Гончарук.</p>
      <p><a href="https://zik.ua/news/2019/11/03/kabmin_zatverdyv_proekt_derzhbyudzhetu2020_do_drugogo_chytannya_1682777">Нагадаємо</a>, 3 листопада, урядовці збиралися на позачергове засідання, під час якого, серед іншого, схвалили проєкт бюджету-2020 до другого читання.</p>
      <related>
        <h4>читайте також</h4>
        <a href="https://zik.ua/news/2019/11/04/kabmin_zavtra_predstavyt_derzhbyudzhet2020_1683025"/>
        <a href="https://zik.ua/news/2019/11/03/kabmin_zatverdyv_proekt_derzhbyudzhetu2020_do_drugogo_chytannya_1682777"/>
        <a href="https://zik.ua/news/2019/10/24/uryad_vnese_do_vr_proekt_derzhbyudzhetu2020_do_drugogo_chytannya_do_3_lystopada_1675769"/>
        <a href="https://zik.ua/news/2019/10/24/dlya_polegshennya_roboty_biznesu_v_ukraini_uryad_skasuvav_blyzko_20_aktiv__1675427"/>
      </related>
    </article>
  </body>
</html>