<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638005/%D8%A8%D8%A7-%D8%AD%D8%B6%D9%88%D8%B1-%D9%BE%DB%8C%D8%B1%D9%88%D8%A7%D9%86%DB%8C-%DA%A9%D8%A7%D8%AF%D8%B1-%D9%81%D9%86%DB%8C-%D8%AA%DB%8C%D9%85-%D9%81%D9%88%D8%AA%D8%A8%D8%A7%D9%84-%D8%A7%D9%85%DB%8C%D8%AF-%D8%AA%DA%A9%D9%85%DB%8C%D9%84-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T11:00:00+00:00"/>
    <meta property="og:title" content="با حضور پیروانی کادر فنی تیم فوتبال امید تکمیل شد"/>
    <meta property="og:description" content="سرمربی تیم فوتبال امید ایران از احتمال برگزاری دیدار دوستانه با تیم المپیک قطر در صورت جابه‌جایی بازی‌های لیگ برتر فوتبال خبر داد."/>
  </head>
  <body>
    <article>
      <h1>
        <a href="https://www.bultannews.com/fa/news/638005/%D8%A8%D8%A7-%D8%AD%D8%B6%D9%88%D8%B1-%D9%BE%DB%8C%D8%B1%D9%88%D8%A7%D9%86%DB%8C-%DA%A9%D8%A7%D8%AF%D8%B1-%D9%81%D9%86%DB%8C-%D8%AA%DB%8C%D9%85-%D9%81%D9%88%D8%AA%D8%A8%D8%A7%D9%84-%D8%A7%D9%85%DB%8C%D8%AF-%D8%AA%DA%A9%D9%85%DB%8C%D9%84-%D8%B4%D8%AF">با حضور پیروانی کادر فنی تیم فوتبال امید تکمیل شد</a>
      </h1>
      <h2>سرمربی تیم فوتبال امید ایران از احتمال برگزاری دیدار دوستانه با تیم المپیک قطر در صورت جابه‌جایی بازی‌های لیگ برتر فوتبال خبر داد.</h2>
      <address><time datetime="2019-11-04T11:00:00+00:00">04 Nov 2019, 11:00</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، حمید استیلی در آستانه آغاز اردوى تیم فوتبال امید از اضافه شدن امیرحسین پیروانی به کادر فنى این تیم خبر داد و گفت: همه ما به خوبی می‌دانیم که کار سختی در پیش داریم و به همین دلیل از ابتدا به دنبال ایحاد کادرى قدرتمند با حضور نفرات توانمند و با تجربه بودیم. علاوه بر رضا شاهرودى و علیرضا امامی‌فر که هر دو مربیان با دانش و صاحب تجربه هستند، با موافقت کمیته فنى با امیرحسین پیروانى وارد مذاکره شدیم.</p>
      <p>وی افزود: پیروانی مربى با دانش و با اخلاقی است که در تیم جوانان سابقه همکارى با تعدادى از اعضاى تیم را داشته و از هر نظر یک انتخاب بسیار منطقی و مناسب بود. چند جلسه با هم صحبت کردیم و خیلى زود به توافق رسیدیم چرا که نگاه مثبت و سازنده‌اى وجود داشت و فکر می‌کنم در این کادر هیچ هدفی به جز موفقیت و سربلندى تیم المپیک ایران وجود ندارد. امیرحسین پیروانی عضو جدید کادر فنى تیم امید خواهد بود که کار خودش را از اردوى آتی رسماً با تیم آغاز می‌کند. به این ترتیب کادر ما تکمیل شده و در بخش فنى هم یک تیم کامل، یکدل و متحد خواهیم بود.</p>
      <p>سرمربى تیم فوتبال امید همچنین از احتمال انجام دیدار این تیم مقابل قطر خبر داد و اظهار داشت: فدراسیون فوتبال قطر به ما پیشنهاد داد بعد از بازی مقابل اندونزی در دوحه مقابل تیم المپیک قطر قرار بگیریم. این پیشنهاد از هر نظر فوق‌العاده است، اما با بازى‌هاى لیگ تداخل دارد. بر همین اساس با آقاى سعید فتاحى مذاکراتى داشتیم که باید از وی و سازمان لیگ همچنین مربیان باشگاه‌ها به خاطر حمایت‌هایی که در تنظیم برنامه‌ها با تیم امید تا امروز داشته‌اند تشکر کنم. اگر شرایط فراهم شود و بتوانیم امکان جا به جایی بازی‌ها را داشته باشیم، می‌توانیم بعد از انجام دو مسابقه مقابل اندونزی یک بازی بسیار مفید هم مقابل قطر برگزار کنیم که در این صورت اردوى آبان‌ماه براى ما بسیار مفید و ایده‌آل خواهد بود.</p>
      <p>استیلی گفت: از فدراسیون فوتبال و سازمان لیگ تشکر می‌کنم. همچنین امیدوارم سایر بخش‌ها و ارگان‌هاى مربوطه هم در این مقطع باقیمانده نهایت همراهی و حمایت را از تیم داشته باشند تا فدراسیون فوتبال در این مسیر تنها نباشد و در فرصت کوتاه باقیمانده با بهترین شرایط و تأمین تمامی امکانات مورد نیاز، برنامه‌هاى آماده‌سازى خودمان را به بهترین شکل ممکن دنبال کنیم.</p>
    </article>
  </body>
</html>