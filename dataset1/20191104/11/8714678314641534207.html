<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/reklame/2019/11/optimera-velger-ium-som-nytt-mediebyra/"/>
    <meta property="og:site_name" content="Kampanje"/>
    <meta property="article:published_time" content="2019-11-04T11:06:22+00:00"/>
    <meta property="og:title" content="Optimera bytter mediebyrå - velger IUM som ny partner"/>
    <meta property="og:description" content="- Alt legger til rette for et svært produktivt samarbeid, sier administrerende direktør i IUM, Børre Sunde."/>
  </head>
  <body>
    <article>
      <h1>Optimera bytter mediebyrå - velger IUM som ny partner</h1>
      <address><time datetime="2019-11-04T11:06:22+00:00">04 Nov 2019, 11:06</time> by <a rel="author" href="https://kampanje.com/users/jacob-andersen/" target="_blank">Jacob Andersen</a></address>
      <p>
        <b>- Alt legger til rette for et svært produktivt samarbeid, sier administrerende direktør i IUM, Børre Sunde.</b>
      </p>
      <p>Optimera, som driver salg av byggevarer, trelast og interiør, har valgt IUM som nytt mediebyrå etter å ha gjennomført en større evaluering. IUM skal bistå Optimera og kjedene deres, Montér og Optimera Proff, med strategisk rådgivning og operativ håndtering innenfor alle mediekanaler.</p>
      <p>- Optimera er en profesjonell aktør som forstår strømningene i både det private og profesjonelle markedet. Selskapet har tatt kontinuerlige grep for å sikre vekst. Vi kommer inn med kompetanse og erfaring som skal hjelpe Optimera til å ta riktige beslutninger og tiltak fremover. At vi fant tonen innledningsvis legger til rette for et svært produktivt samarbeid, sier administrerende direktør i IUM, Børre Sundem i en melding.</p>
      <p>Camilla Bostad, direktør Retail Proff &amp; Montér i Optimera, sier de har hatt en solid utvikling og sterk posisjon i både det private og profesjonelle markedet. Selskapet har tidligere samarbeidet med mediebyrået til Schjærven-huset, Re:M</p>
      <p>- For å fortsette utviklingen, og møte nye behov og krav fra våre kunder trenger vi samarbeidspartnere som både forstår vår bransje og er tett på utviklingen i medielandskapet. Vi opplever at IUM er det byrået som er best egnet til å ta oss videre. De har kompetansen, engasjementet og menneskene som kan bidra til at vi når våre mål, skriver Bostad i pressemeldingen.</p>
      <p>Optimera har 200 utsalgssteder, 2200 ansatte og skriver at de er Norges største aktør innen salg og distribusjon av byggevarer, trelast og interiør med over tolv milliarder kroner i omsetning. Selskapet er en del av det internasjonale konsernet Saint-Gobain. </p>
      <p>IUM har 65 ansatte, kunder som Equinor, Apotek1 og Hennes&amp;Mauritz og skriver at de omsatte for 750 millioner kroner i 2018. IUM AS inngår i mediebyrånettverket IPG Mediabrands. </p>
      <p>Samarbeiet mellom de to har formell oppstartsdato 2. januar 2020.</p>
      <p>
        <i>På bildet ser du fra venstre: Børre Sunde, IUM, Cato Fagermoen, Wendy Sæthre, Camilla Bostad, alle fra Optimera, Kåre Hauge, IUM, Trine Øyslebø, Optimera, Nina Thorvaldsen, Line Johansen, Vivian Vestre, Aina Myhren, Hege Maria Andreassen, alle fra IUM. </i>
      </p>
    </article>
  </body>
</html>