<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/vlakcheto-na-uzhasite-na-grigor-dimitrov.html"/>
    <meta property="og:site_name" content="bTV Новините"/>
    <meta property="article:published_time" content="2019-11-04T11:46:00+00:00"/>
    <meta property="og:title" content="Влакчето на ужасите на Григор Димитров"/>
    <meta property="og:description" content="Полуфинали, разочарования и контузия за българския тенисист през 2019 г."/>
  </head>
  <body>
    <article>
      <h1>Влакчето на ужасите на Григор Димитров</h1>
      <h2>Полуфинали, разочарования и контузия за българския тенисист през 2019 г.</h2>
      <address>
        <time datetime="2019-11-04T11:46:00+00:00">04 Nov 2019, 11:46</time>
      </address>
      <p>Отново в топ 20. Григор Димитров завърши сезона там, където го започна. За българския тенисист 2019 г. беше въртележка, влакче на ужасите или асансьор, който спираше от мазето до върха на тениса.</p>
      <p>В крайна сметка балансът си каза думата. </p>
      <p>Димитров започна сезона като 19-и в света. Първият му турнир за 2019 г. беше в Бризбейн, Австралия, където стигна до четвъртфинал и не успя да защити точките си.</p>
      <p>На Откритото първенство на Австралия Григор също не защити точките си. Последва спад в ранглистата с 5 места. </p>
      <figure>
        <img src="https://img.bg.sof.cmestatic.com/media/images/640x/Jan2019/2111799319.jpg"/>
        <figcaption>Снимка: Getty Images</figcaption>
      </figure>
      <p>По-лошата новина обаче беше контузията в рамото на българина. Заради възпалението, което го мъчеше, той пропусна турнирите в Ротердам (където през 2018 г. беше финалист) и Акапулко. Този път той достигна до 31-а позиция в ранглистата.</p>
      <p>Българинът се завърна на корта за турнира в Маями, но в средата на април успя да се изкачи само до 28-мо място. Преживя и раздяла с <a href="https://btvnovinite.bg/sport/grigor-dimitrov-se-razdeli-s-trenyora-si-prikljuchi-i-s-madrid.html">дългогодишния си треньор Дани Валверду.</a></p>
      <figure>
        <img src="https://img.bg.sof.cmestatic.com/media/images/640x/Mar2019/2111836599.jpg"/>
        <figcaption>Снимка: Twitter</figcaption>
      </figure>
      <p>И тогава започна кошмарното лято! Загуба след загуба, Димитров буквално... пропадна в ранглистата. Стигна се до там, че Григор трябваше да участва в <a href="https://btvnovinite.bg/sport/grigor-uchastva-v-zheneva-zapochva-ot-kvalifikaciite-za-parvi-pat-ot-7-godini.html">квалификациите в Женева</a>. На "Ролан Гарос" успя да защити точките си от третия кръг, но на "Уимбълдън" отново изигра само 1 мач.</p>
      <p>В края на август българинът беше 78-ми в света! Това беше най-лошото му класиране от 2012 г. насам. </p>
      <figure>
        <img src="https://img.bg.sof.cmestatic.com/media/images/640x/Apr2019/2111867405.jpg"/>
        <figcaption>Снимка: Reuters</figcaption>
      </figure>
      <p>И тогава като че ли се случи чудото! Онова в Ню Йорк. </p>
      <p>Без никой да очаква, Григор достигна до полуфинал на Откритото първенство на САЩ! При това побеждавайки за първи път в кариерата си рекордьора по титли от Големия шлем - <a href="https://btvnovinite.bg/sport/da-pobedish-naj-golemite.html">Роджър Федерер</a>. В цифри отличното представяне на Димитров изглежда така - изкачване с 53 места. Той стана 25-и в света. </p>
      <p>Тази победа явно накара родения в Хасково тенисист отново да се стреми към върховете и да печели, да печели и да печели!</p>
      <figure>
        <img src="https://img.bg.sof.cmestatic.com/media/images/640x/Sep2019/2111966416.jpg"/>
        <figcaption>Снимка: Reuters</figcaption>
      </figure>
      <p>В Париж Димитров отново игра онзи тенис, който всички очакваха. Освободено, без напрежение и без очаквания, той отново стигна до полуфинал. Сякаш да успокои себе си, Григор игра като за последно... през годината. И с мисъл за 2020 г., когато се надява, че завоите на пътуването му през ранглистата няма да са толкова остри.</p>
    </article>
  </body>
</html>