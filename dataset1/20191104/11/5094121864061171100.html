<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/soli-na-zimu-maji-na-litomericku-cestari-dost-20191104.html"/>
    <meta property="og:site_name" content="Deník.cz"/>
    <meta property="article:published_time" content="2019-11-04T11:00:00+00:00"/>
    <meta property="og:title" content="Připraveni, hlásí cestáři na Litoměřicku. Soli na zimu mají tisíce tun"/>
    <meta property="og:description" content="Krajina zasypaná čerstvým sněhem vystřižená jako z obrázků Josefa Lady. Pro mnohé ta pravá zimní idylka, pro řidiče, kteří musí vyrazit na cestu, možné problémy. Silničáři, kteří se starají o cesty v litoměřickém okrese, hlásí, že jsou na letošní zimu dobře připraveni."/>
  </head>
  <body>
    <article>
      <h1>Připraveni, hlásí cestáři na Litoměřicku. Soli na zimu mají tisíce tun</h1>
      <address><time datetime="2019-11-04T11:00:00+00:00">04 Nov 2019, 11:00</time> by <a rel="author">Michaela Rozsypalová</a></address>
      <p>Potvrdil to vedoucí výroby provozu litoměřické správy a údržby silnic Vlastimil Filous. „Na letošní zimu máme k dispozici 4200 tun soli. Dále používáme také písek a kamennou drť,“ uvedl Filous.</p>
      <p>V případě sněhové nadílky vyjíždějí vozy silničářů nejprve na silnice 1. tříd. „Litoměřická správa silnic jich v okrese udržuje celkem 65 kilometrů,“ připomněl Vlastimil Filous. Celková délka udržovaných silnic v okrese je 850 kilometrů, z toho se 664 udržuje solankou. Ostatní pak drtí a pískem. „Jsou to například oblasti patřící do chráněné krajinné oblasti. I tam ale máme na některých místech výjimky, kde smíme solit,“ poznamenal Filous.</p>
      <p>A na jakých úsecích by si řidiči měli v zimě dát větší pozor? Podle Filouse je takových míst v okrese hned několik. „Je to například silnice z Lovosic do Ústí podél Labe. Ta v zimě často namrzá. Dále také silnice I/8 na průtahu Bílinkou či na hranici okresu u Paškapole, a rovněž všechny mosty,“ upozornil šéf výroby silničářů s tím, že obezřetní by řidiči měli být i na silnici vedoucí z Litoměřic do České Lípy, konkrétně na úsecích mezi Trnovany a Ploskovicemi a u Lukova, kde je táhlé stoupání. Na tom se s nimi shodují i dopravní policisté.</p>
      <figure>
        <img src="https://g.denik.cz/45/bb/penize_korupce_uplatek_predavka_ilustracni_1_denik-150-3x2.jpg"/>
      </figure>
      <aside>
        <a href="https://litomericky.denik.cz/zlociny-a-soudy/mladik-z-litomericka-pripravil-sve-prarodice-o-temer-dva-miliony-korun-20191103.html">Mladík z Litoměřicka připravil své prarodiče o téměř dva miliony korun Přečíst článek ›</a>
      </aside>
      <p>„Mezi zrádné úseky patří v zimních měsících oblasti s vyšší nadmořskou výškou, například Úštěcko a Velemínsko,“ uvedla mluvčí litoměřické policie Pavla Kofrová a dodala, že nebezpečné mohou být i silnice vedoucí lesem. Podle dopravních policistů jsou základem zimní pneumatiky a očištěné vozidlo od sněhu a ledu.</p>
      <h3>Se sněhem a ledem pryč</h3>
      <p>To ostatně řidičům nově ukládá i zákon. Před vyjetím na silnici musí šofér z auta odstranit sníh a led ze všech skel i střechy. Pokud to neudělá, hrozí mu pokuta.</p>
      <p>Zaměstnanci správy a údržby silnic během zimy pracují nepřetržitě na dvě směny. „Do terénu v okrese vyjíždí dohromady 15 sypačů na 15 vytyčených okruhů, další čtyři máme jako rezervní,“ řekl Vlastimil Filous. Při zjišťování stavu vozovky a rozhodnutí kam vyjet pomáhají silničářům také takzvané hlásky. Ty fungují podobně jako meteostanice. Na Litoměřicku jsou umístěné na silnicích 1. tříd, v Lukově, u Podsedic a nově je jedna také v Lovosicích. Informace o aktuálním stavu silnice z nich mohou sledovat i řidiči, třeba prostřednictvím webu <a href="http://www.dopravniinfo.cz/">dopravniinfo.cz</a>.</p>
      <figure>
        <img src="https://g.denik.cz/11/26/pneuservis-prezouvani-zalhostice-20191030-8_denik-150-3x2.jpg"/>
      </figure>
      <aside>
        <a href="https://litomericky.denik.cz/zpravy_region/ridici-uz-mate-prezuto-servisy-praskaji-ve-svech-zbyva-posledni-den-20191030.html">Řidiči, už máte přezuto? Servisy praskají ve švech, zbývá poslední den Přečíst článek ›</a>
      </aside>
    </article>
  </body>
</html>