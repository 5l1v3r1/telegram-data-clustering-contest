<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/motori/sezioni/attualita/2019/11/04/news/nissan_gli_esoscheletri_entrano_in_fabbrica-240202879/"/>
    <meta property="og:site_name" content="Repubblica.it"/>
    <meta property="article:published_time" content="2019-11-04T11:00:00+00:00"/>
    <meta property="og:title" content="Nissan, gli esoscheletri entrano in fabbrica"/>
    <meta property="og:description" content="Questi innovativi dispositivi riducono l’affaticamento muscolare fino al 60%, migliorando il benessere complessivo degli operai"/>
  </head>
  <body>
    <article>
      <h1>Nissan, gli esoscheletri entrano in fabbrica</h1>
      <h2>Questi innovativi dispositivi riducono l’affaticamento muscolare fino al 60%, migliorando il benessere complessivo degli operai</h2>
      <address>
        <time datetime="2019-11-04T11:00:00+00:00">04 Nov 2019, 11:00</time>
      </address>
      <p> <br/>Nissan pensa alla salute degli operai delle sue fabbriche. La casa nipponica sta infatti ultimando le fasi di collaudo di un progetto pionieristico che prevede l’integrazione di un sistema di esoscheletri nelle linee di produzione dello stabilimento spagnolo di Zona Franca, a Barcellona.<br/> <br/>Partner ufficiale del programma per introdurre gli esoscheletri nel settore automotive è il Clúster de la indústria d’automoció de Catalunya, supportato dall’Eurecat technology centre e dall’Universitat politècnica de Catalunya.<br/> <br/>I dispositivi dotati di esoscheletri esterni, realizzati in lega e dal peso contenuto tra gli 1,5 e i 3 kg, contribuiranno a ridurre lo sforzo muscolare degli operai anche del 60%, riducendo così, oltre alla fatica, il rischio di infortuni sul lavoro, migliorando il benessere complessivo.<br/> <br/>Nissan in Spagna ha avviato l’esecuzione di test completi sugli esoscheletri in un ambiente di produzione reale dall’inizio dello scorso anno, provando cinque diversi modelli sviluppati per il supporto di gambe, spalle e schiena.<br/> <br/>Analizzando poi le esperienze dei quattordici lavoratori coinvolti nei test, gli ingegneri della casa giapponese ha individuato i due modelli in grado di abbinare leggerezza e prestazioni superiori.<br/> <br/>Questi due modelli, sottoposti poi a una successiva fase di test fra maggio e luglio scorsi, assicurano un sostegno ottimale alle spalle degli operai che svolgono operazioni con le braccia sollevate per buona parte del turno di lavoro.<br/>Da segnalare poi che l’Instituto catalán de seguridad y salud laboral del Governo della Catalogna ha esaminato i test eseguiti nelle prime due fasi.<br/> <br/>“In Nissan crediamo che l’innovazione debba trasformare non solo il modo di guidare delle persone, ma anche di vivere – ha dichiarato Lluís Sellarès, production engineering manager dello stabilimento di assemblaggio Nissan Motor Iberica – Le nostre tecnologie sono sinonimo di qualità per i clienti ed è giusto che contribuiscano anche a migliorare le condizioni di lavoro dei nostri dipendenti.<br/>Siamo orgogliosi di far parte di un progetto storico per il settore, che farà da trampolino di lancio per mettere a punto il supporto ergonomico degli addetti alla produzione in tutti gli stabilimenti”.<br/> <br/>La conclusione ufficiale dell’innovativo progetto è prevista per la fine dell’anno, mentre nei mesi successivi si procederà con la potenziale integrazione degli esoscheletri nelle linee di produzione di Zona Franca e anche di altri impianti della casa nipponica. (m.r.)</p>
    </article>
  </body>
</html>