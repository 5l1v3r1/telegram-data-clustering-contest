<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980813082.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-04T11:44:00+00:00"/>
    <meta property="og:title" content="ثبت ۷ میلیون ورود و خروج از مرز در اربعین امسال"/>
    <meta property="og:description" content="به گزارش الف به نقل از سایت پلیس، ، سردار حسین اشتری در دیدار با نماینده ولی فقیه در استان گیلان با اشاره به ماموریت بزرگ اربعین گفت: تردد زائران در سال جاری در مرز نسبت به سال گذشته افزایش ۷۴ درصدی داشت."/>
  </head>
  <body>
    <article>
      <h1>ثبت ۷ میلیون ورود و خروج از مرز در اربعین امسال</h1>
      <address>
        <time datetime="2019-11-04T11:44:00+00:00">04 Nov 2019, 11:44</time>
      </address>
      <p>فرمانده ناجا با اشاره به اینکه در اربعین امسال تردد زائران غیرایرانی در مرزها ۲۵ درصد افزایش داشته است، افزود: همه زائران با اسناد معتبر و قانونی از مرز خارج شدند.</p>
      <p>به گزارش الف به نقل از سایت پلیس، ، سردار حسین اشتری در دیدار با نماینده ولی فقیه در استان گیلان با اشاره به ماموریت بزرگ اربعین گفت: تردد زائران در سال جاری در مرز نسبت به سال گذشته افزایش ۷۴ درصدی داشت.</p>
      <p>وی با اشاره به اینکه به غیر از زائران ایرانی تردد زائران کشورهای دیگر نیز ۲۵ درصد نسبت به سال گذشته در اربعین ابا عبدالله الحسین (ع) افزایش داشته است، افزود: همه زائران با اسناد معتبر و قانونی از مرز خارج شدند.</p>
      <p>وی با تاکید بر اینکه نیروی انتظامی در همه صحنه‌ها حضور فعال و موثر داشته و امنیت بسیار خوبی در مرزهای کشور حاکم است بیان کرد: تردد خودروهای شخصی در مرز افزایش ۲۰ درصدی نسبت به سال گذشته داشت.</p>
      <p>سردار اشتری با اشاره به کاهش تصادفات در سال جاری نسبت به سال گذشته در ایام اربعین، اظهار کرد: تردد در گیت‌های مرزی با بررسی مدارک هویتی به سرعت انجام می‌شد.</p>
      <p>فرمانده نیروی انتظامی با بیان اینکه کارکنان انتظامی برای تسهیل تردد در مرز و تامین امنیت مردم حضور فعالی داشتند خاطرنشان کرد: بیش از ۶۰۰ هزار برگ تردد زیارتی برای کسانی که گذرنامه نداشتند، صادر شد.</p>
      <p>وی با اعلام اینکه برگ تردد زیارتی که در پایانه‌های مرزی چاپ وصادر می‌شد از اعتبار لازم برخوردار بود، گفت: با همکاری دولت عراق ورود و خروج زائران سرعت خوبی به خود گرفت.</p>
      <p>وی با اشاره به تردد طلاب و مشمولان وظیفه از مرز افزود: پلیس با متصل شدن به بانک‌های اطلاعاتی برای احراز هویت در اسرع وقت برگ تردد برای زائران صادر می کرد.</p>
      <p>سردار اشتری با تاکید بر اینکه حدود سه میلیون و ۷۰ هزار زائر ایرانی برای تردد در مرز حضور داشتند اذعان داشت: حدود ۳۰۰ هزار زائر غیر ایرانی نیز از مرز ایران عبور کردند.</p>
      <p>وی با بیان اینکه نزدیک به هفت میلیون ورود و خروج از مرز در ایام اربعین ثبت شده است، گفت: نیروی انتظامی بیشترین مسئولیت را در تردد و تامین امنیت در مرزها داشت.</p>
      <p>این مقام ارشد انتظامی کشور بیان داشت: نیروی انتظامی با رهنمودهای مقام معظم رهبری، جایگاه خوبی در بین مردم پیدا کرده و با تلاش همه نهادهای امنیتی انتظامی امنیت پایداری در کشور حاکم است.</p>
      <p>گفتنی است، نماینده ولی فقیه در ابتدای این نشست از تلاش‌های سردار اسحاقی تقدیر و تشکر و برای سردار ملکی در سمت فرمانده جدید انتظامی استان گیلان آرزوی موفقیت کرد.</p>
      <p>
        <b>شهدا برای امنیت مردم جان خود را فدا کردند</b>
      </p>
      <p>سردار اشتری در دیدار با خانواده شهید عرصه نظم و امنیت سروان "حسن پاینده" در رشت اظهار کرد: راه حق و حقیقت ادامه داشته و خون شهدا این راه را مستحکم‌تر می‌کند.</p>
      <p>فرمانده ناجا با بیان اینکه جان دادن در راه رضای خدا و امنیت مردم افتخار بزرگی است که نصیب هرکسی نمی‌شود تصریح کرد: شهدا با نیت الهی و با اخلاص برای امنیت مردم جان خود را فدا کردند.</p>
      <p>سردار اشتری با تاکید بر اینکه باید طوری رفتار کنیم که شهدا شفاعت کننده ما در روز قیامت باشند اظهار داشت: ماموریت شهدا یک ماموریت الهی بوده و آرامش ما مرهون خون این عزیزان و خانواده آنهاست.</p>
      <p>وی خانواده شهدا را افتخار اسلام و نظام مقدس جمهوری اسلامی ایران دانست و بیان داشت: شهدا باعث عزت، امنیت و آرامش مردم هستند و افتخار نیروی انتظامی به شهدا و خانواده معزز آنها است.</p>
      <p>فرمانده ناجا با بیان اینکه ما همیشه مدیون شهدا هستیم گفت: نیروی انتظامی بیش از ۱۳ هزار شهید تقدیم انقلاب کرده است که ۸۰۰۰ شهید در دوران دفاع مقدس و ۵۰۰۰ نفر از آنان نیز در دوران بعد از دفاع مقدس بوده است.</p>
      <p>فرمانده نیروی انتظامی در پایان با اشاره به اینکه قانون و نیروی انتظامی مقتدرانه در مقابل احقاق حقوق مردم ایستادگی می‌کنند خاطرنشان کرد: ما با دعای خیر خانواده شهدا سعی می‌کنیم که مسئولیت خود را به نحو احسن انجام دهیم و دعا می‌کنیم که سرباز خوبی برای خدمت به مردم و ولایت و ادامه دهنده راه شهدا باشیم.</p>
    </article>
  </body>
</html>