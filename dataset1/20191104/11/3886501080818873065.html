<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/118857-jeremic-osnovni-zadatak-narodne-stranke-je-vracanje-morala-u-politiku?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-04T11:55:04+00:00"/>
    <meta property="og:title" content="Jeremić: Osnovni zadatak Narodne stranke je vraćanje morala u politiku"/>
    <meta property="og:description" content="Predsednik Narodne stranke Vuk Jeremić izjavio je danas da će opozicija bojkotom predstojećih &quot;lažnih izbora&quot; pokazati gradjanima spremnost na žrtvu i da joj nije stalo samo do ličnih privilegija.&quot;Politika i etika su danas u Srbiji duboko zavadjene. Svaki pristup ozdravljenju društva suštinski mora da se zasniva na povratku morala u politiku. To je ono na čemu je nastala Narodna stranka i ono za šta ćemo se zalagati u godinama koje su pred nama&quot;, rekao je Jeremić televiziji N1.Jeremić je naveo da je apatija u društvu jedan od najvećih problema zbog kojih nije lako zamisliti brzu promenu vlasti, i podsetio na reči jednog francuskog mislioca da &quot;narod nikada ne gubi snagu, već samo volju&quot;.Predsednik Narodne stranke je ocenio da je značajan deo gradjana izgubio volju.&quot;Da bismo narodu vratili volju, moramo povratiti veru, odnosno poverenje. Bojkot je apsolutno neophodan i da bi gradjani videli da u opoziciji postoje ljudi koji se bave politikom ne samo zarad sopstvenih privilegija, poslaničkih ili odborničkih mesta…"/>
  </head>
  <body>
    <article>
      <h1>Jeremić: Osnovni zadatak Narodne stranke je vraćanje morala u politiku</h1>
      <address>
        <time datetime="2019-11-04T11:55:04+00:00">04 Nov 2019, 11:55</time>
      </address>
      <p><b>Predsednik Narodne stranke Vuk Jeremić izjavio je danas da će opozicija bojkotom predstojećih "lažnih izbora" pokazati gradjanima spremnost na žrtvu i da joj nije stalo samo do ličnih privilegija.</b><br/><br/>"Politika i etika su danas u Srbiji duboko zavadjene. Svaki pristup ozdravljenju društva suštinski mora da se zasniva na povratku morala u politiku. To je ono na čemu je nastala Narodna stranka i ono za šta ćemo se zalagati u godinama koje su pred nama", rekao je Jeremić televiziji N1.<br/><br/>Jeremić je naveo da je apatija u društvu jedan od najvećih problema zbog kojih nije lako zamisliti brzu promenu vlasti, i podsetio na reči jednog francuskog mislioca da "narod nikada ne gubi snagu, već samo volju".<br/><br/>Predsednik Narodne stranke je ocenio da je značajan deo gradjana izgubio volju.<br/><br/>"Da bismo narodu vratili volju, moramo povratiti veru, odnosno poverenje. Bojkot je apsolutno neophodan i da bi gradjani videli da u opoziciji postoje ljudi koji se bave politikom ne samo zarad sopstvenih privilegija, poslaničkih ili odborničkih mesta i nekakvih apanaža, već da su spremni da podele sudbinu naroda i idu težim putem, umesto da za nadoknadu učestvuju u tragičnom cirkusu kao što su 'pinkovski' izbori i sednice sadašnjeg parlamenta", rekao je Jeremić.<br/><br/>Jeremić je istakao da je bojkot "lažnih izbora" preduslov da se dodje do normalnih izbora, i dodao da sistem ne može da promeni onaj ko je spreman da parazitira u njemu, te da na predstojećim izborima neće učestvovati niko ko nije u direktnom dogovoru sa režimom.<br/><br/>Predsednik Narodne stranke je rekao da bi potpis na sporazum o "razgraničenju" sa Kosovom i Metohijom, o kojem pregovara predsednik Srbije Aleksandar Vučić i koji predvidja stolicu Prištine u UN, predstavljao akt veleizdaje i priznanje južne srpske pokrajine kao nezavisne države.<br/><br/>"Režimski mediji će pokušati da predstave da kosovska stolica u UN ne znači priznanje, što je najveća laž. Može Vučić da govori da je crno belo, ali to znači priznanje. Kosovu je potrebno još samo članstvo u UN da bi zaokružilo svoj medjunarodno-pravni subjektivitet", naveo je Jeremić.<br/><br/>Jeremić je rekao da Narodna stranka nije protiv pregovora sa Albancima, ali se apsolutno protivi potpisivanju akta kojim bi Srbija otpisala svoj suverenitet nad teritorijom Kosova i Metohije i kojim bi Priština dobila punopravno članstvo u UN.<br/><br/>"Mi bismo razgovarali sa kosovskim Albancima i sa njima pokušali da rešimo more zajedničkih problema, da uspostavimo ekonomsku saradnju, koja danas ide isključivo preko kriminalaca sa severa Kosova, naučnu i kulturnu saradnju i obezbedimo uslove za normalan život na ovim prostorima, bez obzira što se ne možemo složiti o statusu", rekao je Jeremić.<br/><br/>Dodao je da bi trebalo pokazati strpljenje i čvrstinu kako bi kosovski Albanci shvatili da u Beogradu niko nikada neće biti spreman da im prizna nezavisnost i da bi tek tada "pragmatizam obe strane naložio da se govori o nečemu što ima smisla".<br/><br/>Jeremić je, povodom jučerašnje Skupštine Narodne stranke, rekao da su usvojeni programi o ekonomiji, poljoprivredi, kulturi i dijaspori, čija bi primena trebalo da počne prvog dana po promeni vlasti.<br/><br/>"Očekivanja gradjana posle promene vlasti biće mnogo veća nego 5. oktobra i tada neće biti vremena da se smišlja šta i kako činiti. Sada je vreme da se planira kako podići Srbiju iz pepela", rekao je Jeremić.</p>
    </article>
  </body>
</html>