<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/automotive/ford-verso-una-gamma-elettrificata/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-04T11:50:00+00:00"/>
    <meta property="og:title" content="Ford verso una gamma elettrificata"/>
    <meta property="og:description" content="Ford verso una gamma veicoli sempre più elettrificata. Entro il 2022 il 50% dei veicoli venduti sarà elettrificato."/>
  </head>
  <body>
    <article>
      <h1>Ford verso una gamma elettrificata</h1>
      <address><time datetime="2019-11-04T11:50:00+00:00">04 Nov 2019, 11:50</time> by <a rel="author">Vittorio Pipia</a></address>
      <p><b>Ford Go Electric</b>: l’azienda dall’ovale Blu è pronta a scommettere sull’elettrificazione dei propri veicoli e su una veloce adozione da parte del mercato da cui si attende che almeno la metà dei veicoli venduti entro il 2022 abbia una motorizzazione ibrida o completamente elettrica.</p>
      <p>I nuovi veicoli sono stati presentati in occasione del salone di Francoforte con diverse soluzioni di ibridazioni, che vanno dal <b>Mild Hybrid</b> al <b>Plug-In Hybrid</b>, passando per l’ibrido puro che è una perfetta combinazione delle due versioni agli estremi.</p>
      <p>Le più recenti analisi prevedono che le motorizzazioni elettrificate possano superare le vendite delle classiche motorizzazioni termiche, ovvero diesel e benzina, <b>entro il 2022</b>, anno durante il quale oltre il 50% della gamma di veicoli Ford potrà contare su almeno una versione con un motore elettrico affiancato al tradizionale termico.</p>
      <p>Durante l’evento abbiamo avuto modo di vedere anche le nuove soluzioni di ricarica, tra cui un <b>wall box domestico</b> che consente di ridurre i tempi di ricarica fino a un terzo per chi decide di acquistare un veicolo ibrido Plug-In. Ma ci sono anche nuove stazioni di ricarica la cui diffusione è prevista sull’intero territorio italiano. Tra queste vale la pena citare <b>la nuova stazione IONITY</b>, in grado di garantire una ricarica veloce da <b>350 kW</b>, riducendo in maniera significativa i tempi di ricarica. L’utente potrà consultarne il posizionamento tramite la nuova applicazione presentata sempre in concomitanza del Salone di Francoforte, che darà accesso a più di <b>118.000 punti di ricarica pubblici in tutta Europa</b>.</p>
      <p>Leggi anche: <a href="https://www.tomshw.it/smartphone/ford-sempre-piu-connessa-con-gli-smartphone-ecco-sync-4-compatibile-con-android-e-ios/">Ford sempre più connessa con gli smartphone: ecco SYNC 4, compatibile con Android e iOS</a></p>
      <p>Tra i veicoli che avranno il compito di convincere i consumatori a scegliere un veicolo elettrificato, la nuova <b>Ford Kuga</b>, un esempio perfetto di modularità e flessibilità, proposto nelle varianti Mild-Hybrid, Hybrid e Plug-In Hybrid. La differenza tra le prime due si può riassumere sostanzialmente nella capienza della batteria e nel motore elettrico che fa da supporto al motore termico. Nel caso del Mild-Hybrid, entrambe le unità sono più piccole e lavorano sempre insieme al motore termico, con lo scopo di diminuirne i consumi e migliorare lo spunto nelle partenze da fermo e nella vita quotidiana della città. La versione ibrida permette una piccola autonomia in modalità solo elettrica, perfetta per affrontare le code, e si ricarica tramite frenata rigenerativa.</p>
      <figure>
        <img src="https://www.tomshw.it/images/images/2019/11/ford-60528.768x432.jpg"/>
      </figure>
      <p>Le ibride Plug-In del gruppo avranno invece batterie più capienti che consentiranno un’autonomia maggiore e quindi la possibilità di percorrere interi tratti stradali anche a velocità da crociera in modalità solo elettrica, con un notevole impatto sui consumi quotidiani. A questi si affiancheranno in futuro i veicoli completamente elettrici.</p>
      <p>Accanto alla Kuga, Ford farà affidamento anche sull’<b>Explorer Plug-In Hybrid</b>, un SUV a 7 posti e al<b> Tourneo Custom Plug-In Hybrid</b> da 8 posti. Ma ci saranno modelli anche più accessibili, come per esempio la nuova Puma EcoBoost Hybrid con batterie a ioni di litio da 48 volt, oltre che i più classici come la Mondeo Hybrid.</p>
      <p>A tutto ciò si aggiungerà nel 2020 il <b>SUV ispirato alla Mustang</b> in arrivo nel 2020, che secondo Ford garantirà un’autonomia di circa 600km.</p>
      <blockquote>Ecco <a href="https://www.tomshw.it/automotive/il-suv-elettrico-ispirato-alla-ford-mustang-verra-prodotto-in-messico/">tutte le informazioni</a> sul nuovo SUV elettrico su base Mustang.</blockquote>
    </article>
  </body>
</html>