<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/stredecni-stavku-uz-podporilo-6000-skol-nekde-bude-vyuka-omezena-20191104.html"/>
    <meta property="og:site_name" content="Deník.cz"/>
    <meta property="article:published_time" content="2019-11-04T11:15:00+00:00"/>
    <meta property="og:title" content="Středeční stávku už podpořilo šest tisíc škol. Některé ale nezavřou úplně"/>
    <meta property="og:description" content="Do středeční stávky se nějakým způsobem zapojí přes šest tisíc českých škol. Informovaly o tom odbory, které jednodenní protest vyhlásily v pátek kvůli nespokojenosti s růstem platů pedagogů. Premiér Andrej Babiš označil stávku za zbytečnou. "/>
  </head>
  <body>
    <article>
      <h1>Středeční stávku už podpořilo šest tisíc škol. Některé ale nezavřou úplně</h1>
      <address><time datetime="2019-11-04T11:15:00+00:00">04 Nov 2019, 11:15</time> by <a rel="author">ČTK ,Pavlína Kotschi ,Redakce</a></address>
      <p> "Ke stávce se přihlašuje víc než 50 procent škol. Jejich budovy se nemusí ve středu ale úplně zavřít. Výuka může vypadat jen jinak, nebo se může omezit." sdělila novinářům místopředsedkyně školských odborů Markéta Seidlová.</p>
      <p>Podle ní bude odborový svaz znát přesný počet stávkujících škol ve středu dopoledne. Školy budou označeny buď logem, že stávkují, nebo že stávku podporují. Některé už oznámily, že se nezavřou. Připraví například program pro žáky tříd prvního stupně.</p>
      <figure>
        <img src="https://g.denik.cz/1/58/16-9-ucitelkapismenka-14tabulevyukaskola_denik-150-3x2.jpg"/>
      </figure>
      <aside>
        <a href="https://www.denik.cz/z_domova/stavku-ucitelu-nepodporujeme-oznamili-reditele-skol-branit-ji-ale-nebudou-20191102.html">Stávku učitelů nepodporujeme, oznámili ředitelé škol. Bránit jí ale nebudou Přečíst článek ›</a>
      </aside>
      <p>Asociace ředitelů základních škol (AŘZŠ) stávku učitelů nepodporuje. Ředitelé, kteří jsou členové asociace, se k protestní akci nepřipojí, učitelům na svých školách ale nebudou ve stávce bránit, řekl ČTK o víkendu viceprezident AŘZŠ Jaroslav Jirásko. Asociace podle něj nesouhlasí s cíli vyhlášené stávky, vládou navržený růst platů však považuje za příliš nízký.</p>
      <p>Upozornil, že oznámeným cílem stávky je přesun části peněz určených na platy učitelů z nenárokové do tarifní složky. AŘZŠ přitom dlouhodobě prosazuje, aby se zvyšoval podíl nenárokové složky platu učitelů, považuje to za jeden z motivačních a hodnotících nástrojů kvality pedagogické práce. "Cíl stávky tedy chápeme jako snahu o omezení pravomocí ředitelů v oblasti odměňování pracovníků," uvedla AŘZŠ v tiskovém prohlášení.</p>
      <h3>Babiš se stávkou nesouhlasí</h3>
      <p>Stávka učitelů je podle českého premiéra Andreje Babiše zbytečná. Vláda na ni reagovat nebude a plán růstu platů, na které se Babiš dohodl s ministrem školství Robertem Plagou (ANO), nezmění. Premiér to uvedl po pondělním brífínku odborů. Také Plaga se dříve na svém twitteru vyjádřil, že stávce nerozumí.</p>
      <p>„Od roku 2014 se navýšily mzdy pedagogů o 59 procent a my ve středu uvidíme, koho vlastně ten Dobšík zastupuje. V životě neměli učitelé tolik peněz, v životě, nikdy,“ řekl Babiš v debatě lídrů stran v Českém rozhlasu.</p>
      <figure>
        <img src="https://g.denik.cz/1/5c/ctk-skolske-odbory-asi-v-pondeli-vyhlasi-stavku-kvuli-platum-ucitelu_denik-150-3x2.jpg"/>
      </figure>
      <aside>
        <a href="https://www.denik.cz/z_domova/stavka-ucitele-cesko-listopad.html">Dohodnuto. Stávka učitelů bude ve středu 6. listopadu Přečíst článek ›</a>
      </aside>
      <p>Babiš se s Plagou minulou středu domluvil, že tarify učitelů vzrostou o osm procent a odměny o dvě procenta. Premiér řekl, že tím považuje vyjednávání se školskými odbory za uzavřené. Ministerstvo práce má připravit vládní nařízení. Podle statistik ministerstva školství v minulém školním roce kraje a obce zřizovaly celkem 9748 mateřských, základních, středních a vyšších odborných škol.</p>
    </article>
  </body>
</html>