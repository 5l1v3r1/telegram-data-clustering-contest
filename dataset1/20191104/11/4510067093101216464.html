<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-2/csm-oradea-a-pierdut-jocul-de-cupa-de-la-pitesti-152541.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-04T11:13:00+00:00"/>
    <meta property="og:title" content="CSM Oradea a pierdut jocul de cupă de la Piteşti"/>
    <meta property="og:description" content="Formaţia de handbal masculin CSM Oradea a pierdut jocul de duminică de la Piteşti, din şaisprezecimile de finală ale Cupei României. Bihorenii au fost întrecuţi cu scorul de 28-26, de gazdele de la CSU, după ce la pauză au condus totuşi, cu 16-13."/>
  </head>
  <body>
    <article>
      <h1>CSM Oradea a pierdut jocul de cupă de la Piteşti</h1>
      <address><time datetime="2019-11-04T11:13:00+00:00">04 Nov 2019, 11:13</time> by <a rel="author" href="https://www.ebihoreanul.ro/contact/Florin%20Mihalca#redactia_form" target="_blank">Florin Mihalca</a></address>
      <figure>
        <img src="https://www.ebihoreanul.ro/modules/news/files/handbal7.jpg"/>
      </figure>
      <p>Handbaliştii de la CSM Oradea au fost învinşi duminică în deplasare, la Piteşti, de echipa locală CSU, în şaisprezecimile de finală ale Cupei României, fiind eliminaţi din această competiţie.</p>
      <p>Partida s-a încheiat cu scorul de 28-26 pentru gazde, care vor continua în optimile de finală ale Cupei României.</p>
      <p>Totuşi, elevii antrenorului George Tăutu au evoluat mai bine în prima repriză, pe care au câştigat-o la o diferenţă de trei goluri, cu scorul de 16-13. Din păcate însă, lucrurile s-au schimbat în partea a doua, când argeșenii au înscris de 15 ori, iar orădenii numai de 10 ori.</p>
      <p>De la CSM Oradea, principalul marcator a fost în această partidă Adrian Mihăilescu, care a înscris de șapte ori. L-a urmat Benjamin Szabo, cu cinci reuşite şi Paul Oargă, autor a patru goluri pentru CSM. De la gazde cel mai eficace a fost Acsinia, cu 12 goluri.</p>
      <p>Pentru CSM Oradea urmează acum jocul din prima etapă a returului Diviziei A. „Roş-albaştrii” se vor deplasa marţi la Tg. Jiu, acolo unde se vor duela cu echipa gazdă CSU „Constantin Brâncuși”.</p>
    </article>
  </body>
</html>