<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/MVR-Plovdiv-pokazva-kakvo-mozhe-911070"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-04T11:36:00+00:00"/>
    <meta property="og:title" content="МВР Пловдив показва какво може!"/>
    <meta property="og:description" content="На 9 ноември, събота, от 11,00 ч., на паркинга пред спортна зала &quot;Чайка“ на бул. &quot;Копривщица“ в Плов..."/>
  </head>
  <body>
    <article>
      <h1>МВР Пловдив показва какво може!</h1>
      <address>
        <time datetime="2019-11-04T11:36:00+00:00">04 Nov 2019, 11:36</time>
      </address>
      <p>На 9 ноември, събота, от 11,00 ч., на паркинга пред спортна зала "Чайка“ на бул. "Копривщица“ в Пловдив областната дирекция на МВР ще отбележи по своеобразен начин професионалния празник на българската полиция – Архангеловден. Жителите и гостите на града ще станат свидетели на демонстрация на различни техники за лична защита и умения за задържане на нарушители на обществения ред, които служителите от сектор "Специализирани полицейски сили“ владеят.</p>
      <p>По време на събитието ще бъде представено оборудването и специализираните моторни превозни средства, с помощта на които униформените работят, за да гарантират сигурността на хората. Със своята дисциплина, изпълнителност и специфични способности ще се изявят и полицейските кучета, заедно с техните водачи. Накрая децата ще могат да се качат в служебните микробуси и мотоциклети и да изпробват предпазни щит и шлем. Всички желаещи да споделят празника са добре дошли.</p>
    </article>
  </body>
</html>