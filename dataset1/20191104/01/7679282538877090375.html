<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-india-vs-bangladesh-1st-t20i-rohit-sharma-says-inexperience-led-to-mistakes-on-field-2830770.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-04T01:29:47+00:00"/>
    <meta property="og:title" content="INDvsBAN: हार के बाद कप्तान रोहित शर्मा ने बताया, कहां हुई टीम से गलतियां"/>
    <meta property="og:description" content="India vs Bangladesh, 1st T20: खराब फील्डिंग, गलत डिसीजन रिव्यू सिस्टम (डीआरएस) की वजह से भारत को बांग्लादेश के खिलाफ सीरीज के पहले टी-20 मैच में हार का सामना करना पडा़। 3 टी-20 मैचों की सीरीज का पहला..."/>
  </head>
  <body>
    <article>
      <h1>INDvsBAN: हार के बाद कप्तान रोहित शर्मा ने बताया, कहां हुई टीम से गलतियां</h1>
      <address><time datetime="2019-11-04T01:29:47+00:00">04 Nov 2019, 01:29</time> by <a rel="author">लाइव हिन्दुस्तान टीम,नई दिल्ली</a></address>
      <p><b>India vs Bangladesh, 1st T20:</b> खराब फील्डिंग, गलत डिसीजन रिव्यू सिस्टम (डीआरएस) की वजह से भारत को बांग्लादेश के खिलाफ सीरीज के पहले टी-20 मैच में हार का सामना करना पडा़। 3 टी-20 मैचों की सीरीज का पहला मैच दिल्ली के अरुण जेटली स्टेडियम में खेला गया, जिसमें बांग्लादेश ने भारत को 7 विकेट से मात दी। कप्तान रोहित शर्मा ने इस मैच में भारत की हार के लिए खराब फील्डिंग और गलत डीआरएस के फैसले को जिम्मेदार बताया।</p>
      <p>मुश्फिकुर रहीम की नाबाद 60 रनों की पारी के दम पर बांग्लादेश ने पहली बार टी-20 फॉर्मेट में भारत को मात दी। भारत और बांग्लादेश के बीच खेला गया नौंवा इंटरनेशनल टी-20 मैच था। बांग्लादेश ने पहली बार भारत को हराकर इतिहास रचा।</p>
      <p>
        <b>
          <a href="https://www.livehindustan.com/cricket/story-india-vs-bangladesh-delhi-t20i-witness-special-milestone-in-cricket-at-arun-jaitley-stadium-2830760.html">INDvsBAN: दिल्ली टी-20 बना इस खास रिकॉर्ड का गवाह</a>
        </b>
      </p>
      <h3>
        <a href="https://www.livehindustan.com/cricket/story-sakshi-dhoni-gives-heartwarming-reply-to-hardik-pandya-on-instagram-2829320.html">हार्दिक पांड्या की पोस्ट पर साक्षी धौनी ने किया दिल छू लेने वाला कमेंट</a>
      </h3>
      <p>मैच हारने के बाद कप्तान रोहित शर्मा ने पोस्ट मैच प्रेजेंटेशन में कहा, ''यह एक रक्षात्मक स्कोर था और हमने मैदान पर कई गलतियां कर इसे गंवा दिया। खिलाड़ी कुछ कम अनुभवी थे। अपनी इन गलतियों से वह सीखेंगे और शायद अगली बार यह गलतियां ना करें। डीआरएस को लेकर हमारी तरफ से गलतियां हुईं।''</p>
      <p>रोहित शर्मा ने बांग्लादेश को जीत की बधाई दी और कहा कि टीम जीत की हकदार थी। उन्होंने कहा, ''बांग्लादेश इस जीत की हकदार थी। जब हम बल्लेबाजी कर रहे थे, तब शुरुआत से ही उन्होंने हम पर दबाव बनाए रखा।''</p>
      <p>टी-20 फॉर्मेट में वापसी करने वापसी कर रहे युजवेंद्र चहल ने 4 ओवर में 24 रन देकर एक विकेट लिया। रोहित शर्मा ने चहल को टीम इंडिया के लिए जरुरी बताया। उन्होंने कहा, ''चहल का इस फॉर्मेट में हमेशा स्वागत है। वह टीम के लिए बेहद जरूरी हैं। उन्होंने साबित किया है कि मिडिल ओवर में उनकी क्या उपयोगिता है, खासकर तब जब बल्लेबाज सैट हो जाते हैं। चहल जानते हैं कि उन्हें क्या करना है और इस वजह से कप्तान के लिए भी थोडी़ आसानी हो जाती है।''</p>
    </article>
  </body>
</html>