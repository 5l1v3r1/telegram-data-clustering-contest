<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/739796"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T01:00:00+00:00"/>
    <meta property="og:title" content="สวนยางเฮ!ได้เงินประกัน พ่อค้าเฮ!ยิ่งกว่า..รีดเงินเพิ่ม"/>
    <meta property="og:description" content="สัปดาห์นี้ไปดูโครงการประกันรายได้ชาวสวนยางพาราเพื่อแก้ไขปัญหาราคายางพาราตกต่ำ การให้เงินช่วยเหลือเพียงอย่างเดียว โดยไม่มีการพัฒนา อาจไม่ใช่หนทางที่ถูกต้อง"/>
  </head>
  <body>
    <article>
      <h1>สวนยางเฮ!ได้เงินประกัน พ่อค้าเฮ!ยิ่งกว่า..รีดเงินเพิ่ม</h1>
      <address>
        <time datetime="2019-11-04T01:00:00+00:00">04 Nov 2019, 01:00</time>
      </address>
      <p>
        <b>สัปดาห์นี้ไปดูโครงการประกันรายได้ชาวสวนยางพาราเพื่อแก้ไขปัญหาราคายางพาราตกต่ำ การให้เงินช่วยเหลือเพียงอย่างเดียว โดยไม่มีการพัฒนา อาจไม่ใช่หนทางที่ถูกต้อง</b>
      </p>
      <p>ยินดีปรีดา กันถ้วนหน้าไปแล้วสำหรับบรรดาชาวสวนยางกว่า 5 หมื่นคน ที่ธนาคารเพื่อการเกษตรและสหกรณ์การเกษตร หรือ ธ.ก.ส. ได้ดีเดย์โอนเงินรอบแรก กว่า 170 ล้านบาท <b>ค่าประกันราคายางพารา</b> ไปให้ก่อนเพื่อประเดิมโครงการประกันรายได้เกษตรกร<br/><br/>แน่นอน!! นี่เป็นเพียงแค่ <b>“เรียกแขก” </b>เท่านั้น เพราะเป้าหมายของโครงการประกันรายได้ชาวสวนยางพาราเพื่อแก้ไขปัญหาราคายางพาราตกต่ำและสร้างความมั่นคงในอาชีพนั้น ต้องการช่วยเหลือเกษตรกรชาวสวนยางกว่า 1.71 ล้านราย รวมวงเงินงบประมาณที่ต้องใช้ก็ราวๆ 23,472 ล้านบาท<br/><br/>โครงการนี้… แม้จะดำเนินการภายใต้รัฐบาลผสมทั้ง 18 พรรคการเมือง แต่แน่นอนว่า <b>พรรค”ประชาธิปัตย์”</b> ก็เป็นเจ้าของโครงการตัวจริง ที่สัญญากับฐานเสียงที่จะเข้ามาทำในเรื่องของการประกันรายได้ให้ชาวสวนยางพาราให้สำเร็จจงได้</p>
      <figure>
        <img src="https://www.dailynews.co.th/admin/upload/20191103/news_EWTXTIrUqj160958_533.jpg?v=201911041010?v=4430"/>
      </figure>
      <p>จึงไม่ต้องแปลกใจว่า ทั้งภาพข่าว ทั้งกระแสข่าว ในตอนนี้ พรรคการเมืองเก่าแก่พรรคนี้ จึงติดกระแสลมบน ทุกสื่อทุกแขนง แทบจะเรียกได้ว่า<b> “กลบ”</b> โครงการอื่น ๆ ของรัฐบาลไปจนหมด<br/><br/>ส่วนโครงการอื่นๆ ของพรรคร่วมรัฐบาลที่นำมาเป็นผลงาน ต่างกลายเป็นที่วิพากษ์วิจารณ์ว่า <b>“แฝงไว้ด้วยผลประโยชน์” </b>โดยมีประชาชนคนไทยตาดำๆ เป็นตัวประกัน<br/><br/>ว่ากันตามจริงแล้ว …. แม้เวลานี้ประเทศไทยกำลังออกอาการ <b>“ซวนเซ”</b> จากรายได้จากการส่งออกสินค้าหดหายอย่างหนัก ที่ผู้ที่เกี่ยวข้องต้องเร่งหาทางมาคอยรับมือก็ตาม!!!<br/><br/>แต่ในแง่ของการเมือง<b> “เรื่องในประเทศ” </b>ย่อมมาเป็นอันดับหนึ่งมากกว่า เพราะนั่นหมายถึง<b> “คะแนนเสียง”</b> ที่ต้องรักษาไว้ให้ได้มากกว่าเรื่องอื่นๆ<br/><br/>ด้วยเหตุนี้ จึงไม่ต้องแปลกใจหากเรื่องของ<b> “การส่งออก”</b> จะไม่ได้ถูกหยิบยกมาให้ความสำคัญเป็นอันดับแรกๆ อย่างที่คุณๆ ท่านๆ เห็นกันอยู่ว่าข่าวคราวการแก้มือแก้เกมนั้นปรากฏบนสื่อ <b>“น้อยมาก”</b></p>
      <figure>
        <img src="https://www.dailynews.co.th/admin/upload/20191103/news_xXnxMBzyDd160958_533.jpg?v=201911041010?v=2626"/>
      </figure>
      <p><i>จะเห็นก็เพียงแต่เสียงเรียกร้องของบรรดาผู้ส่งออกที่ออกมาประเมินรายได้จากการส่งออกลดแล้วลดอีกจนขนาดที่ว่าไม่ขยายตัวด้วยซ้ำไป</i><br/><br/>แม้เรื่องในประเทศถือเป็นเรื่องสำคัญอันดับแรก แต่เรื่องการหารายได้จากโครงสร้างเศรษฐกิจที่ผิดเพี้ยนก็เป็นเรื่องที่สำคัญที่ไม่น้อยไปยิ่งกว่ากัน เพราะปัจจุบันรายได้ของประเทศมาจากการส่งออกสินค้าไปขายในเวทีโลกมาถึง 70%<br/><br/>ไม่เพียงเท่านี้…หากเงินงบประมาณ หรืออีกนัยหนึ่งก็เป็นเงินที่มาจากภาษีของประชาชนทั้งประเทศ ทั้ง 23,472 ล้านบาท สามารถส่งตรงถึงมือเกษตรกรชาวสวนยางพาราที่เดือดร้อนจริงๆ ก็ถือเป็นเรื่องที่ดีที่คนในชาติได้ช่วยเหลือซึ่งกันและกัน<br/><br/>แต่!!! ถ้าส่งไปแล้วกลับไปอยู่ในมือของพวก <b>“ฉวยประโยชน์” </b>พวก <b>“เหลือบ ริ้น ไร” </b>ก็เป็นเรื่องที่ต้องนำกลับมาคิดมาทบทวน เพราะระหว่างทางที่ยังไม่ได้เริ่มโครงการ ยังไม่ได้จ่ายเงินลงไป ปรากฏว่า…กระแสข่าวการกดดันราคายางพารา ให้ร่วงหล่นติดดินก็เกิดขึ้นตลอดเวลา</p>
      <figure>
        <img src="https://www.dailynews.co.th/admin/upload/20191103/news_LkbCUScWrn160958_533.jpg?v=201911041010?v=2013"/>
      </figure>
      <p>เอาเถอะ…เรื่องนี้ผู้ที่เกี่ยวข้องก็ต้องกลับเข้าไปตรวจสอบรายละเอียดให้ชัดเจน เพราะอย่าลืมว่าเงินทุกบาททุกสตางค์ที่จ่ายลงไปก็เป็นเงินของผู้เสียภาษี แม้ว่าจะใช้เงินของ ธ.ก.ส.ไปก่อนก็ตาม<br/><br/>ที่สำคัญ…การให้เงินช่วยเหลือ แต่เพียงอย่างเดียว โดยไม่มีการพัฒนา ก็คงไม่ใช่หนทางที่ถูก เพราะไม่ใช่มีเพียงแค่ ยางพารา อย่างเดียวเท่านั้นที่เป็นพืชเศรษฐกิจ ข้าว ข้าวโพดเลี้ยงสัตว์ มันสำปะหลัง อ้อย ก็เป็นพืชเศรษฐกิจเช่นกัน และประเทศไทย ก็ไม่ได้ปลูกพืชเพียงแค่นี้ ยังมีอีกมากมายหลายชนิด ที่หล่อเลี้ยงชีวิตพี่น้องเกษตรกรไทย หรือแม้แต่เรื่องของการเลี้ยงสัตว์ การทำประมง ก็เป็นอาชีพของคนไทยด้วยเช่นกัน<br/><br/>หากราคาตกต่ำ หากมีปัญหา หากขายไม่ได้ ก็ไม่รู้เหมือนกันว่าจะต้องนำเงินงบประมาณอีกมากน้อยอย่างไร เข้าไปช่วยสนับสนุนเข้าไปช่วยเหลือ เพราะอย่าลืมว่าที่ผ่านมา <b>“การให้เงินช่วยเหลือ” </b>ก็เป็นหนทางที่รัฐบาลทุกยุคทุกสมัย <b>“เลือกใช้”</b> กันมาโดยตลอดอยู่แล้ว<br/><br/><b>หากวิถีการเมือง ยังเป็นอยู่เช่นนี้ จะอีกกี่ปีกี่ชาติ ที่บรรดาพี่น้องเกษตรกรไทย จะลืมตาอ้าปาก สามารถดำรงชีวิตได้อย่างแข็งแกร่ง และยั่งยืน อย่างจริงจังเสียที !!!</b><br/>...........................................<br/>คอลัมน์ : <mark><b>เศรษฐกิจจานร้อน</b></mark><br/>โดย <mark><b>“ช่อชมพู”</b></mark></p>
    </article>
  </body>
</html>