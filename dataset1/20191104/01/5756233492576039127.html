<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619753/%D9%88%D8%A7%DA%A9%D9%86%D8%B4-%DB%8C%DA%A9-%D9%85%D9%82%D8%A7%D9%85-%D8%AF%D9%88%D9%84%D8%AA%DB%8C-%D8%A8%D9%87-%D8%AA%D8%B1%D9%88%DB%8C%D8%AC-%DA%86%D9%86%D8%AF%D9%87%D9%85%D8%B3%D8%B1%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-04T01:05:00+00:00"/>
    <meta property="og:title" content="واکنش یک مقام دولتی به ترویج چندهمسری"/>
    <meta property="og:description" content="معاون امور جوانان وزارت ورزش و جوانان با بیان این که در حال حاضر اولویت کشور ازدواج جوانان است، گفت: از کسانی که می‌خواهند در خصوص ترویج ازدواج دوم فرهنگ‌سازی یا کمک کنند، خواهش می‌کنم که این هزینه را به خیرین ازدواج بدهند تا جوانان کشور که دچار موانع اساسی در امر ازدواج هستند، مشکلاتشان حل شود."/>
  </head>
  <body>
    <article>
      <h1>واکنش یک مقام دولتی به ترویج چندهمسری</h1>
      <address>
        <time datetime="2019-11-04T01:05:00+00:00">04 Nov 2019, 01:05</time>
      </address>
      <p>
        <i>معاون امور جوانان وزارت ورزش و جوانان با بیان این که در حال حاضر اولویت کشور ازدواج جوانان است، گفت: از کسانی که می‌خواهند در خصوص ترویج ازدواج دوم فرهنگ‌سازی یا کمک کنند، خواهش می‌کنم که این هزینه را به خیرین ازدواج بدهند تا جوانان کشور که دچار موانع اساسی در امر ازدواج هستند، مشکلاتشان حل شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محمدمهدی تندگویان با بیان این که در حال حاضر ازدواج جوانان و شکل‌گیری آن جزو اولویت‌های اصلی کشور است، گفت: این در حالی است که آمار ازدواج اول برای جوانان نیز نه‌تنها در حال کاهش است بلکه به دنبال مشکلات موجود شاهد افزایش سن ازدواج آنها نیز هستیم.</p>
      <p>او با اشاره به گسترش برخی از تبلیغات در فضای مجازی برای ترویج ازدواج دوم افزود: بنابراین وقتی با مشکل اساسی‌تری روبه‌رو هستیم، مطرح کردن این موضوع نمی‌تواند جزو اولویت‌های ما قرار بگیرد. از سوی دیگر کشور ما کشوری نیست که از لحاظ ساختار جنسیتی دچار مشکل باشد و نیاز داشته باشیم تا موضوع ازدواج دختران یا زنان دچار تجرد قطعی را مطرح کنیم.</p>
      <figure>
        <img src="https://aftabnews.ir/files/fa/news/1398/8/13/354936_991.jpg"/>
      </figure>
      <p>معاون امور جوانان وزارت ورزش و جوانان با اشاره به این که در حال حاضر در کشور بین جمعیت زنان و مردان تناسب برقرار است و در مرحله بحران نیستیم تا این موضوع را مطرح کنیم، اظهار کرد: اگر هم قرار است این اتفاق ترویج شود، بهتر است در مورد ازدواج مجدد برای کسانی که توانایی این را دارند که با زن سرپرست خانواری که سن بالایی دارد و گرفتار نگهداری فرزندانش است، ترویج شود. همچنین این ازدواج باید مشروط بر رعایت تمام حقوق همسر اول و با رضایت قانونی و ثبت شده وی باشد اما این موضوع برای بانوان و دخترانی که در آستانه ازدواج اول قرار دارند صدق نمی‌کند و توصیه نیز نمی‌شود؛ چراکه این موضوع به بافت جمعیتی کشور برای ازدواج پسران جوان آسیب می‌رساند.</p>
      <p>تندگویان با تاکید بر این که اولویت ما در حال حاضر ازدواج جوانان است، ادامه داد: شرایط فعلی فرهنگ ما چنین موضوعاتی را نمی‌پذیرد و ترویج چنین موضوعاتی نیز جوابگو نیست. جامعه فعلی ما با موضوعات مختلف فرهنگی، مسائل اقتصادی و آسیب‌های اجتماعی موجود این فرهنگ را نمی‌پذیرد. هنوز نتوانسته‌ایم برای موضوع ازدواج ساماندهی مناسبی داشته باشیم که حالا بخواهیم روی مدل‌های مختلف ازدواج بحث کنیم.</p>
      <p>او ادامه داد: از کسانی که می‌خواهند در خصوص ترویج ازدواج دوم فرهنگ‌سازی یا کمک کنند، خواهش می‌کنم که این هزینه را به خیرین ازدواج بدهند تا جوانان کشور که دچار موانع اساسی در امر ازدواج هستند، مشکلاتشان حل شود. باید در مورد این موضوعات مدیریت منابع فرهنگی داشته باشیم و بر این اساس اولویت ما فرهنگ‌سازی برای ازدواج جوانان است و این هزینه‌ها باید روی این موضوع متمرکز شود تا آمار ازدواج جوانان افزایش یابد.</p>
    </article>
  </body>
</html>