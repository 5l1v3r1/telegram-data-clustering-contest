<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191104_04699203"/>
    <meta property="og:site_name" content="De Standaard"/>
    <meta property="article:published_time" content="2019-11-04T01:41:00+00:00"/>
    <meta property="og:title" content="Klokkenluider wil getuigen voor de Republikeinen"/>
    <meta property="og:description" content="De klokkenluider die de impeachtmentprocedure tegen Donald Trump in gang zette, wil antwoorden op schriftelijke vragen."/>
  </head>
  <body>
    <article>
      <h1>Klokkenluider wil getuigen voor de Republikeinen</h1>
      <address>
        <time datetime="2019-11-04T01:41:00+00:00">04 Nov 2019, 01:41</time>
      </address>
      <p>De klokkenluider die de impeachtmentprocedure tegen Donald Trump in gang zette, wil antwoorden op schriftelijke vragen.</p>
      <p>De ambtenaar wiens klacht de aanleiding vormde voor de impeachmentprocedure tegen de Amerikaanse president Donald Trump, wil de Republikeinen te woord staan in het comité dat het impeachmentonderzoek leidt. Dat heeft de klokkenluider via zijn advocaten laten weten.</p>
      <p>De actie vormt een antwoord op de Republikeinse inspanningen om de anonieme klokkenluider te ontmaskeren, zegt zijn advocaat Mark Zaid. Eerder riep Trump hem/haar op om voor het voetlicht te treden. 'De klokkenluider heeft het zo hard bij het verkeerde eind dat HIJ naar buiten moet komen', tweette hij.</p>
      <p>De Republikeinen voelen zich onheus behandeld in het impeachmentverhaal, dat de Democraten in het Huis van Afgevaardigden opstartten. Zo vinden ze onder meer dat ze beperkt worden in hun bevraging van getuigen. Die verloopt nochtans volgens de regels van het Huis.</p>
      <p>
        <b>Schriftelijke vragen</b>
      </p>
      <p>De klokkenluider zal schriftelijke vragen beantwoorden, maar het is geenszins de bedoeling de identiteit van de ambtenaar vrij te geven of te laten achterhalen. Vragen in die richting zijn dus niet aan de orde.</p>
      <figure>
        <iframe data-src="https://twitter.com/MarkSZaidEsq/status/1191016287083868161?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>Het impeachmentonderzoek werd opgestart na een anonieme klacht van een klokkenluider die voor de Amerikaanse inlichtingendiensten werkte. Daaruit bleek dat Trump de Oekraïense autoriteiten onder druk zou hebben gezet om een onderzoek op te starten naar Democratisch presidentskandidaat Joe Biden en diens zoon Hunter. De president zou daarvoor een Amerikaans hulppakket van rond de 400 miljoen dollar als hefboom hebben gebruikt.</p>
      <p>
        <b>Druk neemt toe</b>
      </p>
      <p>Voor zijn verklaring baseerde de klokkenluider zich op informatie uit de tweede hand. Het onderzoek gaat intussen echter zijn zesde week in. Tijdens die periode werd de aanvankelijke klacht versterkt met gegevens uit de eerste hand van andere Amerikaanse functionarissen.</p>
      <p>Hoe meer het impeachmentonderzoek vordert, hoe groter de druk op Donald Trump. <a href="https://www.standaard.be/cnt/dmf20191031_04695106">Vorige week keurde het Amerikaanse Huis van Afgevaardigden een resolutie goed</a> die bepaalt dat het impeachmentonderzoek tegen de Republikeinse president in de komende maanden niet achter gesloten deuren zal verlopen, maar via openbare hoorzittingen. Daarmee is formeel ingestemd met de afzettingsprocedure. </p>
      <p> </p>
      <p> </p>
      <p> </p>
    </article>
  </body>
</html>