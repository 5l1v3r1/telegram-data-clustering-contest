<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/739861"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T01:00:00+00:00"/>
    <meta property="og:title" content="ยัน'ซีสต์รังไข่'ไม่ใช่คุณไสย พบเศษ'ผม-ฟัน-เล็บ'ข้างใน"/>
    <meta property="og:description" content="แพทย์ไขสงสัยสาวปวดประจำเดือน ผงะผ่าตัดพบเนื้องอก 2 ก้อน ผ่าออกตะลึงพบ “เศษผม-ฟับ-เล็บ” อยู่ข้างในรังไข่ ย้ำเป็นโรคชื่อว่า “เดอร์มอยด์ซีสต์” ไม่ใช่โดนคุณไสย-อาคม"/>
  </head>
  <body>
    <article>
      <h1>ยัน'ซีสต์รังไข่'ไม่ใช่คุณไสย พบเศษ'ผม-ฟัน-เล็บ'ข้างใน</h1>
      <address>
        <time datetime="2019-11-04T01:00:00+00:00">04 Nov 2019, 01:00</time>
      </address>
      <p>
        <b>แพทย์ไขสงสัยสาวปวดประจำเดือน ผงะผ่าตัดพบเนื้องอก 2 ก้อน ผ่าออกตะลึงพบ “เศษผม-ฟับ-เล็บ” อยู่ข้างในรังไข่ ย้ำเป็นโรคชื่อว่า “เดอร์มอยด์ซีสต์” ไม่ใช่โดนคุณไสย-อาคม</b>
      </p>
      <p>กรณีสาวโพสต์เฟซบุ๊กหวังเตือนเป็นอุทาหรณ์ โดยเฉพาะอย่างยิ่งผู้หญิงควรสำรวจตัวเอง และระมัดระวังอันตรายใกล้ตัวจากอาการปวดท้องประจำเดือน ที่อาจตรวจพบเจอก้อนเนื้องอกในมดลูกและรังไข่ ขนาด 6-8 ซม. ซึ่งมีขนาดโตขึ้นทุกขณะ เธอจึงตัดสินใจให้หมอผ่านำออกมา แต่กลับสร้างความตกตะลึงอย่างมาก เพราะข้างในพบทั้ง <b>“ฟัน</b><b>-</b><b>ผม</b><b>-</b><b>เล็บ” </b>ตามที่เสนอข่าวไปแล้วนั้น<br/><br/>เกี่ยวกับเรื่องนี้ <b>นพ</b><b>.</b><b>ปัญญา ศักดิ์สง่าวงษ์</b> สูติ-นรีแพทย์ เวชศาสตร์การเจริญพันธุ์ รพ.เวชธานี อธิบายผ่านคอลัมน์สุขภาพ-ความงาม ถึงเหตุการณ์ดังกล่าวนี้ว่า การที่มีของเหลวลักษณะคล้ายน้ำมัน มีก้อนไขมัน มีเศษผม หนังศีรษะและฟันอยู่ภายในอวัยวะมนุษย์นั้นในทางการแพทย์ถือได้ว่าเป็นโรคอย่างหนึ่ง มีชื่อว่า <b>“เดอร์มอยด์ซีสต์”</b> ไม่ได้โดนคุณไสยหรืออาคมแต่อย่างใด<br/><br/><b>“เดอร์มอยด์ซีสต์” </b><b>(Dermoid cyst </b><b>หรือ </b><b>Teratoma)</b> ถือเป็นโรคถุงน้ำรังไข่ หรือ ซีสต์รังไข่ ชนิดหนึ่งจากรากศัพท์ Dermoid หรือ Derma แปลว่าผิวหนัง จึงเป็นที่มาของชื่อโรค ซึ่งสาเหตุนั้นเกิดจาก เนื้อเยื่อชั้นหนึ่งของร่างกายที่ตามปกติแล้วจะต้องเจริญไปเป็นเซลล์ที่ผิวหนัง แต่กลับเกิดการเจริญเติบโตอยู่ผิดที่ แทนที่จะอยู่ภายนอกร่างกาย แต่กลับเข้าไปเจริญเติบโตในช่องท้องที่บริเวณรังไข่ จึงทำให้พบว่าภายในรังไข่ มีน้ำมันจากต่อมไขมัน เส้นผม หนังศีรษะ หรือแม้กระทั่งฟันอยู่ภายใน ซึ่งความผิดปกตินี้เกิดขึ้นในระยะแรก ๆ ของการเติบโตของทารกตั้งแต่อยู่ในครรภ์มารดา</p>
      <figure>
        <img src="https://www.dailynews.co.th/admin/upload/20191104/news_tZQnHOFutG064548_533.jpg?v=20191104127?v=8938"/>
      </figure>
      <p>“เคยผ่าตัดเลาะซีสต์ที่รังไข่โดยวิธีส่องกล้องให้กับคนไข้หญิงวัยกลางคนท่านหนึ่ง หลังผ่าตัดผมก็โชว์รูปถ่ายถุงน้ำรังไข่ที่ผ่าตัดเลาะออกมาให้คนไข้และญาติ ๆ ดู และอธิบายถึงสิ่งที่พบในห้องผ่าตัดไปว่าซีสต์รังไข่ของคนไข้นั้นขนาดราว ๆ 8 ซม. มีของเหลวลักษณะคล้ายน้ำมัน มีก้อนไขมัน มีเศษผม หนังศรีษะ และฟัน อยู่ภายใน คนไข้และญาติมองหน้ากันแสดงสีหน้าประหลาดใจ แล้วคนไข้ก็ถามผมออกมาว่า หมอ ๆ อย่างนี้แสดงว่าหนูโดนคุณไสยใช่ไหม” สูติ-นรีแพทย์ เวชศาสตร์การเจริญพันธุ์ ระบุ <br/><br/>นพ.ปัญญา กล่าวต่อว่า เดอร์มอยด์ซีสต์ ไม่ใช่เนื้องอกร้ายแรงและมีโอกาสกลายเป็นมะเร็งได้น้อยมาก ตามปกติคนไข้ส่วนใหญ่มักจะไม่ค่อยมีอาการ แต่ก็สามารถทำให้ปวดท้องรุนแรงได้เช่นกัน เนื่องจากถุงน้ำรังไข่ชนิดนี้มักจะไม่มีพังผืดมาเกาะ ทำให้เปลี่ยนตำแหน่งไปมาได้ง่ายภายในช่องท้องส่วนล่าง จึงมีโอกาสที่ขั้วของรังไข่จะเกิดการบิดหมุน อาจทำให้รังไข่ขาดเลือดไปเลี้ยง ส่งผลให้เกิดอาการปวดท้องขึ้นมาอย่างเฉียบพลันได้ อีกทั้งเดอร์มอยด์ซีสต์นั้นก็ไม่ได้สัมพันธ์กับปัญหาภาวะมีบุตรยากโดยตรงแต่อย่างใด<br/><br/>สำหรับการรักษาจำเป็นต้องผ่าตัด เนื่องจากซีสต์รังไข่ชนิดนี้ไม่สามารถยุบหายได้เองและยังมีโอกาสที่จะโตขึ้นได้ในอนาคต ซึ่งอย่าได้หลงเชื่อคำโฆษณายาที่รับประทานแล้วขับซีสต์ออกมาได้เด็ดขาด อย่างไรก็ตามการผ่าตัดเพื่อรักษาสามารถผ่าตัดได้ทั้งแบบเปิดหน้าท้องและผ่าตัดส่องกล้องเพื่อเลาะเอาเฉพาะส่วนที่เป็นถุงน้ำออก เหลือไว้เฉพาะเนื้อรังไข่ส่วนที่ดี จึงแนะนำผู้ป่วยว่าไม่ควรตัดรังไข่ทิ้ง เพราะรังไข่มีหน้าที่สำคัญในการผลิตฮอร์โมนเพศหญิงและผลิตฟองไข่เพื่อการมีบุตรในอนาคต ดังนั้นผู้ป่วยอย่าได้หลงเชื่อคำโฆษณายาขับซีสต์ออกมาได้อย่างเด็ดขาด<br/><br/>อย่างไรก็ตามแม้ว่าทางการแพทย์จะมีคำอธิบายถึงการพบเจอสิ่งแปลกปลอมในร่างกายมนุษย์ที่ดูเหมือนจะเป็นเรื่องเหนือธรรมชาติได้ แต่ไม่ว่าจะเกิดความผิดปกติต่อร่างกายอย่างไร ทางที่ดีที่สุดควรปรึกษาแพทย์เฉพาะทางเพื่อวิเคราะห์หาสาเหตุและวิธีรักษาที่ถูกวิธีเพื่อผลดีต่อสุขภาพของเราเอง.<br/><br/>ขอบคุณภาพ : <br/><b>@drchawtoo, @Wara P. Petb</b><br/><br/><b>อ่านข่าวต่อได้ที่...</b><br/><b><a href="https://www.dailynews.co.th/regional/739851">อันตราย'ปวดประจำเดือน' พบเนื้องอกในมดลูก-รังไข่</a></b></p>
    </article>
  </body>
</html>