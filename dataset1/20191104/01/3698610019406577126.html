<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/vibori-mera-kishineva-vigrav-soratnik-dodona-328358_.html"/>
    <meta property="og:site_name" content="DT.ua"/>
    <meta property="article:published_time" content="2019-11-04T01:56:00+00:00"/>
    <meta property="og:title" content="Вибори мера Кишинева виграв соратник Додона"/>
    <meta property="og:description" content="Розрив між проросійським і проєвропейським кандидатами у столиці Молдови перевищив 10 тисяч голосів."/>
  </head>
  <body>
    <article>
      <h1>Вибори мера Кишинева виграв соратник Додона</h1>
      <h2>Розрив між проросійським і проєвропейським кандидатами у столиці Молдови перевищив 10 тисяч голосів.</h2>
      <address>
        <time datetime="2019-11-04T01:56:00+00:00">04 Nov 2019, 01:56</time>
      </address>
      <p>Кандидат від проросійської "Партії соціалістів" Іон Чебан виграв <b><a href="https://dt.ua/WORLD/u-drugiy-tur-viboriv-mera-kishineva-viyshli-prorosiyskiy-i-proyevropeyskiy-politiki-326880_.html">вибори мера Кишинева</a></b>, заручившись підтримкою більше половини виборців, що прийшли на вибори. Президент Молдови Ігор Додон уже привітав свого соратника з перемогою.</p>
      <p>У другий тур виборів столичного мера вийшли Чебан і представник правого блоку ACUM, міністр внутрішніх справ Молдови Андрій Нестасе. Згідно з попередніми даними ЦВК, за Чебана проголосували 52,54%, а за його суперника – 47,46% виборців.</p>
      <p>У неділю, 3 листопада, на виборчі дільниці прийшли близько 235 тисяч жителів Кишинева, явка не перевищила 38%. Розрив між кандидатами - понад 10 тисяч голосів.</p>
      <p>Після оприлюднення результатів виборів Чебан висловив готовність співпрацювати з Нестасе, запропонувавши блоку ACUM посади двох із чотирьох заступників мера і створення правлячої коаліції у міській раді.</p>
      <p>Нестасе утримався від привітань суперника, повідомивши, що його політсила проводить паралельний підрахунок голосів. Політик заявив, що результати виборів "викликають великі питання", а також не виключив, що оскаржуватиме їх у суді.</p>
      <p>ЦВК оголосить остаточні підсумки виборів у понеділок вранці.</p>
      <p>Іон Чебан та Андрій Нестасе раніше вже брали участь у другому турі електорального марафону на дострокових місцевих виборах у Кишиневі 3 червня 2018 року. Однак суд<b><a href="https://dt.ua/WORLD/rezultati-viboriv-mera-stolici-moldovi-viznali-nediysnimi-281106_.html"> визнав недійсними результати виборів мера столиці</a></b>, на яких переміг голова європейської партії через нібито допущені порушення.</p>
      <p>Нагадаємо, 8 червня <b><a href="https://dt.ua/WORLD/konstituciyniy-sud-moldovi-uhvaliv-rishennya-pro-rozpusk-parlamentu-i-novi-vibori-313883_.html">Конституційний суд Молдови видав постанову про розпуск парламенту країни</a></b>, нібито через те, що депутати не сформували уряд протягом 90 днів після виборів. У той же день депутати <b><a href="https://dt.ua/WORLD/u-parlamenti-moldovi-stvorili-prorosiysko-proyevropeysku-koaliciyu-313940_.html">створили парламентську коаліцію, до складу якої увійшли проросійська "Партія соціалістів" і проєвропейський політичний блок ACUM</a></b>.</p>
      <p>Уряд Молдови очолила лідерка партії "Дія і солідарність" Майя Санду, спікером парламенту став голова "Партії соціалістів" Зінаїда Гречана.</p>
      <p>14 червня уряд Павла Філіпа <a href="https://dt.ua/WORLD/dempartiya-moldovi-viznala-noviy-koaliciyniy-uryad-314581_.html"><b>подав у відставку і визнав новий уряд Майї Санду</b></a>.</p>
      <p>20 жовтня в Молдові пройшли загальні місцеві і довибори до парламенту в чотирьох одномандатних округах. Громадяни обирали 898 мерів і більше 11тысяч місцевих депутатів.</p>
      <p>Детальніше про ситуацію в Молдові читайте у статті Артема Філіпенка <b><a href="https://dt.ua/international/yednist-i-borotba-protilezhnostey-314088_.html">"Єдність і боротьба протилежностей"</a></b> у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3d3dy5pbnRlcmZheC5ydS8=">Интерфакс</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>