<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/739867"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T01:26:00+00:00"/>
    <meta property="og:title" content="ซีอีโอแมคโดนัลด์โดนไล่ออก หลังมีสัมพันธ์กับพนักงาน"/>
    <meta property="og:description" content="แมคโดนัลด์ เครือร้านฟาสต์ฟู้ดใหญ่ที่สุดในโลกของสหรัฐ ประกาศปลดซีอีโอและไล่ออกจากบริษัท ฐาน 'ทำผิดกฎขององค์กร' อย่างร้ายแรง ด้วยการ 'มีความสัมพันธ์' กับพนักงานคนหนึ่ง"/>
  </head>
  <body>
    <article>
      <h1>ซีอีโอแมคโดนัลด์โดนไล่ออก หลังมีสัมพันธ์กับพนักงาน</h1>
      <address>
        <time datetime="2019-11-04T01:26:00+00:00">04 Nov 2019, 01:26</time>
      </address>
      <p>
        <b>แมคโดนัลด์ เครือร้านฟาสต์ฟู้ดใหญ่ที่สุดในโลกของสหรัฐ ประกาศปลดซีอีโอและไล่ออกจากบริษัท ฐาน "ทำผิดกฎขององค์กร" อย่างร้ายแรง ด้วยการ "มีความสัมพันธ์" กับพนักงานคนหนึ่ง</b>
      </p>
      <p>สำนักข่าวต่างประเทศรายงานจากกรุงวอชิงตัน ประเทศสหรัฐอเมริกา เมื่อวันที่ 3 พ.ย. ว่าบริษัทแมคโดนัลด์ เครือร้านฟาสต์ฟู้ดใหญ่ที่สุดของโลก ซึ่งมีสำนักงานใหญ่อยู่ที่เมืองชิคาโก ในรัฐอิลลินอยส์ ออกแถลงการณ์เมื่อวันอาทิตย์ ว่าบอร์ดบริหารมีมติเมื่อวันศุกร์ที่ผ่านมา ปลดนายสตีฟ อีสเตอร์บรูค ออกจากตำแหน่งประธานบริหารและประธานคณะเจ้าหน้าที่บริหาร ( ซีอีโอ ) และไล่ออกจากบริษัททันที หลังตรวจสอบพบว่าอีสเตอร์บรูค วัย 52 ปี "ละเมิดนโยบายของบริษัท" อย่างร้ายแรง ด้วยการมีความสัมพันธ์ "ที่ไม่สมควร" กับพนักงานคนหนึ่ง แม้ทั้งคู่ยินยอมพร้อมใจ และอีสเตอร์บรูคหย่าร้างเป็นที่เรียบร้อยแล้วก็ตาม<br/> </p>
      <figure>
        <iframe data-src="https://twitter.com/WSJ/status/1191105997164728320?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>อย่างไรก็ดี แมคโดนัลด์สงวนข้อมูลของพนักงาน และปฏิเสธให้ข่าวว่าจะมีมาตรการใดต่อพนักงานคนดังกล่าวหรือไม่  แต่ได้ประกาศแต่งตั้งนายคริส เคมป์ซินสกี วัย 51 ปี ประธานแมคโดนัลด์อเมริกา ให้ดำรงตำแหน่งประธานบริหารและซีอีโอคนใหม่ ขณะที่หลายฝ่ายจับตาไปที่ "ค่าชดเชย" ที่แมคโดนัลด์จะมอบให้แก่อีสเตอร์บรูค ซึ่งทำงานให้กับบริษัทมาตั้งแต่ปี 2536 โดยไต่เต้าจากการเป็นผู้จัดการสาขาแห่งหนึ่งของแมคโดนัลด์ในกรุงลอนดอน จนขึ้นสู่ตำแหน่งสูงสุดของบริษัทเมื่อปี 2558<br/><br/>ทั้งนี้ รายได้สุทธิของแมคโดนัลด์ ลดลง 2% เมื่อไตรมาสที่สาม และราคาหุ้นตกลง 7.5% นับจากนั้น โดยนับตั้งแต่ต้นปีนี้แมคโดนัลด์ให้ความสำคัญกับ "มาตรการปรับโครงสร้าง" และการขยายการบริการเดลิเวอรีในหลายประเทศ แต่พนักงานจำนวนมากในสหรัฐยังคงประท้วงอย่างต่อเนื่องเพื่อเรียกร้องการปรับขึ้นค่าแรงขั้นต่ำรายชั่วโมง และการยกระดับสวัสดิการในหลายด้านด้วย</p>
      <figure>
        <img src="https://www.dailynews.co.th/admin/upload/20191104/news_mKHmevicwv083909_533.jpg?v=20191104148?v=6094"/>
      </figure>
      <p><b>นายคริส เคมป์ซินสกี ประธานบริหารและซีอีโอคนใหม่ของแมคโดนัลด์<br/></b><br/>ขณะที่อีสเตอร์บรูคซึ่งเป็นชาวอังกฤษ ส่งจดหมายเปิดผนึกถึงพนักงาน ยอมรับมติของบอร์ดบริหาร เพื่อเป็นการรักษา "ภาพลักษณ์และคุณค่าขององค์กร" และยืนยันว่ามีความสัมพันธ์ "ที่ไม่เหมาะสม" กับพนักงานคนนั้นจริง กระนั้นเจ้าตัวใช้คำว่า "เป็นความผิดพลาด"<br/> </p>
      <figure>
        <iframe data-src="https://twitter.com/Reuters/status/1191205799911145477?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>อนึ่ง แมคโดนัลด์ ก่อตั้งเมื่อปี 2483 โดยนายริชาร์ด และนายมอริส แมคโดนัลด์ พี่น้องนักธุรกิจชาวอเมริกัน ปัจจุบันมีสาขาประมาณ 38,000 แห่งในมากกว่า 100 ประเทศทั่วโลก และมีพนักงานรวมกันมากกว่า 200,000 คน ส่วนรายได้สุทธิเมื่อปีที่แล้วอยู่ที่ประมาณ 5,924 ล้านดอลลาร์สหรัฐ ( ราว 178,727 ล้านบาท ).<br/><br/><b>เครดิตภาพ : AP, REUTERS</b></p>
    </article>
  </body>
</html>