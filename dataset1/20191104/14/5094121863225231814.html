<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/otrav-houbami-bylo-letos-dost-zvracel-i-mykolog-jiri-polcak-20191104.html"/>
    <meta property="og:site_name" content="Deník.cz"/>
    <meta property="article:published_time" content="2019-11-04T14:26:00+00:00"/>
    <meta property="og:title" content="Otrav houbami bylo letos dost. Problémy měl i známý mykolog Jiří Polčák"/>
    <meta property="og:description" content="I když lesy v Olomouckém kraji mnohde vyplenil kůrovec, pomalu končící houbařskou sezonu to nepoznamenalo. Vydařila se. Zejména ve druhé polovině léta a v říjnu. Poznali to i v nemocnicích, kde letos skončily tři desítky lidí s otravou. Jednalo se o ty nejzávažnější případy, kdy lidé snědli nejjedovatější české houby."/>
  </head>
  <body>
    <article>
      <h1>Otrav houbami bylo letos dost. Problémy měl i známý mykolog Jiří Polčák</h1>
      <address><time datetime="2019-11-04T14:26:00+00:00">04 Nov 2019, 14:26</time> by <a rel="author">Daniela Tauberová</a></address>
      <p>Olomoučtí toxikologové v laboratoři vyšetřovali tři desítky případů z Olomouckého kraje.</p>
      <p>„Oproti loňskému roku došlo k výraznému nárůstu vyšetření,“ sdělila Deníku Jana Spurná, vedoucí laboratoří Ústavu soudního lékařství a medicínského práva Fakultní nemocnice Olomouc.</p>
      <p>Celkem vyšetřovali biologický materiál odebraný 38 pacientům, z toho 29 z Olomouckého kraje, osm ze Zlínského a jeden z Jihomoravského.</p>
      <figure>
        <img src="https://g.denik.cz/52/66/pri-houbareni-i-po-nem-muze-jit-o-zivot-ta191002-07_denik-150-3x2.jpg"/>
      </figure>
      <aside>
        <a href="https://www.denik.cz/regiony/tri-lide-se-v-ostrave-otravili-houbami-ktere-si-nasbirali-na-zahrade-20191008.html">Rodina z Ostravy se otrávila houbami. Nasbírala si je na zahradě Přečíst článek ›</a>
      </aside>
      <p>Ve třech případech analýzou prokázali, že otráveny snědl muchomůrku zelenou, nejjedovatější a nejnebezpečnější českou houbu - v moči toxikologové zjistili stopy alfa-amanitinu.</p>
      <p>„Ve dvou případech byl prokázán muskarin, jedenkrát kyselina ibotenová a muscimol,“ popisovala olomoucká toxikoložka. V těchto případech skončily na talíři muchomůrka tygrovaná a muchomůrka červená.</p>
      <h3>Slečna chtěla ochutnat muchomůrku zelenou</h3>
      <p>Mezi pacienty přiotrávenými houbami byly i děti. Dvě skončily na Dětské klinice Fakultní nemocnice Olomouc. „Obě děti byly hospitalizované, ale bez klinických následků. Jedna slečna chtěla zkusit muchomůrku zelenou, ale včas o tom naštěstí řekla rodičům,“ popisoval mluvčí.</p>
      <p>Pacientka pobyla na jednotce intenzivní a resuscitační péče, kde jí byla nasazena standardní léčba při intoxikaci.</p>
      <p>Další případy otrav houbami eviduje Oddělení urgentního příjmu FN Olomouc. „Šlo o lehké případy bez hospitalizace. Nebylo jich mnoho,“ dodal Adam Fritscher.</p>
      <figure>
        <img src="https://g.denik.cz/15/75/jaroslav-sverma-z-hrobu-nasel-v-mistnich-lesich-40-kg-hribu-01_denik-150-3x2.jpg"/>
      </figure>
      <aside>
        <a href="https://www.denik.cz/regiony/kapitalni-ulovek-ctyricet-kilo-hribu-cistili-tri-hodiny-20191005.html">Kapitální úlovek. Čtyřicet kilo hřibů čistili tři hodiny Přečíst článek ›</a>
      </aside>
      <p>Houbařská sezona ještě nekončí. Podzimní druhy stále rostou a lidé si jich odnášejí plné košíky. „Ale pozor, rostou i jedovaté houby, zejména muchomůrka tygrovaná. Problémy však mohou nastat také po konzumaci přemrzlých hub,“ upozornil mykolog.</p>
      <p>Podle odborníka mají lidé nejčastěji zdravotní komplikace z jedlých hub. „Zapařených a nedostatečně tepelně upravených,“ zdůraznil Polčák, jenž v uplynulých týdnech zaznamenal případy, kdy lidé skladovali plodnice jedlých druhů hub nevhodně i několik dnů v igelitovém sáčku a po jejich konzumaci si stěžovali na nevolnost. „Tyto lehčí případy většinou nehlásí lékaři,“ dodal.</p>
      <h3>Mykolog se přiotrávil houbami, ač je nejedl</h3>
      <p>
        <i>Většího odborníka na houby v Olomouckém kraji nenajdete. Přesto Jiří Polčák prožíval to, co zpravidla potrápí největší amatéry. Přiotrávil se houbami. Přitom žádné houby nesnědl. Stačily výtrusy, které v lednici vypadly z plodnice na potraviny.</i>
      </p>
      <figure>
        <img src="https://g.denik.cz/60/5e/polcak-000_denik-630.jpg"/>
      </figure>
      <p>
        <i>„Maloval jsem na čtvrtku papíru plodnice ucháčů obecných. Ráno jsem začal malovat a pak jsem práci odložil s tím, že budu pokračovat zítra,“ popisoval odborník.</i>
      </p>
      <p>
        <i>Plodnice vzal a uložil do lednice, kde je však nijak nepřikryl. „Z ucháče se uvolnily výtrusy a přešly na potraviny,“ varoval vlastní zkušeností ostatní před podobnou neopatrností.</i>
      </p>
      <p>
        <i>Výtrusy se dostaly na sýr, salám a další potraviny, které rodina konzumovala. „Všichni jsme měli problémy. Zvraceli jsme. Pozor na to!“ apeloval Jiří Polčák.</i>
      </p>
      <p>
        <i>Podobná situace může nastat, pokud houbař míchá v košíku jedlé houby s jedovatými, například kvůli tomu, že se chce exemplářem pochlubit rodině či odborníkům v mykologické porodně. „Někteří lidé skutečně takto nosí houby do poradny a jedlé si berou, že si je doma udělají. Upozorním je, aby všechno vyhodili,“ uzavřel mykolog.</i>
      </p>
    </article>
  </body>
</html>