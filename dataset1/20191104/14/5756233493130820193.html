<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619855/%D9%BE%D9%88%D9%84-%D8%B5%D9%86%D8%AF%D9%88%D9%82%E2%80%8C%D9%87%D8%A7%DB%8C-%D8%B5%D8%AF%D9%82%D8%A7%D8%AA-%DA%A9%D8%AC%D8%A7-%D9%87%D8%B2%DB%8C%D9%86%D9%87-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-04T14:23:00+00:00"/>
    <meta property="og:title" content="پول صندوق‌های صدقات کجا هزینه می‌شود؟"/>
    <meta property="og:description" content="مدیرکل کمیته امداد البرز گفت: تا پایان شهریور ۶۰۰ میلیارد ریال از طریق دفاتر کمیته امداد امام (ره) و مراکز نیکوکاری البرز به نیازمندان کمک شده که در مقایسه با مدت مشابه سال قبل رشد ۷۷ درصدی داشته است."/>
  </head>
  <body>
    <article>
      <h1>پول صندوق‌های صدقات کجا هزینه می‌شود؟</h1>
      <address>
        <time datetime="2019-11-04T14:23:00+00:00">04 Nov 2019, 14:23</time>
      </address>
      <p>
        <i>مدیرکل کمیته امداد البرز گفت: تا پایان شهریور ۶۰۰ میلیارد ریال از طریق دفاتر کمیته امداد امام (ره) و مراکز نیکوکاری البرز به نیازمندان کمک شده که در مقایسه با مدت مشابه سال قبل رشد ۷۷ درصدی داشته است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محمد محمدی فرد با اشاره به اینکه خیران بخشی از انفاق و صدقات خود را به سایر مؤسسات خیریه و مساجد پرداخت می‌کنند، گفت: بیشترین کمک‌های مردم و خیران البرزی به کمیته امداد امام (ره) در قالب طرح‌های صدقات، اکرام ایتام و محسنین و مراکز نیکوکاری انجام می‌شود.</p>
      <p>وی بابیان اینکه مردم البرز در نیمه نخست سال گذشته ۳۳۵ میلیارد ریال از طریق این نهاد به نیازمندان البرزی کمک کردند افزود: خیران و مردم نوع‌دوست استان البرز، طی شش‌ماهه نخست سال ۹۸ رقمی معادل ۶۰۰ میلیارد ریال از طریق دفاتر کمیته امداد امام (ره) و مراکز نیکوکاری استان البرز به نیازمندان کمک کرده‌اند که در مقایسه با مدت مشابه سال ۹۷ رشد ۷۷ درصدی را نشان می‌دهد.</p>
      <p>محمدی فرد بیان کرد: ۲۵ درصد از مجموع کمک‌های جمع‌آوری‌شده در نیمه نخست سال، مربوط به یاری‌رسانی به سیل‌زدگان، ۲۰ درصد مبالغ واریزی حامیان به‌حساب ایتام و فرزندان طرح محسنین، ۱۴ درصد صدقات، ۱۳٫۵ درصد زکات و الباقی در سایر طرح‌های فقرزدایی جمع‌آوری‌شده است.</p>
      <p>مدیرکل کمیته امداد امام (ره) البرز با تأکید بر اینکه، کمک‌های جمع‌آوری‌شده از صندوق‌های صدقات مطابق جدول سهم‌بندی و مبتنی بر نیاز جامعه هدف در امور معیشتی، درمان، مسکن، جهیزیه و تحصیل نیازمندان هزینه می‌شود، گفت: هم‌اکنون حدود ۱۷۵ هزار صندوق صدقات فعال در استان البرز وجود دارد که ۱۶۳ هزار صندوق در اختیار مشترکان خانگی و بقیه در قالب صندوق بزرگ و متوسط در معابر، ادارات، مجتمع‌های تجاری و مدارس نصب‌شده‌اند.</p>
      <p>وی با بیان اینکه در البرز حدود ۲۷ هزار خانوار نیازمند به‌صورت دائم از خدمات حمایتی کمیته امداد بهره‌مند هستند گفت: کمیته امداد به‌منظور یاری‌رساندن به اقشار محروم جامعه و هدایت نیات خیر مردم نوع‌دوست، طرح‌های متنوعی را در جهت فقرزدایی و فراهم کردن زمینه مشارکت مردم در امور نیکوکاری و دستگیری از نیازمندان به مرحله اجرا درآورده است.</p>
      <p>گفتنی است سهم کمک‌های مردمی در پرداخت‌های بلاعوض کمیته امداد به محرومان حدود ۳۰ درصد است.</p>
    </article>
  </body>
</html>