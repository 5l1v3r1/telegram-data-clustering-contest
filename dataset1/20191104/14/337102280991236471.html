<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%B3%D9%81%D8%A7%D8%B1%D8%AA-%D9%BE%D8%A7%DA%A9%D8%B3%D8%AA%D8%A7%D9%86-%D8%AF%D8%B1-%DA%A9%D8%A7%D8%A8%D9%84%D8%8C-%D8%B5%D8%AF%D9%88%D8%B1-%D9%88%DB%8C%D8%B2%D8%A7-%D8%A8%D9%87-%D8%B4%D9%87%D8%B1%D9%88%D9%86%D8%AF%D8%A7%D9%86-%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86-%D8%B1%D8%A7-%D8%AA%D9%88%D9%82%D9%81-%D8%AF%D8%A7%D8%AF-20191104/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87"/>
    <meta property="og:site_name" content="RFI"/>
    <meta property="article:published_time" content="2019-11-04T14:28:39+00:00"/>
    <meta property="og:title" content="سفارت پاکستان در کابل، صدور ویزا برای شهروندان افغانستان را متوقف کرد"/>
    <meta property="og:description" content="سفارت پاکستان در کابل، امروز دوشنبه ۱۳ عقرب/۴ نوامبر اعلام کرد که تا اطلاع بعدی، بخش کنسولی‌ این سفارت بسته شده و دیگر برای شهروندان افغانستان، ویزا صادر نمی‌کند."/>
  </head>
  <body>
    <article>
      <h1>سفارت پاکستان در کابل، صدور ویزا برای شهروندان افغانستان را متوقف کرد</h1>
      <address><time datetime="2019-11-04T14:28:39+00:00">04 Nov 2019, 14:28</time> by <a rel="author">زکریا حسنی - کابل</a></address>
      <p>
        <b>سفارت پاکستان در کابل، امروز دوشنبه ۱۳ عقرب/۴ نوامبر اعلام کرد که تا اطلاع بعدی، بخش کنسولی‌ این سفارت بسته شده و دیگر برای شهروندان افغانستان، ویزا صادر نمی‌کند.</b>
      </p>
      <p>سفارت پاکستان در مورد توقف خدمات کنسولی‌ خود در توضیح کوتاهی گفته است به دلیل تهدیدهای امنیتی چنین تصمیمی را گرفته است.<br/>همزمان، وزارت امور خارجه پاکستان با نشر اعلامیه‌ای گفته که کاردار سفارت افغانستان در اسلام‌آباد را احضار کرده و درباره امنیت دیپلومات‌های خود در افغانستان ابراز نگرانی کرده است.</p>
      <p>وزارت امور خارجه پاکستان همچنین افزوده که در دو روز گذشته، کارمندان و دیپلمات‌های سفارت پاکستان در کابل مورد آزار و اذیت قرار گرفته، در جاده توقف داده شدند و خودروی‌ انها در مسیر سفارت، از سوی موتورسوار صدمه دیده است.</p>
      <p>وزارت امور خارجه پاکستان نیز در واکنش به این رویداد، خدمات کنسولی خود را متوقف کرده و از دولت افغانستان خواسته تا این رویدادها را بررسی کرده و نتیجه آن را با دولت پاکستان شریک سازد. در این اعلامیه همچنین تاکید شده که دولت افغانستان باید اطمینان دهد که چنین موردی در آینده، دیگر تکرار نمی‌شود.</p>
      <p>این نخستین بار نیست که سفارت پاکستان، صدور ویزا برای شهروندان افغانستان را متوقف می‌کند. پیش از این، در ماه اسد سال روان خورشیدی نیز سفارت پاکستان در کابل اعلام کرده بود که صدور ویزا را محدود کرده و تنها برای سالمندان، بازرگانان، بانوان و بیماران ویزا صادر می‌کند.</p>
      <p>تصمیم محدود سازی خدمات قنسولی پاکستان در آن زمان، به دلیل اخاذی و باندبازی در میان متقاضیان ویزا در بیرون از سفارت پاکستان بود که از دولت افغانستان خواسته بود تا مانع آن شود.</p>
      <p>سالانه هزاران شهروند افغانستانی به هدف درمان، بازرگانی و یا موارد دیگر راهی پاکستان می‌شوند که این میزان بلند تقاضای ویزای پاکستان سبب شده تا مشکلاتی در روند صدور ویزا ایجاد شود.<br/>تاکنون بارها ادعا شده که شبکه‌ها و باندهای گوناگون در تبانی با کارمندان و نیروهای امنیتی که مسوولیت تامین امنیت سفارت پاکستان در کابل را دارند، پول‌های زیادی از متقاضیان ویزای پاکستان گرفته‌اند.<br/>وزارت داخله افغانستان نیز پیش از این اعلام کرده بود که این ادعا را بررسی می‌کند.</p>
    </article>
  </body>
</html>