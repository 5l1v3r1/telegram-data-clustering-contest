<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukraine/events/zachem-rossiyskiy-deputat-priehal-na-donbass-posle-razvedeniya-i-kak-otreagiruet-kiev-50051518.html"/>
    <meta property="og:site_name" content="НВ"/>
    <meta property="article:published_time" content="2019-11-04T14:43:00+00:00"/>
    <meta property="og:title" content="Зачем российский депутат приехал на Донбасс после разведения и как отреагирует Киев?"/>
    <meta property="og:description" content="Несмотря на то, что Кремль устранился от конфликта на Донбассе как «внутриукраинского», российские депутаты ездят туда с «рабочими поездками»."/>
  </head>
  <body>
    <article>
      <h1>Зачем российский депутат приехал на Донбасс после разведения и как отреагирует Киев?</h1>
      <h2>Несмотря на то, что Кремль устранился от конфликта на Донбассе как «внутриукраинского», российские депутаты ездят туда с «рабочими поездками».</h2>
      <address>
        <time datetime="2019-11-04T14:43:00+00:00">04 Nov 2019, 14:43</time>
      </address>
      <p>Депутат російської Держдуми і лідер партії «Родіна» Олексій Журавльов нещодавно відвідав населені пункти на Луганщині, де пройшло розведення сил. В Україні його візит називають провокацією, однак офіційної реакції МЗС поки що немає.</p>
      <p>Раніше цей російський політик вже неодноразово бував у самопроголошених «республіках» на Донбасі та в анексованому РФ Криму, а також звинувачував Україну у тому, що вона «відповідає зігою» на «миротворчі жести» Росії.</p>
      <p>Всі поїздки російського депутата на Донбас та у Крим є грубим порушенням українських законів, адже відбувалися через неконтрольовані ділянки кордону.</p>
      <p>Тепер українське МЗС готує ракцію на візит Журавльова, який є офіційною особою в Росії.</p>
      <ul>
        <li>
          <a href="https://www.bbc.com/ukrainian/features-50247764?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Відступ чи розведення? Чому відводять війська на Донбасі</a>
        </li>
        <li>
          <a href="https://www.bbc.com/ukrainian/news-50266826?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Розведення сил у Золотому завершили — штаб ООС</a>
        </li>
      </ul>
      <h3>Станиця Луганська і Золоте-5</h3>
      <p>Візит Олексія Журавльова до так званої «ЛНР» почався 1 листопада, коли він приїхав на пункт пропуску у Станиці Луганській.</p>
      <p>У червні там пройшло перше розведення сил, а зараз українська сторона проводить ремонт мосту через Сіверський Донець.</p>
      <p>Журавльов розкритикував українську владу за надто повільну роботу з відновлення мосту — за його словами, українські будівельники не встигнуть завершити будівництво до грудня.</p>
      <p>На наступний день російський політик відвідав інший населений пункт, де відбувся другий етап розведення сил — Золоте.</p>
      <p>Там він побував безпосередньо біля ділянки розведення, а також у місцевій школі.</p>
      <p>Саме другий його візит викликав шквал критики в українських соцмережах, а також припущення, що російський депутат відвідав ту саму школу, у якій за кілька днів до розведення побував президент України Володимир Зеленський.</p>
      <p>
        <a href="https://www.facebook.com/mason.lemberg/videos/936327163420905/">https://www.facebook.com/mason.lemberg/videos/936 327 163 420 905/</a>
      </p>
      <p>Насправді ж Олексій Журавльов приїжджав в одне з передмість Золотого — Золоте-5 (інша назва — Мар'ївка), яке з 2014 року перебуває під контролем формувань «ЛНР».</p>
      <p>Саме з Мар'ївки, за даними пресцентру ООС, проросійські сили обстрілюють позиції української армії у сусідньому Золотому-4.</p>
      <ul>
        <li>
          <a href="https://www.bbc.com/ukrainian/news-50232411?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Обстріли у Золотому-4 були, але за межами ділянки розведення — пресцентр ООС</a>
        </li>
      </ul>
      <p>До ділянки розведення № 2 у Катеринівці він також підходив з боку сепаратистів.</p>
      <p>Що ж до шкіл, то Зеленський та Журавльов відвідували різні заклади: український президент побував у школі № 7, що в Золотому-4, а російський депутат — школу № 4 у Мар'ївці.</p>
      <p>Відстань між цими освітніми закладами — понад 2,5 км.</p>
      <h3>«Робочий візит»</h3>
      <p>Сюжет про візит Журавльова на Луганщину опублікувала так звана «Міліція ЛНР».</p>
      <p>«Головна мета візиту російського чиновника — своїми очима побачити, як виконується абсолютне перемир’я на Донбасі», — пояснили там.</p>
      <p>Кремль офіційно намагається максимально дистанціюватися від конфлікту на Донбасі, називаючи його «внутрішньоукраїнським», і заперечує військову підтримку самопроголошених республік.</p>
      <p>Водночас на сайті партії «Родина», яку очолює депутат Держдуми РФ Олексій Журавльов, його поїздку на Донбас назвали «<a href="https://rodina.ru/novosti/Aleksej-ZHuravlev-posetil-v-LNR-gorod-Zolotoe-gde-sostoyalos-razvedenie-sil">робочим візитом</a>», у програму якої увійшла також зустріч з «лідером ЛНР» Леонідом Пасічником та «депутатами ЛНР».</p>
      <h3>Що заявляв Журавльов?</h3>
      <p>Біля лінії розведення у районі Золотого Олексій Журавльов підтвердив, що «дійсно поки що все дотримується», військові відійшли.</p>
      <p>«Для мене це дивно. Але це так, це вперше за стільки років українська сторона вирішила зненацька, буквально за півтори години попередивши, зробила такий крок — відведення військ», — відзанчив лідер партії «Родина».</p>
      <p>Однак перебуваючи у школі в Мар'ївці, Журавльов вже звинуватив українських військових у постійних порушеннях перемир’я: «Обстрілюють школу щодня! Покидьки цілеспрямовано ціляться у дітей!»</p>
      <p>А на зустрічі з «депутатами ЛНР» російський політик привітав рішення Путіна про спрощення процедури видачі паспортів РФ жителям донбаських «республік».</p>
      <p>Але поскаржився, що цього замало: «Треба йти далі, не зупинятися».</p>
      <p>Олексій Журавльов вже неодноразово бував на Донбасі - наприклад, підконтрольні сепаратистам медіа повідомляли, що у березні минулого року він «потрапив під обстріл ЗСУ біля Ясинуватої».</p>
      <p>Журавльов також відомий своїми висловлюваннями про Україну.</p>
      <p>Наприклад, за день до свого нинішнього візиту на Луганщину, Олексій Журавльов <a href="https://rodina.ru/novosti/Lider-RODINY-Kiev-otvechaet-zigoj-na-mirotvorcheskie-zhesty-Moskvy">розповідав</a> про «зіги» з боку офіційного Києва на газових переговорах з РФ.</p>
      <p>«Москва вже вкотре здійснює щодо Києва миротворчий жест, закликає до здорового глузду. Київ знову відповість психопатичною «зігою»? — писав він у Facebook.</p>
      <p>
        <a href="https://www.facebook.com/zhuravlev.rodina/posts/2347857741992980">https://www.facebook.com/zhuravlev.rodina/posts/2 347 857 741 992 980</a>
      </p>
      <p>Так само неодноразово бував лідер партії «Родина» в анексованому Росією Криму.</p>
      <p>«Чомусь завжди відчував, що Крим, Севастополь — це невід'ємна частина не тільки Росії, але і невід'ємна частина мене, моїх рідних, близьких, мого батька, який проливав кров, захищаючи Росію», — заявляв Журавльов у 2016 році під час поїздки на півострів.</p>
      <h3>Реакція України</h3>
      <p>В українському МЗС заявили, що готують офіційну реакцію на візит Олексія Журавльова, адже як депутат Держдуми він є офіційною особою.</p>
      <p>«Поїздка депутата парламенту РФ — це порушення. Це наша територія, на яку він приїхав без дозволу. І це обов’язково викличе реакцію МЗС офіційно», — пообіцяв у понеділок міністр закордонних справ України Вадим Пристайко.</p>
      <p>А депутат від «Європейської солідарності» та експредставниця України на переговорах у Мінську Ірина Геращенко назвала візит Журавльова «відвертою провокацією».</p>
      <p>«Це шокуюче. Після так званого розведення то в Станицю Луганську вільно заходять ватажки бойовиків і кошмарять на камери представників місцевої влади, то тепер в Золоте, порушуючи український кордон, незаконно, не через визначені прикордонні пункти перетину, а через окуповані РФ території, приїжджає «ревізор «з Держдуми. Він ще не повісив триколор в Золотому?» — написала вона у Facebook.</p>
      <p>
        <a href="https://www.facebook.com/iryna.gerashchenko/posts/2534184643336000">https://www.facebook.com/iryna.gerashchenko/posts/2 534 184 643 336 000</a>
      </p>
      <p>«Готую запит в СБУ, що це таке відбувається, що російські політики, які голосували за анексію Криму, розгулюють по вчорашнім позиціям нашої Армії? Де СММ ОБСЄ? Де реакція МЗС на цю відверту провокацію?» — обурилася Ірина Геращенко.</p>
      <p><i>Хочете отримувати головні новини в месенджер? Підписуйтеся на наш </i><a href="https://t.me/bbcukrainian">Telegram</a> <i>або </i><a href="https://invite.viber.com/?g2=AQAYCiHrGU3SlUeR%2FZaHRAQ4%2FGdXWGFgaUOXbMnWlHpIli4mBJEfTyN%2FHRPjb7GW&amp;lang=uk">Viber</a> <i>!</i></p>
    </article>
  </body>
</html>