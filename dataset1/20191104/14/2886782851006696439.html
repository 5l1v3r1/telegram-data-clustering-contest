<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/04/uj-urancentrifugak-es-duhodt-evfordulos-tuntetesek-iranban"/>
    <meta property="og:site_name" content="euronews"/>
    <meta property="article:published_time" content="2019-11-04T14:40:31+00:00"/>
    <meta property="og:title" content="Új uráncentrifugák és dühödt évfordulós tüntetések Iránban"/>
    <meta property="og:description" content="A perzsa állam rákapcsolt az urándúsításra, és nem hajlandó tárgyalni sem Washingtonnal. A nép eközben Amerika-ellenes jelszavakat skandál az egykor volt amerikai nagykövetség lerohanásának 40. évfordulóján Teheránban."/>
  </head>
  <body>
    <article>
      <h1>Új uráncentrifugák és dühödt évfordulós tüntetések Iránban</h1>
      <address><time datetime="2019-11-04T14:40:31+00:00">04 Nov 2019, 14:40</time> by <a rel="author">Anna Flori</a></address>
      <figure>
        <img src="https://static.euronews.com/articles/stories/04/27/81/10/773x435_cmsv2_ae8b2de6-fea7-5dd4-b9c5-76008bf56588-4278110.jpg"/>
      </figure>
      <h3>Irán újabb 30 urándúsító centrifugát indított el egy nappal azután, hogy a perzsa állam legfőbb vallási vezetője úgy döntött, Teherán továbbra sem tárgyalhat az Egyesült Államokkal.</h3>
      <p>Azt mondta, mindenki téved, aki azt hiszi, hogy megoldja a gondokat, ha tárgyalásba bocsátkoznak az ellenséggel. Hamenei ajatollah akkor engedi vissza az iráni delegációt a tárgyalóasztalhoz, ha Washington visszatér a felmondott atommegállapodáshoz, és feloldja az Iránt sújtó szankcióit.</p>
      <p>A lakosság eközben az amerikai nagykövetség negyven évvel ezelőtti lerohanását ünnepli országszerte. Az Egyesült Államok és Irán azóta ádáz ellenségekké váltak, és a konfliktust csak mélyíti Donald Trump politikája.</p>
      <p>Egy egyetemi tanár arról beszélt az egyik tüntetésen, hogy világos üzenetet kell küldeniük a világnak arról, hogy ha bárki inváziót vagy konspirációt indít Irán ellen, arra számítson, hogy ők körmük szakadtáig kitartanak. Háborút nem robbantanak ki, de megkeserítik a háborút provokálók életét.</p>
      <p>Azt üzenik az agresszív amerikai politikacsinálóknak - mondta egy lány -, hogy ők készen állnak, semmi esélyük a perzsákkal szemben. Lábbal fogják tiporni Amerikát.</p>
      <p>Az Iszlám Forradalom kitörése után pár hónappal az bőszítette fel az irániakat, hogy Washington menedéket nyújtott az elűzött sahnak, Reza Pahlavinak. 1979. november 4-én szélsőséges iszlamisták lerohanták az Egyesült Államok teheráni nagykövetségét, és túszul ejtettek 52 diplomatát, illetve nyilvánosságra hoztak ott szerzett titkos dokumentumokat.</p>
    </article>
  </body>
</html>