<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/zakonoproekt-minsocpolitiki-mozhe-pozbaviti-dopomogi-sotni-tisyach-rodin-yunisef-328425_.html"/>
    <meta property="og:site_name" content="DT.ua"/>
    <meta property="article:published_time" content="2019-11-04T14:52:00+00:00"/>
    <meta property="og:title" content="Законопроект Мінсоцполітики може позбавити допомоги сотні тисяч родин – ЮНІСЕФ"/>
    <meta property="og:description" content="Міністерство планує змінити підхід до нарахування соціальної допомоги.  "/>
  </head>
  <body>
    <article>
      <h1>Законопроект Мінсоцполітики може позбавити допомоги сотні тисяч родин – ЮНІСЕФ</h1>
      <h2>Міністерство планує змінити підхід до нарахування соціальної допомоги.  </h2>
      <address>
        <time datetime="2019-11-04T14:52:00+00:00">04 Nov 2019, 14:52</time>
      </address>
      <p>Новий <b><a href="https://dt.ua/POLITICS/na-pidpis-zelenskomu-peredali-yogo-zakonoproyekt-pro-sudovu-reformu-328121_.html">проект Закону</a></b> України "Про внесення змін до деяких законодавчих актів України", який <a href="https://www.msp.gov.ua/projects/480/">опубліковано </a>на сайті Міністерства соціальної політики, має ряд базових недоліків. Про це заявили у організації ЮНІСЕФ (Дитячий фонд ООН).</p>
      <p>Зазначається, що пропозиції документу стосуються статті 10 Закону "Про державну допомогу сім'ям з дітьми", які встановлюють нові умови отримання допомоги при народжені дитини залежно від доходу сім'ї. Вони фактично замінюють існуючу допомогу на адресну програму, яка виплачується лише тим родинам, чий середньомісячний дохід на особу не перевищує 15 % від розміру виплат. <b>ЮНІСЕФ застерігає, що у випадку схвалення, Україна, на жаль, втратить свою єдину універсальну програму надання соціальної допомоги дітям, і сотні тисяч родин можуть залишитися без необхідної соціальної підтримки.</b></p>
      <p>На думку ЮНІСЕФ, даний законопроект може бути значним негативним кроком через ряд причин:</p>
      <p><b>1. Висока ефективність допомоги при народжені дитини</b>. Допомога при народжені дитини, яка охоплює усіх дітей до 3 років, є більш ефективною та забезпечує ширше охоплення бідних, ніж деякі адресні програми на основі перевірки доходів. У 2018 році більше 57,8% допомоги було виплачено сім'ям, дохід яких нижче фактичного прожиткового мінімуму. Більше того, охоплення малозабезпечених верств населення у 2018 році зросло з 21,5% до 22,8%. В той самий час охоплення бідних родин з малими дітьми до 3 років досягає 100%.</p>
      <p><b>2. Висока ймовірність виключення певних категорій при запровадженні адресних програм</b>. Дані досліджень свідчать про те, що методи оцінки доходів, які зараз застосовуються в Україні, можуть виключати значну кількість людей, які живуть у бідності. Оскільки метод оцінки доходів є недосконалим, багато дітей із незахищених груп, які потребують допомоги, можуть залишитися без підтримки. Бідність дітей є багатовимірною і грошовий еквівалент не повністю відображає ті труднощі, із якими можуть зіткнутися діти, навіть коли родина отримує дохід вище певного рівня. Більше того, економічна ситуація в родинах може змінюватися досить швидко, а також багато з найбідніших сімей можуть не знати про складні процеси подання документів.</p>
      <p><b>3. Важливість інвестицій протягом перших 1 000 днів життя дитини</b>. Інвестування у дітей молодшого віку - одна з найбільш ефективних інвестицій, яку може зробити влада. Перші кілька років життя мають вагомий і тривалий вплив на майбутнє здоров'я, навчання та заробіток кожної дитини. Кожна дитина має право на соціальний захист, закріплений Конвенцією ООН про права дитини та Загальною декларацією прав людини.</p>
      <p>ЮНІСЕФ також відзначає кілька інших законопроектів, які зареєстровані у Верховній Раді (N1136; N1173; N1173-1), що мають на меті збільшити розмір виплат при народжені дитини та продовжити тривалість програми із 3 років до 6 років. ЮНІСЕФ підтримує прогресивність та універсальність соціального захисту, водночас хотіли б звернути увагу Парламенту та Уряду на те, що будь які зміни до допомоги при народжені дитини повинні базуватися на результатах досліджень та впроваджуватися на підтримку конкретних цілей соціальної політики.</p>
      <p>На сьогодні<b> <a href="https://dt.ua/UKRAINE/v-ukrayini-ponad-33-tisyachi-ditey-mayut-status-postrazhdalih-vnaslidok-viyskovih-diy-325077_.html">в Україні зареєстровано 33 175 дітей, постраждалих</a></b> в результаті військових дій і збройних конфліктів. </p>
      <p>Докладніше про те, як впливає на дітей війна читайте у статті Алли Котляр <b><a href="https://dt.ua/SOCIUM/diti-viyni-strah-yakiy-mozhe-vistreliti-zavtra-313092_.html">"Діти війни. Страх, який може вистрілити завтра"</a></b> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>