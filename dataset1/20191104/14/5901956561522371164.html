<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/tuji-traci/clanek/sokantno-priznanje-igralca-ocetovim-prijateljem-je-podajal-dzojnte-245350"/>
    <meta property="og:site_name" content="Slovenske novice"/>
    <meta property="article:published_time" content="2019-11-04T14:46:00+00:00"/>
    <meta property="og:title" content="Šokantno priznanje igralca: očetovim prijateljem je podajal džojnte"/>
    <meta property="og:description" content="Pripada najvišjim krogom hollywoodskega plemstva. Rodil se je namreč dvakratnemu oskarjevcu Michaelu Douglasu ter je vnuk ene največjih – še vedno živih – legend velikega platna Kirka Douglas..."/>
  </head>
  <body>
    <article>
      <h1>Šokantno priznanje igralca: očetovim prijateljem je podajal džojnte</h1>
      <h2>Vzgajal ga je natakar, njegovo življenje pa je bilo vse prej kot pravljično, v avtobiografiji razkriva Cameron Douglas, ki je bil nenehno navzkriž z zakonom.</h2>
      <address><time datetime="2019-11-04T14:46:00+00:00">04 Nov 2019, 14:46</time> by <a rel="author">Tina Podobnik</a></address>
      <slideshow>
        <figure>
          <img src="https://www.slovenskenovice.si/images/slike/2019/11/02/1458366.jpg"/>
          <figcaption>guliver/GETTY IMAGESBoljši odnos z očetom pripisuje tudi pomoči Michaelove žene Catherine Zeta-Jones. FOTO: GULIVER/GETTY IMAGES</figcaption>
        </figure>
        <figure>
          <img src="https://www.slovenskenovice.si/images/slike/2019/11/02/1458353.jpg"/>
          <figcaption>instagramOčetov in dedkov obraz si je dal s črnilom vtisniti na trup. FOTO: instagram</figcaption>
        </figure>
        <figure>
          <img src="https://www.slovenskenovice.si/images/slike/2019/11/02/1458351.jpg"/>
          <figcaption>instagramPredlani je z malo Luo izzy začel spoznavati, kaj pomeni biti oče. FOTO: instagram</figcaption>
        </figure>
        <figure>
          <img src="https://www.slovenskenovice.si/images/slike/2019/11/02/1458350.jpg"/>
          <figcaption>instagramMichael Douglas ne bi mogel postati oče leta. FOTO: instagram</figcaption>
        </figure>
        <figure>
          <img src="https://www.slovenskenovice.si/images/slike/2019/11/02/1458349.jpg"/>
          <figcaption>guliver/cover imagesZamislite si, kako je odraščati v senci hollywoodskih legend Kirka in Michaela Douglasa?! FOTO: GULIVER/GETTY IMAGES</figcaption>
        </figure>
        <figure>
          <img src="https://www.slovenskenovice.si/images/slike/2019/11/02/1458347.jpg"/>
          <figcaption>guliver/cover imagesPriimek Douglas je Camerona navdajal z nasprotujočimi si čustvi. Zamislite si, kako je odraščati v senci hollywoodskih legend Kirka in Michaela Douglasa?! FOTO: GULIVER/GETTY IMAGES</figcaption>
        </figure>
        <figure>
          <img src="https://www.slovenskenovice.si/images/slike/2019/11/02/1458345.jpg"/>
          <figcaption>Ječa zaradi zlorabe in posedovanja mamil ga je rešila.</figcaption>
        </figure>
      </slideshow>
      <p>Pripada najvišjim krogom hollywoodskega plemstva. Rodil se je namreč dvakratnemu oskarjevcu<b> Michaelu Douglasu </b>ter je vnuk ene največjih – še vedno živih – legend velikega platna <b>Kirka Douglasa</b>. A življenje<b> Camerona Douglasa</b> je bilo kljub izjemnemu pedigreju vse prej kot pravljica.<br/><br/>Popolno je bilo morda le na papirju, ob pogledu na njegovo zavidanja vredno družinsko drevo, a v resničnosti je Cameron pogrešal toplino pravega družinskega življenja, hrepenel je po očetu, ki bi mu naklonil čas in pozornost, in želel si je biti samostojen, čeprav so nanj vsi gledali le kot na sina hollywoodskega težkokategornika. »Čudno je bilo gledati na lastnega očeta in dedka kot na velikana filmskega platna in gromozanskih reklamnih panojev. Počutil sem se skrajno majhnega in nepomembnega, nikoli nisem bil Cameron, temveč le sin nekoga. Le kako lahko namreč kdo tekmuje s Kirkom Douglasom? Kako naj kdo živi in je uspešen v senci Michaela Douglasa?« se v prihajajoči avtobiografiji sprašuje Cameron, v kateri je brez olepševanja razkril manj lepo plat tega, da pripadaš klanu Douglasovih.</p>
      <h3>Zapor je bil nov začetek</h3>
      <figure>
        <img src="https://www.slovenskenovice.si/images/slike/2019/11/02/1458353.jpg"/>
        <figcaption>Očetov in dedkov obraz si je dal s črnilom vtisniti na trup. FOTO: instagram<cite>instagram</cite></figcaption>
      </figure>
      <p>Od polnoletnosti je bil tako rekoč nenehno navzkriž z zakonom. Njegova prva aretacija zaradi posedovanja kokaina sega namreč že v leto 1999, ko jih je dopolnil komaj 21, čeprav naj bi v resnici že veliko prej zavil na pot samouničenja. »Moj sin skoraj ni bil trezen, vsaj za daljše obdobje ne, od svojega 13. leta,« je pred časom priznal njegov slavni oče, ki naj bi tudi sinu brez dlake na jeziku dejal, da je verjetno le vprašanje časa, kdaj bo vzel prevelik odmerek droge, koga ubil oziroma bo kdo ubil njega. Zato je bilo oskarjevcu skoraj v olajšanje, ko je Camerona njegovo poigravanje s prepovedanim spravilo v kot in je zaradi preprodaje kokaina, heroina in metamfetamina leta 2009 pristal za zapahi. Prvotno za pet let, ker pa se niti v zaporu ni mogel odpovedati svoji nevarni razvadi, nato še za štiri.<br/><br/>»Mislim, da je s tem dobil priložnost za novo življenje, nov začetek, česar se verjetno tudi sam zaveda,« je o sinovi devetletni zaporni kazni dejal Michael, ki ga je redno obiskoval v zaporu. Čeprav je, tako zdaj v knjigi razkriva Cameron, tudi sam verjetno precej dodal k temu, da je zašel na kriva pota.</p>
      <h3>Življenje v razvratu in preobilju</h3>
      <p>Ne le da je na očetovih divjih zabavah opazoval slavne obraze, kako se vdajajo omami, najsi alkoholni najsi prepovedani, oče je sinka tudi vpregel skoraj kot sla, ki je njegovim zvezdniškim prijateljem predajal zvitke marihuane. »Že kot mlad fante sem za očeta opravljal to in ono,« je zapisal o zabavah, na katerih so se trla imena, kot sta <b>Jack Nicholson</b> in<b> Danny DeVito</b>. »Tedaj še nisem vedel, za kaj gre, oče mi je le naročil, naj zvitek nesem temu in temu. Ko pa sem bil malce starejši, sem se plazil od hiše do hiše, plezal na balkone in videl precej več, kot bi smel – opazoval sem lepe odrasle, ki počno stvari, kakršne počno lepi odrasli, ki živijo v razvratu in preobilju.«</p>
      <blockquote>Obraza očeta Michaela in dedka Kirka si je dal Cameron vtetovirati.</blockquote>
      <p>Očetove zabave je opazoval iz kotov in senc ter čakal, da proti zori gostje popadajo po posteljah. Tedaj je prebrskal njihove torbe, iskal substance, ki so jim morda ostale, ter komaj čakal, da ga oče odpelje na zgodnji zajtrk. To je bil že skoraj njun obred, čeprav je Cameron pozneje spoznal, da ga ni navdahnila Michaelova želja po čim boljšem odnosu s sinom, temveč njegov želodec, ki je zaradi skrokanosti delal premete in je nujno potreboval krepko hrano. A to ni bil edini razlog za Cameronovo mnenje, da si Michael nikakor ne bi mogel prislužiti nagrade za najboljšega očeta leta.</p>
      <h3>Ločitev ga ni pretresla</h3>
      <figure>
        <img src="https://www.slovenskenovice.si/images/slike/2019/11/02/1458351.jpg"/>
        <figcaption>Predlani je z malo Luo izzy začel spoznavati, kaj pomeni biti oče. FOTO: instagram<cite>instagram</cite></figcaption>
      </figure>
      <p>Kaj to, še v najdeseterico se ne bi prebil! Ko ga je namreč preblisnilo, da bi Cameron verjetno potreboval stalno prisotnost moškega, očetovskega lika v svojem življenju, se igralec ni odločil te vloge prevzeti sam, temveč je vanjo raje vpregel neznanca. »Tale je videti precej sposoben. Lahko bi bil gospodinjec,« je v hotelski restavraciji med družinskim kosilom s sinom in ženo <b>Diandro </b>pokazal na natakarja, za katerega se je izkazalo, da prihaja iz Salvadorja. Že kmalu je zaživel v njihovi hiši ter skrbel za Camerona od jutra do večera. No, vsaj dokler ga zaradi pitja niso odpustili, kar je – tako Cameron – takrat 10-letnemu fantiču zlomilo srce.<br/><br/>Kot oče ni blestel, niti kot mož se Michael ni najbolje izkazal, saj ga je pretiran libido spravil v velikanske težave z Diandro, Cameronovo mamo. »Ozdravi se zasvojenosti z mamili, alkoholom in seksom ali pa te zapustim,« mu je, ko ga je v postelji zasačila z drugo, postavila ultimat. A čeprav se je zvezdnik tedaj skesano odpravil na rehabilitacijsko kliniko, ga terapija ni ozdravila nezvestobe. Še naprej je skakal v tuje postelje, vse do leta 1995, ko je njegove zunajzakonske dejavnosti v objektiv ujel zasebni detektiv, ki je Douglasu sledil po Diandrinih navodilih. »Žalostno je, če pomislim nazaj, a ko so mi starši tedaj povedali, da se ločujejo, me to ni pretreslo. Prej sem to sprejel kot nekaj dobrodošlega in si oddahnil.« A če je mislil, da bo kot otrok ločenih staršev več časa prebil z očetom, ali vsaj več kakovostnega, se je motil. Še vedno je živel in odraščal v očetovi senci ter vse globlje tonil v svet droge.</p>
      <h3>Oče se je le spremenil</h3>
      <figure>
        <img src="https://www.slovenskenovice.si/images/slike/2019/11/02/1458349.jpg"/>
        <figcaption>Zamislite si, kako je odraščati v senci hollywoodskih legend Kirka in Michaela Douglasa?! FOTO: GULIVER/GETTY IMAGES<cite>guliver/cover images</cite></figcaption>
      </figure>
      <p>Vse je za nekaj dobro. Očitno tudi zapor. Ne le da mu je skoraj desetletje za zapahi verjetno rešilo življenje, v samoti zaporniške celice je Cameron začel razreševati tudi svoje mladostne travme, povezane z očetom. »Nikoli se nisem znal soočiti z nasprotujočimi si čustvi, ki sem jih gojil do svojega imena. Po eni strani me je priimek Douglas navdajal s ponosom, po drugi pa me je razžiralo, da me opredeljuje in definira, saj je zaslepil ljudi, da so videli le to, in ne mene kot osebo.« To je premagal na precej svojstven način. Obraza očeta in dedka si je dal vtetovirati!<br/><br/>»Z očetom nikoli nisva postala prijatelja, kot to na neki točki uspe mnogim, a sva naposled na poti k temu. Počasi gradiva odnos, ki sem si ga vselej želel imeti z njim,« še piše Cameron, pri čemer levji delež zaslug pripisuje <b>Catherine Zeta-Jones</b>, ki je Michaela skoraj silila, da »se začne do mene vesti bolj kot oče in mi izkazovati starševsko ljubezen«. Slednjo Cameron zdaj dobro pozna tudi sam, saj se mu je predlani iz ljubezni z <b>Viviane Thibes</b> rodila hčerka <b>Lua Izzy</b>.</p>
      <blockquote>5 let zapora si je prislužil zaradi preprodaje drog, nato pa še dodatne štiri.</blockquote>
    </article>
  </body>
</html>