<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/economia/plastic-tax-emilia-romagna-1.4869168"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-04T14:48:20+00:00"/>
    <meta property="og:title" content="Plastic tax Emilia Romagna, Confindustria. &quot;Stronca comparto da 17mila occupati&quot;"/>
    <meta property="og:description" content="Gli strali di Valter Caiumi: &quot;La misura determinerebbe un incremento del 110% del costo della materia prima&quot;. Ma il M5s tira dritto"/>
  </head>
  <body>
    <article>
      <h1>Plastic tax Emilia Romagna, Confindustria. "Stronca comparto da 17mila occupati"</h1>
      <h2>Gli strali di Valter Caiumi: "La misura determinerebbe un incremento del 110% del costo della materia prima". Ma il M5s tira dritto</h2>
      <address><time datetime="2019-11-04T14:48:20+00:00">04 Nov 2019, 14:48</time> by <a rel="author">il Resto del Carlino</a></address>
      <figure>
        <video src="https://vr-media.storage.googleapis.com/video/cre_80/encoded/8ae17767-19fc-4b57-91ed-de70640fc0fc.mp4"/>
        <figcaption>Manovra, che cosa bisogna sapere della Plastic Tax&amp;pub_custom_params=department=nazionale</figcaption>
      </figure>
      <p>Bologna, 4 novembre 2019 - Ieri il governatore uscente <a href="https://www.ilrestodelcarlino.it/politica/elezioni-emilia-romagna-2020-bonaccini-1.4867318">Stefano Bonaccini</a> aveva chiesto un passo indietro al governo (ossia "una rimodulazione"); la sua sfidante Lucia Borgonzoni aveva tuonato: "Il Pd prima si inventa nuove tasse, poi dice che ne mitigherà i danni: è un teatrino patetico che non possiamo tollerare". Oggi arrivano gli strali - molto più diretti - del numero uno di Confindustria Emilia, Valter Caiumi. Insomma, la <b><a href="https://www.quotidiano.net/economia/video/manovra-che-cosa-bisogna-sapere-della-plastic-tax-1.4868872">plastic tax (video)</a> </b>allunga la sua ingombrante ombra sul voto regionale del 2020. Del resto proprio qui c'è la culla della Packaging valley, come è ormai ribattezzata la via Emilia.</p>
      <p>Aziende che producono fatturati da capogiro, impossibili da ignorare per qualsiasi governo. Ed è proprio forte di questi numeri che la sonora bocciatura del presidente degli industriali di Bologna, Modena e Ferrara, ha un forte peso. L'associazione si dice “<b>fermamente contraria</b> all’introduzione della tassa immaginata dal Governo”. La plastica tax, osserva Caiumi, “<b>va a colpire</b> in modo particolare il <b>territorio emiliano-romagnolo</b>, culla della Packaging valley, che ospita il maggior numero di aziende del comparto in Italia, <b>230 con oltre 17.000 occupati </b>e un fatturato annuo di <b>5 miliardi </b>di euro, pari al 63% del giro di affari nazionale”.</p>
      <p>In tutta Europa, dalla Francia alla Germania, ricorda il numero uno degli industriali “sono stati <b>attivati piani a cinque anni</b> di incentivi all’utilizzo della plastica riciclata, per stimolare innovazione e ridurre l’impatto della plastica non riciclata entro il 2025”. Con la tassa sulla plastica, “<b>tra cinque anni</b> in Italia, non avremo migliorato <b>nessun processo produttivo</b> e avremo ridotto occupazione e imprese attive. Ancora una volta, <b>manca una politica industriale</b> vicina alla politica della circolarità dell’economia che dovrebbe portare valore”.</p>
      <p>Quindi bolla questa scelta come “<b>troppo roboante</b> che non produce cultura, né da la possibilità di avviare nuove azioni innovative per avere soluzioni nel medio lungo periodo". La nuova tassa “dallo <b>scopo assolutamente nebuloso</b>, non risolve le questioni ambientali e va solo a penalizzare senza possibilità di recupero consumatori, lavoratori e imprese”.</p>
      <p>La plastica tax “colpirà un comparto di eccellenza, oggi messo in cattiva luce in maniera troppo semplicistica? La misura determinerebbe un <b>incremento del 110% del costo della materia prima</b>. Se questa è un’imposta passante, l’azienda dovrà comunque mettere mano al proprio portafoglio e anticiparla. Chi le restituirà la somma versata? Il Conai? La Grande Distribuzione? Il consumatore finale? “.</p>
      <p>Ma il <b>Movimento 5 stelle </b>non sembra volere sentire ragioni. "Stop terrorismo psicologico. La plastic tax è una norma giusta <b>già prevista </b>in diverse forme in altri Paesi europei, dalla Germania, ai Paesi Bassi, passando per Gran Bretagna che la applicherà dal 2022, Finlandia, Portogallo , Irlanda fino all'Ungheria", scrive in una nota la deputata grillina Ilaria Fontana. E a livello locale, i pentastellati sono al lavoro per creare una <b>Emilia Romagna plastic free</b>, prevedendo taglio dell'Irap per i negozi che vendono prodotti sfusi o alla spina, incentivi per le realtà che metteranno al bando prodotti di plastica monouso durante sagre, feste e fiere per passare invece a materiali riciclabili, aiuti per la riconversione e per l'utilizzo di materiali di ultima generazione.</p>
      <p>A illustrare queste proposte è stata la consigliera regionale Silvia Piccinini. "Perché allora non fare un bel 'plastic meeting', ovvero perché non mettere insieme chi in questi anni ha lavorato sul tema e ragionare sulle cose da fare per l'Emilia-Romagna?", è la risposta possibilista del segretario regionale dem Paolo Calvano.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.quotidiano.net/economia/video/manovra-che-cosa-bisogna-sapere-della-plastic-tax-1.4868872"/>
        <a href="https://www.ilrestodelcarlino.it/politica/elezioni-emilia-romagna-2020-bonaccini-1.4867318"/>
      </related>
    </article>
  </body>
</html>