<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638101/%D9%82%D8%AF%D8%B1%D8%AF%D8%A7%D9%86%DB%8C-%D9%85%D8%A7%D9%85%D9%88%D8%B3%D8%AA%D8%A7-%D8%B1%D8%B3%D8%AA%D9%85%DB%8C-%D8%A7%D8%B2-%D8%AD%D8%B6%D9%88%D8%B1-%D9%85%D8%B1%D8%AF%D9%85-%D8%AF%D8%B1-%D8%B1%D8%A7%D9%87%D9%BE%DB%8C%D9%85%D8%A7%DB%8C%DB%8C-%DB%B1%DB%B3-%D8%A2%D8%A8%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T14:31:00+00:00"/>
    <meta property="og:title" content="قدردانی ماموستا رستمی از حضور مردم در راهپیمایی ۱۳ آبان"/>
    <meta property="og:description" content="نماینده مردم کردستان در خبرگان رهبری گفت:امروز حضور دشمن‌شکن مردم در راهپیمایی ۱۳ آبان مقاومت و استقامت در برابر تهدیدات بیگانگان را به دنیا نشان داد."/>
  </head>
  <body>
    <article>
      <h1>
        <a href="https://www.bultannews.com/fa/news/638101/%D9%82%D8%AF%D8%B1%D8%AF%D8%A7%D9%86%DB%8C-%D9%85%D8%A7%D9%85%D9%88%D8%B3%D8%AA%D8%A7-%D8%B1%D8%B3%D8%AA%D9%85%DB%8C-%D8%A7%D8%B2-%D8%AD%D8%B6%D9%88%D8%B1-%D9%85%D8%B1%D8%AF%D9%85-%D8%AF%D8%B1-%D8%B1%D8%A7%D9%87%D9%BE%DB%8C%D9%85%D8%A7%DB%8C%DB%8C-%DB%B1%DB%B3-%D8%A2%D8%A8%D8%A7%D9%86">قدردانی ماموستا رستمی از حضور مردم در راهپیمایی ۱۳ آبان</a>
      </h1>
      <h2>نماینده مردم کردستان در خبرگان رهبری گفت:امروز حضور دشمن‌شکن مردم در راهپیمایی ۱۳ آبان مقاومت و استقامت در برابر تهدیدات بیگانگان را به دنیا نشان داد.</h2>
      <address><time datetime="2019-11-04T14:31:00+00:00">04 Nov 2019, 14:31</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، <b>ماموستا فایق رستمی</b> در حاشیه <b>راهپیمایی 13 آبان</b> با گرامیداشت یاد و خاطره شهدای انقلاب و قدردانی از حضور گسترده و معنادار مردم در این مراسم اظهار داشت: امروز اجتماع عظیم مردم با فرهنگ سراسر کشور و استان <b>کردستان</b> «مقاومت و استقامت» در برابر تهدیدات و تحریم‌های بیگانگان را به دنیا نشان داد.</p>
      <p>وی با بیان اینکه اقتدار، وحدت و یکپارچگی ملت ایران دنیا را به تنگ و ذلت در آورده است، افزود: همان طور که ملت ایران در 13 آبان سال 58 لانه جاسوسی آمریکا را تسخیر کردند، امروز نیز همانند اوایل انقلاب پشیبانی خود را از انقلاب و رهبری ثابت کردند.</p>
      <p>نماینده مردم کردستان در مجلس خبرگان رهبری تصریح کرد: هیچ‌گاه تحریم‌های ظالمانه و قدرت دشمنان نمی‌تواند وحدت و انسجام مردم ایران و کردستان را تحت تأثیر اهداف شوم خود قرار دهد و تا زمانی که برادری و وحدت در میان این ملت و نظام باشد، این سنگر شکستنی نیست.</p>
      <p>وی بیان کرد: امروز ملت ایران، مردم انقلابی استان کردستان با حضور دشمن‌شکن در راهپیمایی 13 آبان، بصیرت و آگاهی خود را در میدان عمل با شعارهای «مرگ بر آمریکا و مرگ بر اسرائیل» به دشمنان اسلام و نظام نشان دادند.</p>
      <p>ماموستا رستمی با بیان اینکه مبارزه با استکبار جهانی و حضور در مراسم روز دانش‌آموز حاوی پیام روشن ظلم‌ستیزی ملت ایران است، یادآور شد: مردم استان کردستان هیچ‌گاه تن به ذلت و خاری نداده و نمی‌دهند و نسبت به دین، ناموس، وطن و رهبری وفادار، پابرجا و در برابر دشمنان سینه سپر کرده‌اند.</p>
      <p>انتهای پیام/</p>
    </article>
  </body>
</html>