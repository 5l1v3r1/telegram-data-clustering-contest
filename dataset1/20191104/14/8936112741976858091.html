<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/andre-gomes-w-poniedzialek-przejdzie-operacje-son-heung-min-plakal-w-szatni-po-sfaulowaniu-rywala,982752.html"/>
    <meta property="og:site_name" content="TVN24"/>
    <meta property="article:published_time" content="2019-11-04T14:00:00+00:00"/>
    <meta property="og:title" content="Spóźniony wślizg, złamana noga rywala. &quot;W szatni nie podniósł głowy. Siedział i płakał&quot;"/>
    <meta property="og:description" content="Son Heung-min przepraszał od razu po faulu, choć nie wiedział jeszcze, jak dramatycznie zakończył się ten spóźniony wślizg w nogi Andre Gomesa. Kiedy Koreańczyk zerknął na kontuzję wyjącego z bólu ..."/>
  </head>
  <body>
    <article>
      <h1>Spóźniony wślizg, złamana noga rywala. "W szatni nie podniósł głowy. Siedział i płakał"</h1>
      <address>
        <time datetime="2019-11-04T14:00:00+00:00">04 Nov 2019, 14:00</time>
      </address>
      <slideshow>
        <figure>
          <img src="https://r-scale-00.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/67eacc96-0719-4952-bced-a88187686f36.jpg?type=1&amp;srcmode=0&amp;srcx=0/1&amp;srcy=3/10&amp;srcw=99/100&amp;srch=73/100&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/a69e1eba-cd06-4ec6-b0ac-f6e780d15369-480p.mp4"/>
          <figcaption>Koszmarna kontuzja Andre Gomesa</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/7d2be034-92ea-4d78-b725-ece0f002730a-480p.mp4" autoplay="" loop=""/>
          <figcaption>Przygotowania Tottenhamu na starcie z Crveną zvezdą Belgrad</figcaption>
        </figure>
        <figcaption>Sona pocieszali nawet rywale Foto: PAP/EPA | Video: PAP/EPA</figcaption>
      </slideshow>
      <h3>Son Heung-min przepraszał od razu po faulu, choć nie wiedział jeszcze, jak dramatycznie zakończył się ten spóźniony wślizg w nogi Andre Gomesa. Kiedy Koreańczyk zerknął na kontuzję wyjącego z bólu Portugalczyka, zszokowany schował twarz w dłoniach. W szatni, już po meczu - o czym opowiedział jego kolega z Tottenhamu Dele Alli - nie było z nim kontaktu. Siedział i płakał.</h3>
      <related>
        <a href="https://eurosport.tvn24.pl/pilka-nozna,105/swiat-futbolu-jest-z-toba-przyjacielu-modla-sie-za-dramatycznie-kontuzjowanego,982694.html"/>
      </related>
      <p>W 78. minucie niedzielnego meczu 11. kolejki Premier League Everton przegrywał u siebie 0:1. Występujący w barwach tej pierwszej drużyny Gomes popędził lewą stroną boiska na bramkę gości z Londynu. W pogoń za nim ruszył Son. Spóźnił się, podciął biegnącego rywala. A ten - już padając - zderzył się jeszcze z próbującym go zatrzymać Sergem Aurierem. <br/><br/>Gomes leżał, jego noga w okolicach kostki była  nienaturalnie wygięta.</p>
      <p>Przerażeni piłkarze odwracali głowy. Son wpadł w histerię, pocieszali go nawet piłkarze Evertonu. Przerażony Aurier zaczął się modlić.</p>
      <p>Everton poinformował w niedzielny wieczór, że w poniedziałek, 4 listopada Gomes przejdzie operację złamanej w kostce - z przemieszczeniem - prawej nogi.</p>
      <p> </p>
      <figure>
        <img src="https://r-scale-20.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/789489f3-c871-4df8-9306-d90aba7e9df1.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Zszokowany Son Heung-min<cite>Źródło: PAP/EPA</cite></figcaption>
      </figure>
      <h3>Alli: jedna z najmilszych osób, jakie znam</h3>
      <p>O tym, co działo się w szatni Tottenhamu po ostatnim gwizdku, opowiedział Alli. - Son był zdruzgotany. Nawet nie podniósł głowy, siedział i bardzo płakał - wyznał 23-letni pomocnik.</p>
      <p>Koreańczyka wziął w obronę. - Na pewno nie był to faul umyślny, więc nie powinien się obwiniać. To jedna z najmilszych osób, jakie znam - zapewnił.</p>
      <p>Sam na kontuzję Gomesa patrzeć nie chciał. - Wszystko, co mogę zrobić, to życzyć mu szybkiego powrotu do zdrowia - stwierdził Alli.</p>
      <p> </p>
      <p>Prowadzący spotkanie na Goodison Park sędzia Martin Atkinson najpierw pokazał Sonowi żółtą kartkę. Potem, widząc, co się stało, zamienił ją na czerwoną. A to - wśród dramatu, do jakiego doszło - wywołało dyskusję.<br/><br/>"Taka jest kara za narażenie bezpieczeństwa rywala" - wyjaśniły w komunikacje władze ligi.</p>
      <p> </p>
      <figure>
        <img src="https://r-scale-a0.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/4f33db6a-e41b-40d1-aa80-76e84e76d933.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Andre Gomes został zniesiony z boiska<cite>Źródło: PAP/EPA</cite></figcaption>
      </figure>
      <p>Z tym argumentem nie zgodził się trener Tottenhamu Mauricio Pochettino. - Wszyscy widzieli, że Son walczył o piłkę. Niewiarygodne, że został wyrzucony z boiska. Doszło do bardzo pechowej sytuacji - przekonywał.</p>
      <p>Głos zabrał też były napastnik reprezentacji Anglii i Tottenhamu Gary Lineker. - Gdyby nie ta kontuzja, nie byłoby czerwonej kartki. Son i tak myśli teraz o poważnym urazie innego piłkarza, a nie o wysokości kary - napisał w mediach społecznościowych.</p>
      <p>Mecz zakończył się wynikiem 1:1.</p>
      <p>Autor: rk / Źródło: goal.com, talksport.com, eurosport.pl</p>
    </article>
  </body>
</html>