<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/novogo-ochilnika-cherkashchini-zasteregli-vid-provalu-opalyuvalnogo-sezonu-v-smili-637597.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-04T14:46:46+00:00"/>
    <meta property="og:title" content="Нового очільника Черкащини застерегли від провалу опалювального сезону в Смілі"/>
    <meta property="og:description" content="Перший заступник керівника Офісу президента Сергій Трофімов повідомив ключові завдання, які ставить президент перед головою Черкаської ОДА"/>
  </head>
  <body>
    <article>
      <h1>Нового очільника Черкащини застерегли від провалу опалювального сезону в Смілі</h1>
      <address>
        <time datetime="2019-11-04T14:46:46+00:00">04 Nov 2019, 14:46</time>
      </address>
      <h4>Перший заступник керівника Офісу президента Сергій Трофімов повідомив ключові завдання, які ставить президент перед головою Черкаської ОДА</h4>
      <p>Серед основних напрямів роботи новопризначеного очільника Черкаської облдержадміністрації Романа Боднара є зокрема, питання проведення опалювального сезону в м. Смілі.</p>
      <p>Про це заявив перший заступник керівника Офісу президента Сергій Трофімов, який 4 листопада представив місцевій громаді Черкащини новопризначеного голову ОДА.</p>
      <p>Крім того, за словами Трофімова, у пріоритеті нового очільника ОДА має бути розвиток транспортної інфраструктури, адже на Черкащині перетинаються дві міжнародні траси, тож вона має потужний транспортний потенціал, повідомляє пресслужба президента України.</p>
      <p>Трофімов вручив Боднару службове посвідчення.</p>
      <p>«Ключові завдання, які ставить президент перед головою ОДА, полягають у подоланні корупції, закінченні реформи децентралізації, залученні інвестицій у регіон. Це ті питання, якими вимірюється ефективність. Нові виклики вимагають від нас злагодженої роботи у стислі терміни», – сказав Трофімов, вітаючи нового очільника Черкаської ОДА.</p>
      <p>Як відомо, у 2018 році проти місцевої влади міста Сміла, що на Черкащині, було <a href="https://glavcom.ua/news/shche-odne-ukrajinske-poterpaje-vid-holodu-vidkrito-provadzhennya-544762.html">відкрито кримінальне провадження за фактом безвідповідальності та невчасного початку опалювального сезону.</a></p>
      <p>Зазначимо, у Смілі <a href="https://glavcom.ua/news/u-smili-miska-vlada-ne-znayshla-groshi-na-opalennya-zate-vipisala-sobi-premiji-na-10-mln-grn-544818.html">міська влада не знайшла гроші на опалення, зате виписала собі премії на 10 млн грн</a>.</p>
      <p>Нагадаємо, президент Володимир Зеленський <a href="https://glavcom.ua/news/zelenskiy-zminiv-ochilnika-cherkashchini-637568.html">призначив головою Черкаської обласної державної адміністрації Романа Боднара, звільнивши з цієї посади Ігоря Шевченка.</a></p>
      <p>Також  Зеленський <a href="https://glavcom.ua/news/priznacheniy-noviy-nachalnik-sbu-v-cherkaskiy-oblasti-637574.html">призначив Юрія Погасія начальником управління СБУ в Черкаській області.</a></p>
      <related>
        <a href="https://glavcom.ua/columns/omelyan/yajec-ne-bulo-ale-zustrili-fayno-yak-zelenskiy-v-ternopil-jizdiv-637468.html"/>
      </related>
    </article>
  </body>
</html>