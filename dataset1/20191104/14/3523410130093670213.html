<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638097/%D8%AA%D8%A3%D9%85%DB%8C%D9%86-%D8%A7%D8%AC%D8%AA%D9%85%D8%A7%D8%B9%DB%8C-%D8%AF%D8%B1-4-%D9%85%D8%A7%D9%87-%D8%A7%D8%AE%DB%8C%D8%B1-7-%D9%85%D8%A7%D9%87-%D8%A7%D8%B2-%D9%85%D8%B7%D8%A7%D9%84%D8%A8%D8%A7%D8%AA-%D9%85%D8%B9%D9%88%D9%82-%D9%85%D8%B1%D8%A7%DA%A9%D8%B2-%D8%AF%D8%B1%D9%85%D8%A7%D9%86%DB%8C-%D8%B1%D8%A7-%D9%BE%D8%B1%D8%AF%D8%A7%D8%AE%D8%AA-%DA%A9%D8%B1%D8%AF%D9%87-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T14:30:00+00:00"/>
    <meta property="og:title" content="تأمین اجتماعی در 4 ماه اخیر 7 ماه از مطالبات معوق مراکز درمانی را پرداخت کرده است"/>
    <meta property="og:description" content="معاون اول رئیس جمهور گفت: به گفته سالاری مدیر عامل سازمان تامین اجتماعی در ۴ ماه به اندازه ۷ماه مطالبات مراکز طرف قرارداد از سوی آنها پرداخت شده است."/>
  </head>
  <body>
    <article>
      <h1>
        <a href="https://www.bultannews.com/fa/news/638097/%D8%AA%D8%A3%D9%85%DB%8C%D9%86-%D8%A7%D8%AC%D8%AA%D9%85%D8%A7%D8%B9%DB%8C-%D8%AF%D8%B1-4-%D9%85%D8%A7%D9%87-%D8%A7%D8%AE%DB%8C%D8%B1-7-%D9%85%D8%A7%D9%87-%D8%A7%D8%B2-%D9%85%D8%B7%D8%A7%D9%84%D8%A8%D8%A7%D8%AA-%D9%85%D8%B9%D9%88%D9%82-%D9%85%D8%B1%D8%A7%DA%A9%D8%B2-%D8%AF%D8%B1%D9%85%D8%A7%D9%86%DB%8C-%D8%B1%D8%A7-%D9%BE%D8%B1%D8%AF%D8%A7%D8%AE%D8%AA-%DA%A9%D8%B1%D8%AF%D9%87-%D8%A7%D8%B3%D8%AA">تأمین اجتماعی در 4 ماه اخیر 7 ماه از مطالبات معوق مراکز درمانی را پرداخت کرده است</a>
      </h1>
      <h2>معاون اول رئیس جمهور گفت: به گفته سالاری مدیر عامل سازمان تامین اجتماعی در ۴ ماه به اندازه ۷ماه مطالبات مراکز طرف قرارداد از سوی آنها پرداخت شده است.</h2>
      <address><time datetime="2019-11-04T14:30:00+00:00">04 Nov 2019, 14:30</time> by <a rel="author">بولتن نیوز | bultannews.com</a></address>
      <p><b>گروه اجتماعی:</b> دکتر اسحاق جهانگیری در آیین نکوداشت <b>روز ملی بیمه سلامت</b> اظهار داشت: از سوی دولت اعلام می کنم که بخش سلامت به عنوان مهمترین دغدغه زندگی مردم قرار نیست از اولویت خارج شود و اطمینان می دهیم که همچنان مسئله سلامت دغدغه اصلی است و دولت بدنبال این است که طرح تحول با اصلاحاتی که صورت گرفته به خوبی پیش ببرد و همچنین منابع بیمه سلامت نیز باید<b> تامین</b> شود تا آنها بتوانند مطالبات مراکز طرف قرارداد خود را پرداخت کنند.</p>
      <p><b>به گزارش بولتن نیوز</b> به نقل از روابط عمومی <b>سازمان تأمین اجتماعی</b>، معاون اول رییس جمهور در ادامه با اشاره به آغاز اجرا و رونمایی از طرح پوشش اجباری بیمه همگانی سلامت تصریح کرد: آغاز این طرح اتفاق مهمی است که همه دستگاه‌های اجرایی و به خصوص وزارت بهداشت باید آن را با جدیت پیگیری کند.</p>
      <p>وی افزود: این طرح جدید که با همکاری وزارت بهداشت، وزارت تعاون، بیمه سلامت و سازمان تامین اجتماعی ایجاد شده باید با کمک رسانه ها بویژه رسانه ملی به خوبی برای مردم اطلاع رسانی شود و همه دستگاه های ذیربط نیز باید برای اجرای این طرح به نحو مطلوب همراهی و مشارکت کنند.</p>
      <p>دکتر جهانگیری خاطر نشان کرد: خوشبختانه دکتر نمکی وزیر دلسوز و دانشمند وزارت بهداشت، درمان و آموزش پزشکی نسبت به تغییر و تحول نظام سلامت باور جدی دارد و همه مسئولین و مدیران بخش بیمه کشور نیز پای کار آمده اند تا طرح تحول سلامت به نحو مطلوب استمرار پیدا کند.</p>
      <p>وی یکی از موفقیت های طرح تحول سلامت را ایجاد پرونده الکترونیک سلامت افراد توصیف کرد و افزود: در تحقق دولت الکترونیک این گام از مهمترین و اولین اقدامات بود که ادامه خواهد یافت.</p>
      <p>در این مراسم با حضور معاون اول رییس جمهور از خانواده دکتر نوربخش مدیرعامل فقید سازمان تامین اجتماعی قدردانی شد.</p>
    </article>
  </body>
</html>