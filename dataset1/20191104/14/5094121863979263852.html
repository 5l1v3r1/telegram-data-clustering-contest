<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/univerzity-zvou-nejen-studenty-na-velkou-debatu-k-vyroci-17-listopadu-1989-20191104.html"/>
    <meta property="og:site_name" content="Deník.cz"/>
    <meta property="article:published_time" content="2019-11-04T14:06:00+00:00"/>
    <meta property="og:title" content="Univerzity zvou nejen studenty na velkou debatu k výročí 17. listopadu 1989"/>
    <meta property="og:description" content="Univerzita Karlova pořádá v úterý 5. listopadu ve spolupráci s Univerzitou Palackého v Olomouci a Deníku u příležitosti 30. výročí 17. listopadu 1989 veřejnou debatu s názvem „30 let svobody! A jak dál?“. "/>
  </head>
  <body>
    <article>
      <h1>Univerzity zvou nejen studenty na velkou debatu k výročí 17. listopadu 1989</h1>
      <address><time datetime="2019-11-04T14:06:00+00:00">04 Nov 2019, 14:06</time> by <a rel="author">Luboš Palata</a></address>
      <p>Tato akce je pokračováním projektu Univerzity Karlovy „Česko! A jak dál?“. Diskuse se za účasti významných hostů, bývalého předsedy vlády Vladimíra Špidly, bývalého eurokomisaře Pavla Teličky, několikanásobné velvyslankyně EU Jany Hybáškové, či novinářů Jindřicha Šídla a Nora Frydrychové, uskuteční od půl šesté večer v Pevnosti poznání v Olomouci.</p>
      <p>Vystoupí zde i rektoři obou univerzit, prof. Jaroslav Miller z Univerzity Palackého a prof. Tomáš Zima. Diskusi bude moderovat komentátor Deníku Luboš Palata a studentka Univerzity Palackého Kristína Pitoňáková.</p>
      <h3>Dáme slovo studentům</h3>
      <p>„Třicáté výročí 17. listopadu 1989 je vhodnou příležitostí ohlédnout se a zhodnotit, jak si jako společnost a země v éře svobody vedeme, jak jsme úspěšní, co se povedlo a co ne. Chceme se podívat na události z různých úhlů pohledu, proto jsme připravili veřejnou diskusi a pozvali do ní významné osobnosti veřejného života, aktéry revolučního dění, novináře, akademiky, politiky i politology,“ uvedl Tomáš Zima, rektor Karlovy univerzity.</p>
      <figure>
        <img src="https://g.denik.cz/1/73/fotohslavik-rijen-1989-3_denik-150-3x2.jpg"/>
      </figure>
      <aside>
        <a href="https://www.denik.cz/listopad-89-politika/sametova-revoluce-jak-se-rezim-drolil-20201025.html">Hrubé zásahy i legrační Jakeš. Poslední měsíce před revolucí byly plné paradoxů Přečíst článek ›</a>
      </aside>
      <p>„Naším cílem není jen řešit minulost, ale diskutovat také o tom, kam směřujeme, o výzvách a příležitostech, které jsou před námi. Mám proto radost, že se nám podařilo do přípravy akce zapojit studenty a studentky,“ konstatoval Zima.</p>
      <p>„Jsem přesvědčen, že Sametová revoluce nám otevřela dveře k demokracii a svobodě. Naše občanská společnost je velmi mladá a čelí celé řadě překážek. O cestě, jak je překonávat, je nutné intenzivně mluvit. Věřím, že k tomu přispěje i tato debata,“ dodal rektor Karlovy univerzity, který se příprav demonstrace 17. listopadu 1989 také sám osobně zúčastnil.</p>
      <h3>Jak to bylo s privatizací?</h3>
      <p>Diskuse se bude věnovat takovým kontroverzním tématům, jakými byly průběh transformace v devadesátých letech, včetně privatizace, našemu členství v Evropské unii, či turbulentnímu vývoji na politické scéně v posledních deseti letech a také výhledu do budoucnosti.</p>
      <p>Studenti obou univerzit ke všem čtyřem časovým obdobím natočili krátká videa, která ukáží, jak uplynulých třicet let svobody a další perspektivy vývoje vnímají mladí lidé. Studenti budou rovněž diskusi spolumoderovat a pokládat první dotazy. K účasti na diskusi jsou však zváni nejen studenti, ale široká veřejnost. </p>
    </article>
  </body>
</html>