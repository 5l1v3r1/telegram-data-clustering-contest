<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.edigest.hk/article/122329/%e5%b0%88%e6%ac%84/%e9%86%ab%e7%99%82%e5%8d%a1-%e8%a8%ba%e6%89%80%e8%81%b7%e5%a0%b4%e4%ba%8b-%e5%af%b6%e8%b1%ac%e8%b6%a3%e8%81%9e-%e7%8f%8d%e5%af%b6%e8%b1%ac/"/>
    <meta property="og:site_name" content="經濟一週"/>
    <meta property="article:published_time" content="2019-11-04T14:57:29+00:00"/>
    <meta property="og:title" content="【診所職場事｜寶豬趣聞】等收醫療卡｜珍寶豬"/>
    <meta property="og:description" content="有日一位小姐嚟到診所，佢一嘢『啪』咗張卡喺登記處枱面～ 我望望佢張卡，噢，又係尊貴嘅醫療卡，不過好對唔住，我哋唔收呢張。"/>
  </head>
  <body>
    <article>
      <h1>【診所職場事｜寶豬趣聞】等收醫療卡｜珍寶豬</h1>
      <address><time datetime="2019-11-04T14:57:29+00:00">04 Nov 2019, 14:57</time> by <a rel="author">珍寶豬</a></address>
      <p>有日一位小姐嚟到診所，佢一嘢『啪』咗張卡喺登記處枱面～<br/>我望望佢張卡，噢，又係尊貴嘅醫療卡，不過好對唔住，我哋唔收呢張。</p>
      <p>撰文：<a href="https://www.edigest.hk/author/jumbopig/">珍寶豬</a>（<a href="https://www.facebook.com/funnyclinic">funnyclinic</a>）｜圖片：電視截圖</p>
      <h3>診所唔收小姐張醫療卡</h3>
      <p>我：「我哋唔收呢張卡啊！」<br/>佢：「呢張都唔收？收啲咩呀？」<br/>我指指貼喺出面嘅醫療卡樣：「你可以望望出面張紙，印晒我哋收邊張邊隻色嘅醫療卡喺度，如果冇你嗰張嘅話，你可以打電話去返卡中心度問吓附近有邊間診所收！」<br/>佢：「你肯定你記得晒收邊一張？」<br/>呢啲都係從N次失敗中堆成嘅經驗啊~<br/>我：「你呢張我哋肯定係唔收嘅！」<br/>佢：「你打電話上去問呀，我認為係你自己唔知可以收囉，我唔走啦，出面又曬又熱，我咪喺度等到你收囉！」<br/>你鍾意啦，你鍾意喺度等到人老珠黃都得呀，可以睇住你變老，或者成為一舊望卡石都係一件幸福嘅事啊。</p>
      <p>我：「我打去問問唔係問題，我而家就打去呀！」<br/>佢企喺我面前睇住聽住我打電話，當然最後都係話唔收…<br/>我：「小姐，我哋真係唔收呢張啊！」<br/>佢：「我係叫你打上去申請收呀！唔係問收唔收呀！」<br/>我伸你一腳送你出門口就得。<br/>我：「冇得即時申請～你去間收嘅診所睇會快好多喎，或者你喺度睇完我俾返收據你，你再CLAIM返？咁可唔可以呢？」<br/>佢：「NO WAY！我喺度等到你申請到為止，本小姐大把時間！」<br/>佢自己行去蹺埋腳坐低。<br/>醫生睇電腦見到小姐坐咗喺出面,就問我:「係咪有症呀？」<br/>我：「佢張醫療卡我哋唔收嘅，佢叫我哋同佢申請收喎，仲話等到肯收為止。」</p>
      <p>醫生膊頭郁郁：「佢係客，佢點話點好啦！」<br/>我：「即係打上去卡公司同佢搞呀？咁好似…」<br/>醫生搶答：「佢話要等咪由佢等，你同佢講多一次唔收就得啦！」<br/>嘻嘻～<br/>結果小姐坐咗個半鐘嘆夠冷氣就講住粗口走咗。</p>
      <figure>
        <img src="https://images.edigest.hk/wp-content/uploads/2019/11/02_14285037725dbfa7658d377.jpg"/>
        <figcaption>圖片：電視截圖</figcaption>
      </figure>
      <p>延伸閱讀：<a href="https://www.edigest.hk/article/121860/%e5%b0%88%e6%ac%84/%e7%8f%8d%e5%af%b6%e8%b1%ac-%e8%a8%ba%e6%89%80%e8%81%b7%e5%a0%b4%e4%ba%8b-%e5%af%b6%e8%b1%ac%e8%b6%a3%e8%81%9e-%e6%b1%a1%e7%b3%9f%e5%98%85%e5%b0%8f%e5%a7%90/">【診所職場事｜寶豬趣聞】污糟嘅小姐</a></p>
      <h3>相關文章</h3>
      <figure>
        <img src="https://images.edigest.hk/wp-content/uploads/2019/10/_15579783535d957730bad85.png"/>
      </figure>
      <h3>
        <a href="https://www.edigest.hk/article/122329/%e5%b0%88%e6%ac%84/%e9%86%ab%e7%99%82%e5%8d%a1-%e8%a8%ba%e6%89%80%e8%81%b7%e5%a0%b4%e4%ba%8b-%e5%af%b6%e8%b1%ac%e8%b6%a3%e8%81%9e-%e7%8f%8d%e5%af%b6%e8%b1%ac/javascript:void(0)">診所職場事【寶豬趣聞】殘花｜珍寶豬｜經一專欄</a>
      </h3>
      <figure>
        <img src="https://images.edigest.hk/wp-content/uploads/2019/09/_1367689355d91b03f9a359.png"/>
      </figure>
      <h3>
        <a href="https://www.edigest.hk/article/122329/%e5%b0%88%e6%ac%84/%e9%86%ab%e7%99%82%e5%8d%a1-%e8%a8%ba%e6%89%80%e8%81%b7%e5%a0%b4%e4%ba%8b-%e5%af%b6%e8%b1%ac%e8%b6%a3%e8%81%9e-%e7%8f%8d%e5%af%b6%e8%b1%ac/javascript:void(0)">診所職場事【寶豬趣聞】回佣｜珍寶豬｜經一專欄</a>
      </h3>
      <figure>
        <img src="https://images.edigest.hk/wp-content/uploads/2019/09/-_7694567955d889da85d90a.png"/>
      </figure>
      <h3>
        <a href="https://www.edigest.hk/article/122329/%e5%b0%88%e6%ac%84/%e9%86%ab%e7%99%82%e5%8d%a1-%e8%a8%ba%e6%89%80%e8%81%b7%e5%a0%b4%e4%ba%8b-%e5%af%b6%e8%b1%ac%e8%b6%a3%e8%81%9e-%e7%8f%8d%e5%af%b6%e8%b1%ac/javascript:void(0)">診所職場事【寶豬趣聞】磅重｜珍寶豬｜經一專欄</a>
      </h3>
      <figure>
        <img src="https://images.edigest.hk/wp-content/uploads/2019/09/-_17321263135d8349eaea3a8.png"/>
      </figure>
      <h3>
        <a href="https://www.edigest.hk/article/122329/%e5%b0%88%e6%ac%84/%e9%86%ab%e7%99%82%e5%8d%a1-%e8%a8%ba%e6%89%80%e8%81%b7%e5%a0%b4%e4%ba%8b-%e5%af%b6%e8%b1%ac%e8%b6%a3%e8%81%9e-%e7%8f%8d%e5%af%b6%e8%b1%ac/javascript:void(0)">診所職場事 【寶豬趣聞】派利是｜珍寶豬｜經一專欄</a>
      </h3>
    </article>
  </body>
</html>