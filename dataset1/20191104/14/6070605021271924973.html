<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/govern-prohibeix-enviament-Hong-Kong-negre-roba_0_2337966302.html?utm_medium=social&amp;utm_source=facebook&amp;utm_campaign=ara"/>
    <meta property="og:site_name" content="Ara.cat"/>
    <meta property="article:published_time" content="2019-11-04T14:17:01+00:00"/>
    <meta property="og:title" content="La Xina prohibeix importar roba de color negre a Hong Kong"/>
    <meta property="og:description" content="Els manifestants pro democràcia acostumen a vestir-se amb aquest color"/>
  </head>
  <body>
    <article>
      <h1>La Xina prohibeix importar roba de color negre a Hong Kong</h1>
      <h2>Els manifestants pro democràcia acostumen a vestir-se amb aquest color</h2>
      <address>
        <time datetime="2019-11-04T14:17:01+00:00">04 Nov 2019, 14:17</time>
      </address>
      <p>El govern xinès ha inclòs el color negre en la llista de prohibicions per intentar sufocar les protestes a Hong Kong. Segons informa el <i>South China Morning Post</i>, les autoritats xineses han advertit oficialment els importadors que interceptaran qualsevol enviament de roba negra que es dirigeixi a l'antiga colònia britànica. El negre es va convertir en una peça essencial de l'uniforme dels manifestants al principi del juliol, quan les mobilitzacions es van començar a organitzar més per respondre a la força policial a Hong Kong.</p>
      <p>Algunes empreses que transporten material a Hong Kong han publicat una llarga llista d'objectes que Pequín també ha prohibit, més enllà de les samarretes de color negre. Es tracta d'elements tan variats com paraigües grocs, banderes, guants i diversos tipus de bastons. Tots els objectes s'han vist habitualment en les manifestacions pro democràcia dels últims mesos a Hong Kong.</p>
      <p>En declaracions al <i>New York Times</i>, el fundador de CHSN1 (Chosen One), una empresa de roba de gimnàs amb mercat a Hong Kong, es queixava de la situació generada: "Bàsicament tots els transportistes es neguen a recollir res que sigui negre o remotament negre [...]. L'única cosa que podem fer en aquest moment és tenir paciència".</p>
      <figure>
        <img src="https://www.ara.cat/2019/11/03/internacional/policia-dete-jove-centre-comercial_2337376490_67110117_117x66.jpg"/>
      </figure>
      <p>
        <a href="https://www.ara.cat/internacional/Sis-ganivet-protestes-Hong-Kong_0_2337366400.html">Sis ferits en un atac amb ganivet en una nova jornada de protestes a Hong Kong</a>
      </p>
      <p>La mesura se suma a unes altres de semblants adoptades recentment, com prohibir <a href="https://www.ara.cat/internacional/Hong-Kong-prohibeix-mascares-manifestacions_0_2319968123.html">les màscares a les protestes</a>, un recurs que els manifestants utilitzaven tant per protegir-se del gas lacrimogen de la policia com per amagar la identitat.</p>
      <p>El negre ja té una història en la dissidència ciutadana a Hong Kong: havia sigut el color de les protestes del 2012 contra una polèmica llei d'educació xinesa, i al 2017 es va adoptar en una demanda de més autogovern. Actualment respon sobretot a la voluntat dels manifestants de mostrar un aspecte unificat, de grup homogeni, d'acord amb el lema "<i> Be water my friend</i>" (sigues aigua, amic meu) que reivindiquen. El simbolisme del color en aquest conflicte va quedar demostrat quan, el 22 de juliol, <a href="https://www.ara.cat/internacional/Homes-manifestants-pro-democracia-Hong-Kong_0_2274972578.html">nombroses persones vestides de blanc van agredir amb bastons els manifestants que anaven de negre.</a></p>
    </article>
  </body>
</html>