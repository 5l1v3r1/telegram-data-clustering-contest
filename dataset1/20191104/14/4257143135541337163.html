<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/04/ole-gunnar-solskjaer-megelozte-jurgen-kloppot"/>
    <meta property="og:site_name" content="infostart"/>
    <meta property="article:published_time" content="2019-11-04T14:58:41+00:00"/>
    <meta property="og:title" content="Ole Gunnar Solskjær megelőzte Jürgen Kloppot"/>
    <meta property="og:description" content="A Manchester United hívei számára nem nagy öröm – de a Premier League-mérkőzéseken elszenvedett vereségek számát tekintve. Persze, nincs arról szó, hogy hasonló lenne a két edző mérlege."/>
  </head>
  <body>
    <article>
      <h1>Ole Gunnar Solskjær megelőzte Jürgen Kloppot</h1>
      <address><time datetime="2019-11-04T14:58:41+00:00">04 Nov 2019, 14:58</time> by <a rel="author">Infostart / Dénes Tamás</a></address>
      <h3>A Manchester United hívei számára nem nagy öröm – de a Premier League-mérkőzéseken elszenvedett vereségek számát tekintve. Persze, nincs arról szó, hogy hasonló lenne a két edző mérlege.</h3>
      <p>A norvég tréner az 51. Premier League-mérkőzésén a 21. vereségét szenvedte el, ebből néhányat még a Cardiff City élén. A Man Uniteddel 45 meccséből 22-10-13 a mérlege, a győzelmi mutatója 48 százalékos. Solskjær tavaly december 19-én vette át a csapatot José Mourinhótól, aki 144 bajnoki meccs után, 84-32-28-as mérleggel, 58,3-as győzelmi mutatóval adta át a helyét. Menesztésekor a 2018–2019-es idényben a hatodik helyen állt a Manchester United, 7-5-5-ös mérleggel.</p>
      <p>A mostani szezonban, igaz, még csak a 11. forduló után tart a mezőny, a Vörös Ördögök mérlege 3 győzelem, 4 döntetlen, 4 vereség, arányait tekintve láthatóan sokkal rosszabb, mint a portugál idején. Most csak a tizedik helyen áll a Manchester United a bajnokságban, a listavezető Liverpool mögött 18 pontos, a negyedik Chelsea mögött tízpontos hátrányban.</p>
      <p>Az Old Trafford kedvencei szombaton a Bournemouth együttesétől szenvedtek vereséget, s ezzel Solskjær immár eggyel több vereséget számlál a Premier League-ben mint a BL-győztes Liverpool menedzsere, Jürgen Klopp.</p>
      <blockquote>Nem mellékesen: a norvég 51 meccsen szedett össze 21 vereséget, a német 155-ön 20-at.</blockquote>
      <p>Ami, azért nem ugyanaz.</p>
      <p>
        <i>Nyitókép: MTI/EPA/Facundo Arrizabalaga</i>
      </p>
    </article>
  </body>
</html>