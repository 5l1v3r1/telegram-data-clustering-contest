<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/experts/optimizm-na-rinkah-groshi-podeshevshali-a-kitay-i-ssha-blizki-do-mirnoji-ugodi-ivan-kompan-50051499.html"/>
    <meta property="og:site_name" content="НВ"/>
    <meta property="article:published_time" content="2019-11-04T14:20:00+00:00"/>
    <meta property="og:title" content="Оптимізм на ринках. Гроші подешевшали, а Китай і США близькі до мирної угоди"/>
    <meta property="og:description" content="За якими подіями стежити інвесторам на цьому тижні"/>
  </head>
  <body>
    <article>
      <h1>Оптимізм на ринках. Гроші подешевшали, а Китай і США близькі до мирної угоди</h1>
      <h2>За якими подіями стежити інвесторам на цьому тижні</h2>
      <address><time datetime="2019-11-04T14:20:00+00:00">04 Nov 2019, 14:20</time> by <a rel="author">Іван Компан</a></address>
      <p><b>На ринках панує оптимізм</b> — гроші вкотре подешевшали, а з торгових фронтів лунають добрі звістки про те, що сторони близькі до підписання проміжного договору. У п’ятницю <b>міністр фінансів США</b> <b>Мнучин</b> і <b>торговий представник США Лайтгайзер</b> провели успішний раунд телефонних переговорів з <b>віце-прем'єром Китаю Ліу Хе,</b> а <b>президент Трамп</b> сказав, що він готовий підписати довгоочікувану угоду. Спочатку планувалося, що лідери двох країн підпишуть договір на нейтральній території, у Чилі, 16−17 листопада, під час Азійсько-Тихоокеанського саміту. Але через заворушення саміт не відбудеться і Трамп заявив, що він підпише угоду в США. Чи захочуть підписувати її на американській землі китайці, поки невідомо. У будь-якому разі, новини позитивні і, як наслідок, ф’ючерси на основні американські індекси зеленіють вже з самого понеділка.</p>
      <p>Ба більше, прогрес намітився не тільки в торгівлі з Китаєм. Міністр торгівлі США заявив, що нові тарифи на імпорт автомобілів у США можуть і не знадобитися. Після цих слів поповзли вгору, як європейські, так і азійські індекси.</p>
      <p>
        <b>Після зниження ставки в США, минулого тижня, тепер слово за іншими центробанками.</b>
      </p>
      <p>• <b>Новий президент ЄЦБ Крістін Лагард починає свій перший повноцінний трудовий тиждень на новій посаді.</b> Сьогодні, в понеділок, мадам Лагард виступить у Берліні, де, як очікують, окреслить своє бачення майбутнього економіки ЄС і, відповідно, політики ЄЦБ. Очікується, що значущих відхилень від політики, яку проводив колишній глава європейського центробанку Маріо Драгі, не буде. У всякому разі, про це свідчить критика, що вже прозвучала з вуст мадам Лагард, щодо Німеччини й Нідерландів, які не поспішають інвестувати профіцит своїх бюджетів в економічне зростання Єврозони.</p>
      <p>• <b>Також, завтра своє слово, що стосується майбутньої монетарної політики, скаже Центральний банк Австралії, а в четвер —</b> <b>Банк Англії.</b></p>
      <p>• <b>У США теж заплановано виступи керівників ФРС, які, напевно, поділяться своїми оцінками нинішнього стану американської економіки та прогнозами щодо її розвитку.</b> Після третього в цьому році зниження ставки очікується, що ФРС зробить перерву, як мінімум, до весни. В принципі, можна й відпочити, адже фінансові ринки аплодують ФРС, яка своїми діями відсунула кризу, як мінімум, до після виборів президента США, на початку листопада 2020-го.</p>
      <p><b>Однією з рушійних сил для ринків цього тижня, звісно ж, будуть корпоративні результати.</b> Сезон у розпалі і цього тижня ми почуємо результати і прогнози Uber, Walt Disney, Toyota, CVS Health і багатьох інших.</p>
      <p>Втім загалом, очікується, що прибуток компаній, чиї акції торгуються на американських біржах, знизиться на 0.8%, у річному вимірі, що, в принципі, розглядається, як добра новина. Адже ще місяць тому багато хто пророкував, що зниження становитиме 2.2%. Що стосується збігу реальних результатів і прогнозів, то <b>поки результати 75% американських компаній перевершують очікування.</b></p>
      <p><b>Про Європу такого не скажеш. Цей квартал може стати найгіршим за останні три роки.</b> Очікується, що прибуток знизиться на 8.4%, найбільше падіння з середини 2016. І лише 59.3% компаній, що відзвітували, обігнали прогнози аналітиків.</p>
      <p>Поки що прогноз на тиждень видається вельми оптимістичним. Якщо очікування збудуться і зростання триватиме, то це буде вже п’ятий тиждень поспіль, коли ринки зростають. Цитуючи відомого радянського фантаста Івана Єфремова, можна сміливо сказати, що «Час бика» ще далеко не закінчений.</p>
      <p>Гарного всім тижня і вдалих інвестицій.</p>
    </article>
  </body>
</html>