<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/739952"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T14:37:00+00:00"/>
    <meta property="og:title" content="ปชป.โยนวิปรบ.เคาะ&quot;อภิสิทธิ์&quot;นั่งประธานกมธ.แก้รธน."/>
    <meta property="og:description" content="'จุรินทร์'โยนวิปรัฐบาลเคาะ'อภิสิทธิ์'นั่งประธานกมธ.แก้รัฐธรรมนูญ  งดออกความเห็นเหมาะสมหรือไม่"/>
  </head>
  <body>
    <article>
      <h1>ปชป.โยนวิปรบ.เคาะ"อภิสิทธิ์"นั่งประธานกมธ.แก้รธน.</h1>
      <address>
        <time datetime="2019-11-04T14:37:00+00:00">04 Nov 2019, 14:37</time>
      </address>
      <p>
        <b>"จุรินทร์"โยนวิปรัฐบาลเคาะ"อภิสิทธิ์"นั่งประธานกมธ.แก้รัฐธรรมนูญ  งดออกความเห็นเหมาะสมหรือไม่</b>
      </p>
      <p>เมื่อวันที่ 4 พ.ย. ที่ศูนย์แสดงสินค้าและการประชุมอิมแพ็ค เมืองทองธานี นายจุรินทร์ ลักษณวิศิษฎ์ รองนายกรัฐมนตรี และรมว.พาณิชย์ ในฐานะหัวหน้าพรรคประชาธิปัตย์ (ปชป.) กล่าวถึงกรณีที่จะมีการเสนอชื่อนายอภิสิทธิ์ เวชชาชีวะ อดีตนายกรัฐมนตรี และอดีตหัวหน้าพรรคปชป. เป็นประธานกรรมาธิการ (กมธ.) ศึกษาแนวทางการแก้ไขรัฐธรรมนูญ ว่า เรื่องนี้ขอไม่พูดถึงตัวบุคคล แต่ขอพูดในหลักการคือ ขณะนี้ญัตติการตั้งคณะกรรมการวิสามัญศึกษาแก้ไขรัฐธรรมนูญ ได้บรรจุอยู่ในวาระของสภาผู้แทนราษฎรแล้ว เมื่อมีการหยิบยกขึ้นมาก็จะมีการพิจารณาว่าจะให้มีการตั้งกรรมการวิสามัญหรือไม่ ซึ่งตนเชื่อว่าแนวโน้มคงตั้ง เพราะทั้งรัฐบาลและฝ่ายค้าน มีความเห็นร่วมกันให้มีการตั้งอยู่แล้ว ตอนเสนอญัตติเข้าไป ดังนั้นเมื่อมีการตั้งก็จะมีการพิจารณาตัวกรรมาธิการที่จะเข้าไปสู่การพิจารณา ซึ่งในส่วนของพรรคปชป.นั้น ขึ้นอยู่กับที่ประชุมสมาชิกสภาผู้แทนราษฎร โดยส.ส.จะเป็นผู้พิจารณาว่าใครจะไปเป็นกรรมาธิการ <br/><br/>"ผมคงไม่สามารถเรียนให้ทราบล่วงหน้าได้ว่าจะมีใครสนใจบ้าง และควรจะเป็นใคร แต่หลังจากได้ตัวกรรมาธิการครบ จะพิจารณาว่าใครจะเป็นประธาน รองประธาน ตำแหน่งไหนในกรรมาวิสามัญ ขึ้นอยู่กับที่ประชุมกรรมาธิการ ซึ่งในส่วนรัฐบาลก็มีวิปรัฐบาลที่จะเป็นผู้พิจารณา โดยวิปในพรรคปชป. จะเป็นหนึ่งในวิปรัฐบาล ที่จะเข้าไปร่วมพิจารณา ซึ่งต้องรอวิปรัฐบาลเป็นผู้รอพิจารณาอีกขั้นหนึ่ง ว่าควรจะเป็นใครอย่างไร”นายจุรินทร์ กล่าว<br/><br/>เมื่อถามว่า หากวิปรัฐบาลไฟเขียว ในขณะที่ฝ่ายค้านก็เห็นถึงความเหมาะสมของตัวนายอภิสิทธิ์ นายจุรินทร์ กล่าวย้ำว่า ขอให้เป็นเรื่องของวิปฯ ที่จะไปคุยกัน ในส่วนของพรรคปชป.ก็จะคุยกันในส่วนของวิปรัฐบาล เพราะเป็นกลไกที่เราทำงานร่วมกันมาตั้งแต่ต้นในฐานะพรรคร่วมรัฐบาล และจำเป็นจะต้องหารือกันในวิปรัฐบาล เพราะซีกรัฐบาลมีความสำคัญต่อความสำเร็จเหมือนกัน และจะเป็นความสำเร็จของทุกฝ่าย เพราะการแก้รัฐธรรมจะสำเร็จได้ ไม่ใช่ฝ่ายใดฝ่ายหนึ่ง ไม่ใช่เฉพาะฝ่ายค้าน หรือฝ่ายรัฐบาล แต่ต้องรวมไปถึงวุฒิสมาชิกด้วย นั้นแปลว่าจะต้องมีความเห็นพ้องต้องกัน ยืนยันว่าในส่วนของปชป. จะต้องไปนับหนึ่งที่วิปรัฐบาล ในฐานะพรรคร่วม ซึ่งเราจะเจรจากันตรงนั้น ตอนนี้ขอไม่พูดในรายละเอียด ขอให้เป็นหน้าที่วิปที่จะคุยกัน <br/><br/>เมื่อถามว่าโดยส่วนตัวเห็นว่านายอภิสิทธิ์ มีความเหมาะสมหรือไม่ นายจุรินทร์ กล่าวว่า ตนไม่มีความเห็นส่วนตัว เป็นเรื่องของพรรคที่จะพิจารณาตัวบุคคล.<br/> </p>
    </article>
  </body>
</html>