<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/04/oriasi-uzletet-kotott-a-mol"/>
    <meta property="og:site_name" content="infostart"/>
    <meta property="article:published_time" content="2019-11-04T14:11:00+00:00"/>
    <meta property="og:title" content="Óriási üzletet kötött a Mol"/>
    <meta property="og:description" content="Egy világszinten is jelentős azeri olajmezőben, illetve a mezőhöz tartozó olajvezetékben vásárolt részesedés a Mol. A tranzakcióval kiegyensúlyozottabbá válik a cég portfóliója és jelentősen nő a termelése - mondta az Erste Bank olaj- és gázipari elemzője."/>
  </head>
  <body>
    <article>
      <h1>Óriási üzletet kötött a Mol</h1>
      <address><time datetime="2019-11-04T14:11:00+00:00">04 Nov 2019, 14:11</time> by <a rel="author">InfoRádió</a></address>
      <h3>Egy világszinten is jelentős azeri olajmezőben, illetve a mezőhöz tartozó olajvezetékben vásárolt részesedés a Mol. A tranzakció az elmúlt évek erőfeszítéseinek rendkívül fontos mérföldköve, fogalmazott Réti Róbert, a magyar olajvállalat befektetési kapcsolatok vezetője az InfoRádióban. Az Erste Bank olaj- és gázipari elemzője szerint az üzlettel kiegyensúlyozottabbá válik a cég portfóliója.</h3>
      <p>A Mol 9,57 százalékos részesedést vásárol az azerbajdzsáni ACG olajmezőben és 8,9 százalékos részesedést a BTC (Baku-Tbiliszi-Ceyhan) olajvezetékben. A Chevronnal kötött megállapodás értéke 1,57 milliárd dollár, amelyet a Mol a rendelkezésére álló likvid forrásokból finanszíroz. A tranzakció nem befolyásolja a vállalat alaposztalék növelésére vonatkozó szándékát.</p>
      <p>Az amerikai vállalat azerbajdzsáni érdekeltségeinek megvásárlásával a Mol a harmadik legnagyobb partner lesz a BP által üzemeltetett ACG-ben (Azeri-Chirag-Gunashli), Azerbajdzsán legnagyobb, stratégiai fontosságú olajmezőjében. A Mol emellett részesedést szerez a BTC csővezetékben is, amely nyersolajat szállít Azerbajdzsánból Törökország egyik földközi-tengeri kikötőjébe, Ceyhanbe.</p>
      <p>A tranzakció kormányzati és szabályozói jóváhagyások függvénye, és várhatóan 2020 második negyedévében zárulhat le.</p>
      <p>"Úgy értékeljük, hogy a Mol fair értéket fizetett a részesedésért. Az 1,57 milliárd dolláros vételár megfelel a négy dollár/hordós piaci értékelésnek. Jó a tranzakció azért is, mert</p>
      <blockquote>a Mol jóval kiegyensúlyozottabb portfólióval rendelkezik majd a jövőben,</blockquote>
      <p>eddig nagy mértékben a finomításra alapozta a nyereségét, most ezzel a tranzakcióval növekedett a cég kitermelése" – mondta Pletser Tamás.</p>
      <p>Az Erste Bank olaj- és gázipari elemzője arról is beszélt az InfoRádióban, hogy az az olajmező tíz éve termel, a British Petrol az üzemeltetője. Ez Azerbajdzsán legnagyobb olajmezője, a csúcstermelése napi 800 ezer hordó volt, jelenleg 580 ezer hordót termel. Ebből vásárolt a Mol 9,57 százalékos részesedést. Ez azt jelenti, hogy körülbelül napi 20 ezer hordóval növeli majd a cég termelését,</p>
      <blockquote>a Mol teljes termelése napi 110 ezer hordóról 130 ezer hordóra nő.</blockquote>
      <p>"Ez a mező még körülbelül harminc évig fog termelni a szerződés alapján, és a Mol jelenlegi mintegy 320 millió hordós tartalékát meg fogja duplázni" – mondta az elemző a szerződés jelentőségéről.</p>
      <h4>Rendkívül fontos mérföldkő</h4>
      <p>A Mol befektetési kapcsolatok vezetője az InfoRádiónak a tranzakció jelentőségével kapcsolatban megjegyezte: "azt kell megérteni, hogy honnan indultunk, és hogy mint mondtuk a Mol 2030-as, hosszútávú stratégiájában három évvel ezelőtt". Ebben az állt, hogy a Mol szeretné fenntartani az integrált üzleti modelljét, amihez az szükséges, hogy a nemzetközi kutatás-termelési részt erősítik, ugyanis a meglévő operáció nagy része Közép-Európában található, ahol az olaj- és gázkészletek, valamint előbb vagy utóbb várhatóan a termelés is csökkenni fog, ennek ellensúlyozására pedig növelnie kell a vállalatnak a nemzetközi jelenlétét, ismertette Réti Róbert, aki szerint a mostani tranzakció az elmúlt két év erőfeszítéseinek egy rendkívül fontos mérföldköve.</p>
      <p>A most megvásárolt mezőnek a hatása a Mol a termelésére körülbelül 20 ezer hordó kőolajegyenértékes lesz, ami a jelenlegi termelésüknek durván a 20 százaléka. A 2049-ig tartó szerződést hosszútávú jelentősége pedig az, hogy stabilizálja a vállalat kutatás-termelését. A Molra jutó rész a termelésből nagyrészt a magyar olajvállalatot illeti, és bárki számára értékesítheti – tette hozzá Réti Róbert.</p>
      <p>A tranzakció lezárulta 2020. második negyedévében várható, aminek elsősorban technikai feltételei vannak, hatósági engedélyek, illetve az olajmező többi partnerének a hozzájárulása.</p>
      <aside>Az ACG mező kincse<br/>A jelentős készletekkel rendelkező ACG mező a Kaszpi-tengeren található, ahol 1997 óta termelnek kőolajat és a világ legnagyobb tengeri kőolajmezőinek egyike. A mező 400 négyzetkilométert foglal magába, és hat tengeri termelési platformból áll. Azerbajdzsán legnagyobb olajmezőjét a vezető olajipari cégek közé tartozó BP üzemelteti, és 2018-ban átlagosan 584 ezer hordót termeltek ki a területen. Az operátor becslése szerint a 2017 szeptemberi, 2049-ig terjedő licensz hosszabbítást követően a kitermelhető földtani vagyon 3 milliárd hordót tesz ki. A Mol-csoport a részesedés megvásárlásával olyan vezető olajipari vállalatok partnerévé válik, mint a BP, az Exxon, az Equinor és a Socar.</aside>
      <p>
        <i>Nyitókép: Czeglédi Zsolt</i>
      </p>
      <p>
        <b>Kapcsolódó hang</b>
      </p>
      <p>Azeri olajmezőt vett a Mol - Pletser Tamás</p>
      <figure>
        <audio src="https://infostart.hu/audio/00004/00004dffb.mp3"/>
      </figure>
      <p> </p>
      <p>Azeri olajmezőt vett a Mol – Réti Róbertet</p>
      <figure>
        <audio src="https://infostart.hu/audio/00004/00004e23b.mp3"/>
      </figure>
      <p> </p>
    </article>
  </body>
</html>