<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/krimi/nemel-v-cem-behat-zlodej-ukradl-ze-sklepa-patnact-paru-sportovnich-bot-20191104.html"/>
    <meta property="og:site_name" content="Deník.cz"/>
    <meta property="article:published_time" content="2019-11-04T14:44:00+00:00"/>
    <meta property="og:title" content="Neměl v čem běhat? Zloděj ukradl ze sklepa patnáct párů sportovních bot"/>
    <meta property="og:description" content="Sklepní kóje zaujala zatím neznámého zloděje, který se vloupal do bytového domu na Žižkově náměstí ve Znojmě. „Podle majitele tam někdo neoprávněně úřadoval asi během uplynulého týdne. Poslední říjnový pátek bylo ještě vše v pořádku, ale první listopadovou neděli tomu tak již nebylo,“ ohraničila časově dobu krádeže znojemská policejní mluvčí Lenka Drahokoupilová."/>
  </head>
  <body>
    <article>
      <h1>Neměl v čem běhat? Zloděj ukradl ze sklepa patnáct párů sportovních bot</h1>
      <address><time datetime="2019-11-04T14:44:00+00:00">04 Nov 2019, 14:44</time> by <a rel="author">Iva Haghofer</a></address>
      <p>Neznámý pachatel násilím odstranil petlici a vnikl dovnitř. „Zmocnil se patnácti párů sportovní obuvi a zmizel,“ popsala událost Drahokoupilová.</p>
      <p>Zloděj způsobil majiteli zhruba osmitisícovou škodu. „Podle trestního zákoníku mu za krádež a porušování domovní svobody hrozí šest měsíců až tři roky vězení,“ dodala mluvčí.</p>
      <figure>
        <img src="https://g.denik.cz/50/b2/tyden-ve-fotografii-300-03_denik-150-3x2.jpg"/>
      </figure>
      <aside>
        <a href="https://znojemsky.denik.cz/zpravy_region/tyden-ve-fotografii-vzdali-hold-republice-v-brne-nasnezily-vanocni-vlocky-20191104.html">Týden ve fotografii: vzdali hold republice, v Brně nasněžily vánoční vločky Přečíst článek ›</a>
      </aside>
      <p>Ještě hůř dopadla mladá žena z Rakouska, která přišla koncem minulého týdne o kabelku v nákupním centru u hraničního přechodu Hatě. „Měla s sebou dítě v kočárku a kabelku si zavěsila na jeho madlo. Chvilky její nepozornosti využil neznámý pachatel, který kabelku ukradl,“ popsala mluvčí znojemských policistů Lenka Drahokoupilová.</p>
      <p>Mladé mamince způsobil zloděj více než dvacetitisícovou škodu. „Uvnitř kabelky měla peněženku, sluneční brýle a různé osobní doklady. Podle trestního zákoníku mu hrozí až dva roky odnětí svobody. Případem se intenzívně zabýváme, a zároveň připomínáme, jak je důležitá ostražitost a obezřetnost. Buďte opatrní a nedávejte zlodějům šanci,“ poznamenala mluvčí.</p>
    </article>
  </body>
</html>