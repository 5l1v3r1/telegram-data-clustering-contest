<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/domaci-traci/clanek/odprt-lov-na-krono-vinske-kraljice-2020-237860"/>
    <meta property="og:site_name" content="Slovenske novice"/>
    <meta property="article:published_time" content="2019-11-04T14:30:00+00:00"/>
    <meta property="og:title" content="Odprt lov na krono vinske kraljice 2020"/>
    <meta property="og:description" content="Podobno kot vsako leto po vrhuncu sezone trganja grozdja je nosilec projekta Vinska kraljica Slovenije, Pomurski sejem iz Gornje Radgone, tudi letos objavil natečaj za izbor prve dame slovenskega vin..."/>
  </head>
  <body>
    <article>
      <h1>Odprt lov na krono vinske kraljice 2020</h1>
      <h2>Vinska kraljica Slovenije je krona slovenskega vinogradništva ter poslanica slovenskega turizma in kulturne dediščine.</h2>
      <address><time datetime="2019-11-04T14:30:00+00:00">04 Nov 2019, 14:30</time> by <a rel="author">O. B.</a></address>
      <slideshow>
        <figure>
          <img src="https://www.slovenskenovice.si/images/slike/2019/10/12/1291657.jpg"/>
          <figcaption>Jagodni izbor FOTO: K. E.</figcaption>
        </figure>
        <figure>
          <img src="https://www.slovenskenovice.si/images/slike/2019/10/12/1291655.jpg"/>
          <figcaption>Zdajšnja vinska kraljica Meta Frangež. FOTO: Osebni arhiv</figcaption>
        </figure>
        <figure>
          <img src="https://www.slovenskenovice.si/images/slike/2019/10/12/1291656.jpg"/>
          <figcaption>Vinska kraljica ima približno 100 obveznosti na leto. FOTO. O. B.</figcaption>
        </figure>
        <figure>
          <img src="https://www.slovenskenovice.si/images/slike/2019/10/12/1291677.jpg"/>
          <figcaption>Slovenska trta, slovensko grozdje. FOTO: K. E.</figcaption>
        </figure>
        <figure>
          <img src="https://www.slovenskenovice.si/images/slike/2019/10/12/1291678.jpg"/>
          <figcaption>Vinska kraljica Slovenije simbolizira raznovrstnost slovenskih vrhunskih vin treh vinorodnih dežel. FOTO: Guliver/Getty Images</figcaption>
        </figure>
      </slideshow>
      <p>Podobno kot vsako leto po vrhuncu sezone trganja grozdja je nosilec projekta Vinska kraljica Slovenije, Pomurski sejem iz Gornje Radgone, tudi letos objavil natečaj za izbor prve dame slovenskega vinskega dvora. Tokrat bodo izbirali že 24. vinsko kraljico Slovenije, ki bo nosila krono leta 2020. K sodelovanju so vabljena dekleta med 18. in 25. letom starosti, slovenske državljanke samskega stanu, ki poznajo vina, slovensko vinogradništvo, govorijo vsaj en svetovni jezik in imajo vozniški izpit. Kandidatke, ki bodo pravočasno oddale prijavo (lahko jo pošljejo same, vinogradniška društva, posamezniki in organizacije) in ustrezale pogojem natečaja, bodo novembra povabljene na predstavitev komisiji.</p>
      <blockquote>18.<br/>oktober je rok za prijave.</blockquote>
      <figure>
        <img src="https://www.slovenskenovice.si/images/slike/2019/10/12/1291677.jpg"/>
        <figcaption>Slovenska trta, slovensko grozdje. FOTO: K. E.</figcaption>
      </figure>
      <h3>Poslanka vinske kulture</h3>
      <p>Najprimernejše dekle, izbrano po pravilniku, pa bo okronano za 24. vinsko kraljico Slovenije januarja 2020.<br/>»Slovenija, dežela z bogato tradicijo vinske kulture in pridelave vina, nedvomno potrebuje vinsko kraljico, ki povezuje tradicionalno in sodobno znanje o vinogradništvu, vinarstvu in vinu, širjenje vinske kulture in prepoznavnosti Slovenije kot ugledne vinorodne dežele. Dekle simbolizira raznovrstnost slovenskih vrhunskih vin treh vinorodnih dežel. Doma in v svetu razglaša bogato dediščino vinogradništva in vinarstva, ki se prenašata iz roda v rod ter se razvijata in izpopolnjujeta s sodobnim znanjem. Prepoznavnost vinske kraljice je odlična priložnost za promocijo slovenskega turizma ter njene bogate kulturne dediščine, povezane s pridelovanjem, negovanjem in kulturnim uživanjem vin, kulinariko, naravnimi in kulturnimi znamenitostmi in običaji. Kraljica kot institucija in kot nosilka krone je deležna velike pozornosti javnosti. Vsako leto sodeluje na več kot 100 dogodkih, namenjenih vinu,« pravi predsednik uprave Pomurskega sejma <b>Janez Erjavec</b>.</p>
      <figure>
        <img src="https://www.slovenskenovice.si/images/slike/2019/10/12/1291655.jpg"/>
        <figcaption>Zdajšnja vinska kraljica Meta Frangež. FOTO: Osebni arhiv</figcaption>
      </figure>
      <p><b>Dozdajšnjih 23</b><br/>In katerih 23 deklet je bilo okronanih lastnic slovenskega vinskega dvora od leta 1996? Najprej je bila Lidija Mavretič iz Bele krajine (1996), sledijo pa Selma Lukač s Koprskega (1997), Katarina Jenžur iz Posavja (1998), Irena Kupljen iz Radgonsko-Kapelskih goric (1999), Martina Stegovec z Vipavskega (2000), Jerneja Bratuša iz Noršincev pri Ljutomeru (2001). Leta 2002 je bila kraljica Tjaša Koroša iz Ljutomersko-Ormoških goric, leta 2003 pa Simona Štraus iz Šmarsko-Virštajnskih goric. Leta 2004 je bila to Vesna Bajuk iz okolice Metlike v Beli krajini, v letih 2005 in 2006 Maja Cigoj iz okolice Ajdovščine, leta 2007 Maja Benčina iz okolice Vipave, 2008. je to bila Svetlana Širec (iz Krčevine na mariborsko-ptujskem območju), leta 2009 Karolina Kobal (Vrhpolje pri Vipavi), leta 2010 Andreja Erzetič (Vedrijan v Goriških brdih), leta 2011 Simona Žugelj (Čuril pri Metliki), nato pa so si sledile: Martina Baškovič (Krška vas, 2012) Neža Pavlič (Dobrnež pri Slovenskih Konjicah), Špela Štokelj (Planina pri Ajdovščini), Sandra Vučko (Cven pri Ljutomeru), Sara Stadler iz Bistrice ob Sotli, Maja Žibert iz Šentruperta na Dolenjskem, Katarina Pungračič iz Zavrča v Halozah in Meta Frangež (Gornja Radgona).<br/><br/><br/><b>Krona slovenskega vinogradništva</b><br/>Vinska kraljica Slovenije je krona slovenskega vinogradništva ter poslanica slovenskega turizma in kulturne dediščine. Je predstavnica vinorodnih slovenskih dežel in države Slovenije kot vrhunske vinorodne destinacije. Doma in v tujini skrbi za pridobivanje novih prijateljev slovenskega vina ter za dvig in širitev vinske kulture.</p>
    </article>
  </body>
</html>