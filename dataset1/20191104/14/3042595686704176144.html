<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/avslorer-dodsarsaken-til-pornostjerna-43/71781966"/>
    <meta property="og:site_name" content="Dagbladet.no"/>
    <meta property="article:published_time" content="2019-11-04T14:38:17+00:00"/>
    <meta property="og:title" content="Avslører dødsårsaken til pornostjerna (43)"/>
    <meta property="og:description" content="Årsaken til pornostjerna Jessica Jaymes' plutselige dødsfall er kjent."/>
  </head>
  <body>
    <article>
      <h1>Avslører dødsårsaken til pornostjerna (43)</h1>
      <h2>Årsaken til pornostjerna Jessica Jaymes' plutselige dødsfall er kjent.</h2>
      <address><time datetime="2019-11-04T14:38:17+00:00">04 Nov 2019, 14:38</time> by <a rel="author">Karoline Pedersen</a></address>
      <p>Det var i september at<a href="https://www.dagbladet.no/kjendis/pornostjerne-funnet-dod/71616450"> pornostjerna Jessica Jaymes ble funnet død i sitt hjem </a>i San Fernando Valley av ektemannen sin. Jaymes ble bare 43 år, men det var ingen mistanke om at noe kriminelt hadde skjedd.</p>
      <p>I etterkant av dødsfallet meldte flere medier at Jaymes hatt flere anfall i løpet av de siste åra, uten at noen dødsårsak var kjent. Nå har derimot svaret kommet.</p>
      <p>
        <b>Ifølge rettsmedisineren i Los Angeles County skal pornostjerna ha dødd av et massivt anfall. Det melder <a href="https://theblast.com/c/jessica-jaymes-porn-star-cause-of-death-chronic-alcohol-abuse-seizure">The Blast</a>, som henviser til den offisielle rapporten fra rettsmedisinerens kontor.</b>
      </p>
      <p>Ifølge rapporten skal «kronisk misbruk av etanol», eller alkoholmisbruk, ha vært en medvirkende faktor i stjernas dødsfall.</p>
      <h3>Kjent stjerne</h3>
      <p>Det er anslått at Jaymes har spilt i hundrevis av filmer, og hun har en lojal fanbase.</p>
      <p>På Instagram har hun hele 909 000 følgere, som fram til midten av september har kunnet se 43-åringen dele lettkledde bilder og en titt bakom fasaden.</p>
      <figure>
        <img src="https://dbstatic.no/71781987.jpg?imageId=71781987&amp;x=0&amp;y=8.5164835164835&amp;cropw=100&amp;croph=91.483516483516&amp;width=482&amp;height=666"/>
        <figcaption><b>STJERNE:</b> Det er anslått at Jessica Jaymes spilte i rundt 200 pornofilmer. Hun har i tillegg vært med i «Weeds». Foto: NTB scanpix Vis mer</figcaption>
      </figure>
      <p>Det <a href="https://www.instagram.com/p/B2TMJQNFiSe/">siste Instagram-bildet</a> hun la ut ble publisert ei uke før hun døde. Til bildet skrev hun at hun hadde vært på ferie, og at hun derfor hadde vært litt fraværende. Kommentarfeltet er nå fullt av «hvil i fred»-hilsener fra kolleger og fans.</p>
      <h3>Var lærer</h3>
      <p>Jaymes ble født i Alaska i 1976. Den gang gikk hun under etternavnet Redding. Familien flyttet seinere til Arizona, der de etablerte seg. Som ung jobbet 43-åringen blant annet som barneskolelærer i noen år, før hun brått havnet i pornobransjen.</p>
      <figure>
        <embed-post data-src="https://www.instagram.com/p/B2TMJQNFiSe" data-service="Instagram"/>
      </figure>
      <p>
        <b>Ifølge <a href="https://people.com/tv/adult-film-star-jessica-jaymes-dead-at-43/">People</a> har hun vært i bransjen siden 2002, men slo først gjennom to år seinere, da hun skrev under en stor kontrakt med Hustler Video.</b>
      </p>
      <p>Hun fikk seinere den høythengende tittelen «Hustler Honey of the Year», som kan sammenliknes med å bli utnevnt til «Playmate of the Year» i herrebladet Playboy.</p>
      <p>Den avdøde stjerna skal ha tatt etternavnet Jaymes fordi hun den gang da hadde en elsker som het det.</p>
    </article>
  </body>
</html>