<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.walla.co.il/item/3321614"/>
    <meta property="og:site_name" content="וואלה! חדשות"/>
    <meta property="article:published_time" content="2019-11-04T14:43:00+00:00"/>
    <meta property="og:title" content="בגיל 92, היא נפגשה לראשונה עם אחים יהודים שהצילה בשואה"/>
    <meta property="og:description" content="מלפומניי דינה, חסידת אומות עולם מיוון, החביאה יחד עם שתי אחיותיה במהלך מלחמת העולם השנייה שישה מבני משפחת מרדכי, חרף..."/>
  </head>
  <body>
    <article>
      <h1>בגיל 92, היא נפגשה לראשונה עם אחים יהודים שהצילה בשואה</h1>
      <address><time datetime="2019-11-04T14:43:00+00:00">04 Nov 2019, 14:43</time> by <a rel="author">סוכנויות הידיעות</a></address>
      <figure>
        <img src="https://img.wcdn.co.il/f_auto,w_700/2/9/4/6/2946072-46.jpg"/>
        <figcaption>"זה מאוד מרגש עבורנו להיות שוב יחד". דינה והאחים שרה ויוסי (צילום: AFP)</figcaption>
      </figure>
      <p>אישה בת 92 מיוון התאחדה אתמול (ראשון) בפעם הראשונה עם שני אחים יהודיים שלהם סייעה להינצל במהלך השואה. בתור נערה, מלפומניי דינה החביאה שישה מבני משפחת מרדכי לפני שעזרה להם להימלט. המפגש המרגש התרחש במוזיאון יד ושם בירושלים, אחרי יותר משבעה עשורים שבהם לא התראו. בעבר היו אלו אירועים מאוד נפוצים, אולם זה היה ככל הנראה היה אחד האחרונים.</p>
      <p>האחים ששרדו, שרה ינאי ויוסי מור, הביאו למפגש את 20 ילדיהם ונכדיהם. "אין מילים כדי לתאר את התחושה הזו", אמרה ינאי לכתבים. "זה מאוד מרגש עבורנו להיות שוב יחד. התחבאנו בבית שלה. היא הצילה את כל המשפחה שלי. שישה אנשים, אי אפשר לדמיין כמה מסוכן זה היה עבורה, עבור המשפחה שלנו, להחביא את כולנו. הם הצילו את חיינו".</p>
      <p>גרמניה הנאצית כבשה את יוון בין 1941 ל-1944, ורוב יהדות המדינה, כ-80 אלף איש, נרצחו, רבים מהם במחנה ההשמדה אושוויץ-בירקנאו.</p>
      <p>במהלך שנות הכיבוש הגרמני, דינה ושתי אחיותיה הסתירו את משפחת מרדכי במסגד נטוש לפני שהם העבירו אותם לביתם הזעיר כשהמצב הלך והחמיר. האחיות לקחו את אחד הילדים, שמואל בן השש, לבית החולים כשהוא חלה מאוד, חרף הסכנה שהן ייחשפו. הוא מת כעבור כמה ימים.</p>
      <p>אחרי שמקום המחבוא של המשפחה התגלה, האחיות עזרו לה לברוח בכיוונים שונים כדי להימנע מתפיסתה. הם שרדו, התאחדו אחרי המלחמה ועלו לישראל. ב-1994 הוכרה דינה כחסידת אומות עולם. מתוך יותר מ-27 אלף חסידי אומות עולם, כ-355 מהם היו מיוון.</p>
      <figure>
        <img src="https://img.wcdn.co.il/f_auto,w_700/2/9/4/6/2946063-46.jpg"/>
        <figcaption>מלפומניי דינה עם בני משפחת מרדכי ביד ושם, אתמול (צילום: אי-פי)</figcaption>
      </figure>
    </article>
  </body>
</html>