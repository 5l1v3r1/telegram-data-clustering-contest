<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638084/%D9%86%D9%82%D8%B4-%D8%A2%D9%81%D8%B1%DB%8C%D9%86%DB%8C-%D9%87%D8%A7%DB%8C-%D8%A8%D9%87-%DB%8C%D8%A7%D8%AF%D9%85%D8%A7%D9%86%D8%AF%D9%86%DB%8C-%D9%85%D8%AA%DB%8C%D9%88-%D9%85%DA%A9%E2%80%8C%DA%A9%D8%A7%D9%86%D9%87%DB%8C-%7B%D9%82%D8%B3%D9%85%D8%AA-%D8%AF%D9%88%D9%85%7D"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T14:07:00+00:00"/>
    <meta property="og:title" content="نقش آفرینی های به یادماندنی متیو مک‌کانهی {قسمت دوم}"/>
    <meta property="og:description" content="روز چهارم نوامبر (سیزدهم آبان ماه) تولد ۵۰ سالگی بازیگر محبوب آمریکایی، متیو مک‌کانهی Matthew McConaughey است."/>
  </head>
  <body>
    <article>
      <h1>
        <a href="https://www.bultannews.com/fa/news/638084/%D9%86%D9%82%D8%B4-%D8%A2%D9%81%D8%B1%DB%8C%D9%86%DB%8C-%D9%87%D8%A7%DB%8C-%D8%A8%D9%87-%DB%8C%D8%A7%D8%AF%D9%85%D8%A7%D9%86%D8%AF%D9%86%DB%8C-%D9%85%D8%AA%DB%8C%D9%88-%D9%85%DA%A9%E2%80%8C%DA%A9%D8%A7%D9%86%D9%87%DB%8C-%7B%D9%82%D8%B3%D9%85%D8%AA-%D8%AF%D9%88%D9%85%7D">نقش آفرینی های به یادماندنی متیو مک‌کانهی {قسمت دوم}</a>
      </h1>
      <h2>روز چهارم نوامبر (سیزدهم آبان ماه) تولد ۵۰ سالگی بازیگر محبوب آمریکایی، متیو مک‌کانهی Matthew McConaughey است.</h2>
      <address><time datetime="2019-11-04T14:07:00+00:00">04 Nov 2019, 14:07</time> by <a rel="author">بولتن نیوز | bultannews.com</a></address>
      <p><b>گروه فرهنگ و هنر:</b> روز چهارم نوامبر (سیزدهم آبان ماه) تولد ۵۰ سالگی بازیگر محبوب آمریکایی، <b>متیو مک‌کانهی</b> Matthew McConaughey است. بازیگری که در اولین بازی سینمایی‌اش در فیلم <b>«مات و مبهوت»</b> ۱۹۹۳ Dazed and Confused درخشید و موردتوجه قرار گرفت، تقریباً یک دهه ستاره بلامنازع فیلم‌های<b> کمدی-رومانتیک</b> بود و پس از چهل‌سالگی، با تغییری اساسی در سبک نقش‌های انتخابی‌اش، به‌سرعت به یکی از بازیگران مطرح سینما تبدیل شد.   به گزارش بولتن نیوز به نقل از بلاگ نماوا، در ادامه مروری داریم بر <b>۹ بازی به‌یادماندنی</b> این بازیگر دوست‌داشتنی.</p>
      <p>
        <b>ماد (۲۰۱۲) Mud</b>
      </p>
      <p><b>درامی</b> به کارگردانی <b>جف نیکولز</b> که <b>مک‌کانهی</b> در آن نقش یک زندانی فراری به نام <b>ماد</b> را بازی می‌کند و به‌طور پنهانی در قایقی که بین شاخه‌های درختی گیرکرده زندگی می‌کند. زندگی بی‌نام‌ونشان او با دیدن دو پسر نوجوان ۱۴ ساله به نام‌های الیس و نکبون به هم می‌ریزد. دو پسربچه قایق را پیدا می‌کنند و می‌خواهند آن را از آن خود کنند. ماد به آن‌ها قول می‌دهد که اگر تا مدتی غذا و وسایل موردنیاز او را از شهر خریداری کنند، قایق را به آن‌ها می‌دهد. ماد با رمز و رازی ماورایی در رفت‌وآمد است و شخصیت تاریک و متفکر او چیزی است که نمونه‌اش را در آثار اخیر مک‌کانهی زیاد دیده‌ایم. ماد تبدیل به یک مشاور و مربی غیرمعمول برای دو پسر نوجوان می‌شود و به آن‌ها کمک می‌کند تا از زندگی فقرزده خود در روستایی در آرکانزاس بهترین استفاده را ببرند. هم زمان بااینکه گذشته مشکوک و مرموز ماد خود را به‌آرامی نمایان می‌سازد، مک‌کانهی نیز رفته‌رفته تبدیل به محوریت اصلی این روایت جذاب می‌گردد.</p>
      <p>
        <b>مجیک مایک (۲۰۱۲) Magic Mike</b>
      </p>
      <figure>
        <img src="https://www.bultannews.com/files/fa/news/1398/8/13/1191961_514.jpg"/>
      </figure>
      <p>مک‌کانهی فکر می‌کرد برای <b>«مجیک مایک»</b> نامزد<b> اسکار</b> خواهد شد. البته نه برای بازی در نقش دالاس، بلکه برای بهترین آهنگ اورجینال. برای اینکه این فیلم خوب از کار دربیاید شخصیت دالاس باید حضوری جذاب و جذب‌کننده می‌داشت و این چیزی بود که مک‌کانهی توانست در درون خود پیدا کند و حتی کمی بیشتر از این ارائه داد. آن کمی بیشتر درواقع همان چیزی است که بازی او را به‌یادماندنی می‌کند.</p>
      <p>
        <b>باشگاه خریداران دالاس (۲۰۱۳) Dallas Buyers Club</b>
      </p>
      <figure>
        <img src="https://www.bultannews.com/files/fa/news/1398/8/13/1191960_345.jpg"/>
      </figure>
      <p>این نقشی است که <b>جایزه اسکار بهترین بازیگر نقش اصلی مرد</b> را برای <b>مک‌کانهی</b> به ارمغان آورده است. او در این فیلم نقش ران وودروف را بازی می‌کند، یک تکنسین برق‌کار و گاوچرانی اهل دالاس که به بیماری ایدز مبتلا شده است. بعد از گذراندن دوره ناباوری و شوک، سرانجام او تصمیم می‌گیرد به زندگی خود نگاهی بیندازد و برای حل این مشکل راهی پیدا کند. در ابتدای کار در سرازیری می‌افتد اما کم‌کم بلند می‌شود و سعی می‌کند زندگی را در دستان خودش بگیرد. دگرگونی و تغییر مک‌کانهی در این فیلم واقعاً بی‌نظیر است. البته به وزن کم کردن او در این فیلم بسیار توجه شد و تبلیغات زیادی هم برای آن شد اما نکته‌ بسیار مهم در بازی او این است که هرگز تصمیم نگرفت شخصیت وودروف را مثل یک قدیس بی‌گناه بازی کند. ران وودروف کسی است که جان صدها نفر را نجات می‌دهد، اما هرگز شخصیت تلخ و جنگنده خود را از دست نمی‌دهد. مک‌کانهی بااینکه این شخصیت را یک آدم خوب و مهربان تصویر کند مخالفت کرد و همین باعث می‌شود که نقش‌آفرینی او در این فیلم غیرقابل‌کنترل و طبیعی باشد. این بازی کاملاً سزاوار جایزه اسکار است.</p>
      <p>
        <b>بین ستاره‌ای (۲۰۱۴) Interstellar</b>
      </p>
      <figure>
        <img src="https://www.bultannews.com/files/fa/news/1398/8/13/1191959_418.jpg"/>
      </figure>
      <p><b>بین ستاره‌ای</b> ساخته‌ای زیبا، فوق‌العاده و جسورانه از <b>کریستوفر نولان</b> است. فیلمی پرخرج و پرفروش اما هوشمندانه و از همه مهم‌تر، با قلبی بزرگ. فیلم، مشکلات زمان ما را با تعمد، اما نه با خشونت بیش‌ازاندازه، هدف گرفته است و در همان حد که بزرگ است، به مسائل روز جهان ما کاملاً مربوط و مرتبط است؛ و در مرکزیت این فیلم، <b>متیو مک‌کانهی</b> قرار دارد که با توازن و احساس، تمام سنگینی این جهان را به دوش می‌کشد. شاید عده‌ای بگویند بازی در نقش یک قهرمان خوب و مثبت کار ساده‌ای است؛ اما بیایید لحظه‌ای به تمام بازی‌های فوق‌العاده‌ای که از مک‌کانهی در ذهن داریم فکر کنیم، در <b>«کارآگاه واقعی»</b>، <b>«باشگاه خریداران دالاس»</b>، <b>«جوی قاتل»‌</b> یا هر بازی دیگری که شما می‌پسندید. آیا در هیچ‌کدام از این بازی‌ها می‌توانید لحظه‌ای پیدا کنید که به‌اندازه صحنه‌ای که کوپر جلوی مانیتور نشسته و در ویدیو‌هایی پی‌درپی، بزرگ شدن فرزندانش را می‌بیند سرشار از احساسات عمیق باشد؟ پس از سال‌ها کار و تلاش برای بازیگری، این لحظه‌ای است که تمام تجربه‌‌های او در کنار هم جمع می‌شوند و این در هیچ فیلم دیگری و با بازی در نقش هیچ شخصیت دیگری و در هیچ زمان دیگری نمی‌توانست در این سطح اتفاق بیفتد.</p>
      <p> </p>
      <p>منبع: بلاگ نماوا</p>
    </article>
  </body>
</html>