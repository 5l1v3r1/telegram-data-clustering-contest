<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980813113.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-04T14:10:00+00:00"/>
    <meta property="og:title" content="برخورد وزارت اطلاعات با قاچاق تلفن همراه"/>
    <meta property="og:description" content="به گزارش الف، روابط عمومی وزارت اطلاعات طی اطلاعیه‌ای از برخورد با قاچاق تلفن همراه به ارزش ۱۲۰۰ میلیارد ریال خبر داد."/>
  </head>
  <body>
    <article>
      <h1>برخورد وزارت اطلاعات با قاچاق تلفن همراه</h1>
      <address>
        <time datetime="2019-11-04T14:10:00+00:00">04 Nov 2019, 14:10</time>
      </address>
      <p>وزارت اطلاعات طی اطلاعیه‌ای از شناسایی و برخورد با قاچاق گوشی تلفن همراه به ارزش بیش از ۱۲۰۰ میلیارد ریال خبر داد.</p>
      <p>به گزارش الف، روابط عمومی وزارت اطلاعات طی اطلاعیه‌ای از برخورد با قاچاق تلفن همراه به ارزش ۱۲۰۰ میلیارد ریال خبر داد.</p>
      <p>متن این اطلاعیه به شرح زیر است:</p>
      <p>در پی اقدامات اطلاعاتی و عملیاتی سربازان گمنام امام زمان(عج)، با بهره‌گیری از توان سامانه‌های هوشمند، عوامل اصلی قاچاق تلفن همراه شناسایی و با دستور مقامات قضایی بازداشت شدند. ارزش کالای قاچاق شناسایی ‌شده اولیه به کشور توسط این متخلفان، بیش از ۱۲۰۰ میلیارد ریال برآورد شده است.</p>
      <p>متخلفان با دور زدن قوانین امور گمرکی و سوءاستفاده از اطلاعات هویتی مسافران و زائران عازم خارج از کشور، اقدام به رجیستر کردن گوشی‌‌های قاچاق به ‌صورت مسافری نموده بودند.</p>
      <p>شایان توجه است فرآیند شناسایی و برخورد با قاچاقچیان تلفن همراه و سوءاستفاده‌‌کنندگان از تسهیلات مسافری به طور مستمر در حال انجام است و دیگر مظنونین به قاچاق تلفن همراه نیز شناسایی شده‌اند که پس از تکمیل پرونده، به مراجع  قضایی معرفی خواهند شد و برخوردهای لازم با ایشان صورت خواهد پذیرفت.</p>
      <p>توصیه می‌گردد تمامی مسافران و زائران عازم خارج از کشور در خصوص حفظ اطلاعات هویتی و مسافری خود اهتمام لازم را به خرج داده و از هرگونه واگذاری اطلاعات هویتی و ارتباطاتی خود با هدف فعال‌سازی گوشی‌های تلفن همراه قاچاق در شبکه قانونی کشور خودداری کنند. زیرا در نهایت گوشی قاچاق به نام ایشان در سامانه گمرک ثبت شده و احتمال تعقیب کیفری و عواقب قانونی ناشی از جرایم ارتکابی قاچاقچیان برای ایشان نیز وجود خواهد داشت و می‌باید در مراجع قضایی پاسخگو باشند.»</p>
    </article>
  </body>
</html>