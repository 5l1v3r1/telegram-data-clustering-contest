<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/ukrayina-napravila-rf-notu-z-vimogoyu-povernuti-zahopleni-v-kerchenskiy-protoci-korabli-pristayko-328414_.html"/>
    <meta property="og:site_name" content="DT.ua"/>
    <meta property="article:published_time" content="2019-11-04T14:07:00+00:00"/>
    <meta property="og:title" content="Україна направила РФ ноту з вимогою повернути захоплені в Керченській протоці кораблі — Пристайко"/>
    <meta property="og:description" content="За словами глави МЗС, в ноті також вимагають вказати координати, де зараз знаходяться кораблі Нікополь, Бердянськ та Яни Капу."/>
  </head>
  <body>
    <article>
      <h1>Україна направила РФ ноту з вимогою повернути захоплені в Керченській протоці кораблі — Пристайко</h1>
      <h2>За словами глави МЗС, в ноті також вимагають вказати координати, де зараз знаходяться кораблі "Нікополь", "Бердянськ" та "Яни Капу".</h2>
      <address>
        <time datetime="2019-11-04T14:07:00+00:00">04 Nov 2019, 14:07</time>
      </address>
      <p>Міністерство закордонних справ України направило РФ дипломатичну ноту з вимогою<b><a href="https://dt.ua/UKRAINE/rosiya-nayblizhchim-chasom-poverne-zahopleni-v-kerchenskiy-protoci-korabli-pristayko-325976_.html"> повернути кораблі </a></b>"Нікополь", "Бердянськ" та "Яни Капу", які Росія захопила в 2018 році в Керченській протоці, заявив глава МЗС Вадим Пристайко. За словами міністра, українські військові готові прибути в будь-яке місце, щоб забрати кораблі.</p>
      <p>"МЗС направило ноту Росії, де ми просили вказати координати і час, коли ми можемо забрати наші кораблі. Я хотів би подивитися, коли ми отримаємо ці кораблі, що залишилися наслідки обстрілу цих кораблів. Або як раз ця затримка пов'язана з тим, що вони поступово ремонтуються і зникають дірки від обстрілу наших кораблів", - заявив Пристайко під час спільної пресконференції з главою МЗС Естонії Урмасом Рейнсалу.</p>
      <p>Український міністр додав, що жодних затримок з боку України немає, адже "наші військові готові в будь-яку точку прибути і забрати наші кораблі".</p>
      <p>Нагадаємо, 25 листопада 2018 року <b><a href="https://dt.ua/UKRAINE/ukrayinske-komanduvannya-pidtverdilo-zahoplennya-rosiyanami-dvoh-kateriv-i-buksira-vms-zsu-295163_.html">російські спецпризначенці атакували та захопили два катери та рейдовий буксир</a></b> ВМС України, які прямували з Одеси до Маріуполя. Внаслідок атаки поранення отримали троє моряків, у полон потрапили 24 українських військовослужбовця.</p>
      <p>Атака в районі Керченської протоки стала першою відкритою агресією РФ проти України з 2014 року. Росія відмовилася визнати захоплених моряків військовополоненими, слідчі ФСБ фабрикували проти них обвинувачення "порушенні кордону".  25 травня <b><a href="https://dt.ua/UKRAINE/mizhnarodniy-tribunal-zobov-yazav-rf-negayno-zvilniti-ukrayinskih-moryakiv-312448_.html">Міжнародний трибунал ООН з морського права ухвалив рішення, яким зобов'язав РФ негайно звільнити</a></b> моряків і повернути кораблі ВМСУ. </p>
      <p>У червні <b><a href="https://dt.ua/UKRAINE/rf-vidzvituvala-mizhnarodnomu-tribunalu-oon-schodo-zvilnennya-viyskovopolonenih-moryakiv-zerkal-315749_.html">Росія відзвітувала трибуналу</a></b> про виконання вимоги, однак українців утримували у СІЗО "Лефортове" (Москва) до 7 вересня. Саме тоді <b><a href="https://dt.ua/UKRAINE/obmin-vidbuvsya-ukrayinci-pribuli-do-borispolya-322902_.html">відбувся обмін</a></b> утримуваними особами між Україною та РФ, у результаті якого 24 моряка і повернулися додому.</p>
      <p>У свою чергу радник секретаря Ради національної безпеки і оборони Борис Бабін заявив про те, що <b><a href="https://dt.ua/UKRAINE/rf-dosi-ne-vikonala-rishennya-tribunalu-oon-z-morskogo-prava-zastupnik-sekretarya-rnbo-323247_.html">Росія не виконає рішення Міжнародного трибуналу ООН з морського права</a></b> до тих пір, поки не поверне Україні катера "Нікополь" і "Бердянськ", а також буксир "Яни Капу".</p>
      <footer>За матеріалами: <a href="https://dt.ua/go/aHR0cDovL3d3dy5wcmF2ZGEuY29tLnVhLw==">Українська правда</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>