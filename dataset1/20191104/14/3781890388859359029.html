<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/740000"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T14:11:00+00:00"/>
    <meta property="og:title" content="&quot;วางบึ้ม&quot;ปลอมท้ายกระบะลูกชายอดีตแพทย์สสจ.ระยอง"/>
    <meta property="og:description" content="แตกตื่นทั้งศาลระยอง มือมืดเหิม ระเบิดปลอมใส่ท้ายกระบะลูกชายอดีตนายแพทย์ สสจ.ระยอง ปมคดีฟ้องร้องมรดก"/>
  </head>
  <body>
    <article>
      <h1>"วางบึ้ม"ปลอมท้ายกระบะลูกชายอดีตแพทย์สสจ.ระยอง</h1>
      <address>
        <time datetime="2019-11-04T14:11:00+00:00">04 Nov 2019, 14:11</time>
      </address>
      <p>
        <b>แตกตื่นทั้งศาลระยอง มือมืดเหิม ระเบิดปลอมใส่ท้ายกระบะลูกชายอดีตนายแพทย์ สสจ.ระยอง ปมคดีฟ้องร้องมรดก</b>
      </p>
      <p>เมื่อวันที่ 4 พ.ย. ร.ต.อ.ทองดาว โคตรหลักคำ รอง สว.(สอบสวน) สภ.เมืองระยอง ได้รับแจ้งที่เหตุพบวัตถุต้องสงสัยคล้ายระเบิด ติดอยู่ใต้ท้องรถ ที่ลานจอดรถด้านหน้าศาลจังหวัดระยอง ริมถนนสุขุมวิท ต.เนินพระ อ.เมือง จ.ระยอง จึงได้รายงานให้ผู้บังคับบัญชารับทราบแล้วรุดไปตรวจสอบ ที่เกิดเหตุ พบรถยนต์กระบะ โตโยต้า วีโก้ สีบรอนซ์ ทะเบียน กพ-7859 ระยอง ด้านท้ายกระบะมีกล่องกระดาษและสิ่งของวางอยู่ มีนายณัทกร สมาธิวัฒน์ อายุ 39 ปี  เจ้าของรถยืนรอเจ้าหน้าที่ ให้การว่ากล่องกระดาษไม่ใช่ของตนคาดว่าอาจจะถูกวางระเบิด</p>
      <figure>
        <img src="https://www.dailynews.co.th/admin/upload/20191104/news_ODTIWWzphi210042_533.jpg?v=20191105076?v=7634"/>
      </figure>
      <p> <br/>ด้าน <i>ร</i>.<i>ต</i>.อ.<i>สุรเดช</i> มณีพิทักษ์ หัวหน้าหน่วยอีโอดี<i>ระยอง</i> เข้ามาตรวจสอบและรื้อสิ่งของด้านหลังไม่พบวัตถุต้องสงสัย จึงได้นำเครื่องตรวจวัตถุระเบิดมาตรวจ จึงพบกล่องเหล็กคล้ายกับระเบิดแสวงเครื่อง เจ้าหน้าที่จึงได้กันให้ผู้ที่ไม่เกี่ยวข้องออกห่างและทำการเก็บกู้สำเร็จ และนำระเบิดดังกล่าวมาทำลาย พบว่าภายในกล่องไม่มีดินระเบิด แต่มีสายไฟต่อเป็นสายฉนวน เพื่อเป็นการข่มขู่เจ้าของรถดังกล่าว</p>
      <figure>
        <img src="https://www.dailynews.co.th/admin/upload/20191104/news_mfRwxhyODB210053_533.jpg?v=20191105076?v=5179"/>
      </figure>
      <p>           <br/>จากการสอบสวนทราบว่า นายณัทกร เป็นลูกชายนายแพทย์อรรณพ สมาธิวัฒน์ อดีตสาธารณสุขจังหวัดระยอง (สสจ.) ในช่วง 11.00 น. ได้ขับรถคันดังกล่าวมาจอดที่ลานจอดหน้าศาลจังหวัดระยอง และขึ้นไปที่ศาลเรื่องคดีฟ้องร้องมรดกและทรัพย์สิน ต่อมาในช่วง 14.00 น. ได้มีคนขับรถยนต์เก๋งสีดำมาจอดที่ลานจอดรถ และมีผู้หญิงเดินลงมานำสิ่งของมาวางอยู่ท้ายรถ เมื่อตนเดินลงจากศาล ก็พบกล่องกระดาษดังกล่าว จึงคิดว่าเป็นระเบิดจึงได้ประสานเจ้าหน้าที่มาตรวจสอบดังกล่าว   ซึ่งจะได้ให้เจ้าหน้าที่ตำรวจสืบสวนหาตัวคนร้ายมาดำเนินคดีกฎหมายต่อไป.<br/> <br/><br/> </p>
    </article>
  </body>
</html>