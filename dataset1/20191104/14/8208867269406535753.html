<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/04/news/esplode_il_caso_arcelormittal_salvini_conte_riferisca_in_parlamento_-240218146/"/>
    <meta property="og:site_name" content="Repubblica.it"/>
    <meta property="article:published_time" content="2019-11-04T14:30:00+00:00"/>
    <meta property="og:title" content="Ex Ilva, esplode il caso ArcelorMittal, Salvini: &quot;Conte riferisca in Parlamento&quot;"/>
    <meta property="og:description" content="Il colosso dell'acciaio si sfila dall'impegno su Taranto e altri impianti. Ed è subito scontro politico"/>
  </head>
  <body>
    <article>
      <h1>Ex Ilva, esplode il caso ArcelorMittal, Salvini: "Conte riferisca in Parlamento"</h1>
      <h2>Il colosso dell'acciaio si sfila dall'impegno su Taranto e altri impianti. Ed è subito scontro politico</h2>
      <address>
        <time datetime="2019-11-04T14:30:00+00:00">04 Nov 2019, 14:30</time>
      </address>
      <p><b>ROMA </b>- L'annuncio di <b>ArcelorMittal</b>, che ha deciso di <a href="https://www.repubblica.it/economia/2019/11/04/news/acciaio_arcelormittal_pronta_a_lasciare_la_ex_ilva-240214503/">disdettare l'accordo con Ilva</a> e con altri impianti italiani, chiamandosi fuori e lasciando un settore in crisi potenzialmente in ginocchio, diventa un caso politico. E non poteva essere altrimenti, con 10mila posti di lavoro a rischio. Una "bomba sociale" nelle parole dei sindacati, che porta il premier Giuseppe Conte a convocare un <a href="https://www.repubblica.it/economia/2019/11/04/news/acciaio_arcelormittal_pronta_a_lasciare_la_ex_ilva-240214503/">vertice immediato a Palazzo Chigi</a> e a fissare un incontro con il management dell'acciaieria già per il pomeriggio di martedì.</p>
      <figure>
        <iframe data-src="https://twitter.com/matteosalvinimi/status/1191374805712416769?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Il primo commento arriva da <b>Matteo Salvini</b>, che attacca l'esecutivo. "Se il governo tasse, sbarchi e manette farà scappare anche i proprietari di Ilva, mettendo a rischio il lavoro di decine di migliaia di operai e il futuro industriale del Paese, sarà un disastro, e le dimissioni sarebbero l'unica risposta possibile. La Lega chiede che Conte venga urgentemente a riferire in Parlamento".</p>
      <h3>Renzi: "Su immunità un autogol"</h3>
      <p>"La decisione di mittal di disimpegnarsi da taranto è inaccettabile. Il governo deve da subito togliere alla proprietà ogni alibi eliminando gli autogol come quello sulla immunità voluto dal vecchio governo e sul quale avevamo messo in guardia il ministro Patuanelli". Il post su Facebook di Matteo Renzi.<br/><br/>"Per chi in queste ore fa una polemica meschina e mediocre: lo scudo penale è stato cancellato dall'esecutivo lega-cinque stelle. Ma noi vogliamo soluzioni, non capri espiatori. Indipendentemente dagli alibi, taranto ha bisogno di un futuro e il futuro passa anche dall'acciaio. Ho firmato numerosi decreti per tenere aperta ilva, mi sono preso di assassino da alcuni ex compagni di partito, ho subito contestazioni pesantissime. Rifarei tutto. Perchè oggi il piano di risanamento c'è. E Taranto non può fare a meno dell'ilva. Quello dell'immunità è un alibi che va tolto dal tavolo subito. Tutti, governo e proprietà, devono mantenere gli impegni". Renzi conclude: "I cittadini di taranto lo hanno fatto. I lavoratori dell'ilva lo hanno fatto. Adesso tocca a governo e mittal: non si scherza con il lavoro delle persone".</p>
      <figure>
        <iframe data-src="https://twitter.com/matteorenzi/status/1191391006706585602?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Reazione Pd</h3>
      <p>"Ma prima di chiedere di riferire in aula per scaricare le colpe su Ilva, adesso non sarebbe più utile impegnarsi tutti per impedire che la fabbrica chiuda?". Così su Twitter <b>Andrea Orlando</b>, vicesegretario Pd, risponde a Italia Viva che ha chiesto al governo di riferire alle Camere.</p>
      <figure>
        <iframe data-src="https://twitter.com/AndreaOrlandosp/status/1191418849591267328?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Martina Nardi</b>, capogruppo del Partito Democratico alla Commissione Attività produttive della Camera dei Deputati: "Arcerol Mittal aveva dato garanzie ambientali e di mantenimento dell'occupazione. Il cambio repentino d'idea fa pensare ad una operazione speculativa, che noi non consentiremo.  Arcerol Mittal non usi la scusa dello scudo penale. Non ha rispettato gli impegni dell'accordo, non ha lavorato per mettere in sicurezza l'impianto, era consapevole del fatto che avrebbe perso milioni di euro al giorno. L'Italia e le sue industrie non possono essere usate solo per acquisire fette di mercato. Dal Parlamento lavoreremo per garantire sia il rispetto degli accordi sia la prosecuzione dell'attività dell'ex Ilva".<br/><br/><b>Pietro Bussolati:</b> "Tutta la nostra preoccupazione e lo sconcerto per l'annuncio da parte di ArcelorMittal del disimpegno sull'azienda. Non si perda tempo: il presidente Conte convochi immediatamente" l'azienda, dice il Dem (cosa poi fatta dal premier). "Non si scherza con i lavoratori e con l'ambiente: pretendiamo serietà e rispetto".<br/><br/><b>Enrico Borghi</b>: "Ilva, avvertenze per l'uso. Lo scudo Penale è stato tolto nel giugno 2019 (governo conte i, ministro dell'interno salvini) all'interno del 'decreto crescita'. Ora il nuovo governo deve comporre i cocci. E lo farà. Nonostante i demagoghi".<br/><br/><b>Franco Mirabelli</b>, vicepresidente gruppo Pd: "Salvini non manca un appuntamento per fare propaganda. Nel caso di Ancelor Mittal e dell'ex Ilva, il leader della Lega ha però rimosso un 'piccolo dettaglio': il problema della cancellazione dello scudo è stato creato dal famoso 'Decreto Crescita', varato dal suo governo".<br/><br/><br/><br/>La deputata di Fratelli d'Italia <b>Ylenja Lucaselli </b>attacca direttamente il Movimento 5 stelle: "Il venir meno dello scudo penale deliberato in corso d'opera, a causa di pulsioni giustizialiste del Movimento 5 Stelle, sta causando il fermo della produzione e soprattutto è un pessimo segnale di fronte a quegli investitori che per scommettere sul nostro Paese chiedono affidabilità e condizioni se non proprio favorevoli quantomeno non invalidanti".<br/><br/><br/>"Il ritiro di Arcelor Mittal dall'Ilva - scrive<b> Mariastella Gelmini</b>, capogruppo Fi alla Camera - è il risultato della colpevole incapacità del governo. È un crimine contro il lavoro e contro l'Italia: ne risponderanno davanti agli italiani. Il Movimento 5 Stelle, che guida ininterrottamente il Ministero competente, prima con Di Maio e adesso con Patuanelli, dovrebbe chiedere scusa per aver finalmente centrato un suo obiettivo: volevano chiudere l'Ilva e ci stanno riuscendo. I complici, però, di questo misfatto non hanno meno responsabilità: Renzi e Zingaretti, fra una conferenza all'estero del primo e una festa dell'Unità dell'altro, dovrebbero dare spiegazioni. Conte e Patuanelli hanno il dovere di riferire immediatamente in Parlamento".</p>
      <figure>
        <iframe data-src="https://twitter.com/CarloCalenda/status/1191356303286919168?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Mara Carfagna</b>, vicepresidente della Camera di Forza Italia, parla di gestone "sciagurata" da parte del M5s, la renziana ministra <b>Teresa Bellanova</b> chiede "ad Arcelor Mittal di recedere dai propositi annunciati", così "come chiedo al Presidente Conte e al Ministro Patuanelli un'azione immediata che troverà in me e in Italia Viva totale sostegno perché non accada l'irreparabile e si possa riaprire, esattamente come aveva già garantito il Ministro Patuanelli e come io stessa avevo sollecitato, un tavolo sgombro da minacce di qualsiasi natura".<br/><br/>Anche la <b>Federacciai </b>mostra tutta la sua preoccupazione per la vicenda: "Le conseguenze per la filiera sarebbero enormi, esponendo tutti sempre di più alle dinamiche delle importazioni, ma sarebbero pesanti anche per la siderurgia Italiana nel suo complesso che è, ricordiamolo, la seconda in Europa e la decima al mondo", dice il presidente Alessandro Banzato, "Quello che temevamo purtroppo si è verificato: cambiare le regole del gioco in corsa poteva fare saltare il banco", aggiunge.</p>
      <h3>La decisione di ArcelorMittal: "Via perché cancellato scudo penale"</h3>
      <p>"AM InvestCo Italy ha inviato in data odierna ai Commissari straordinari di Ilva spa una comunicazione di recesso dal contratto o risoluzione dello stesso per l'affitto e il successivo acquisto condizionato dei rami d'azienda di Ilva S.p.A. e di alcune sue controllate ("Ilva"), a cui è stata data esecuzione il 31 ottobre 2018". Suona così l'annuncio di AcerlorMittal.<br/><br/>La motivazione del disimpegno è il venir meno dello <a href="https://www.repubblica.it/economia/2019/11/04/news/scudo_penale_ilva-240220114/">scudo penale</a> per il piano ambientale ora che è stato definitivamente soppresso col decreto legge Imprese.</p>
    </article>
  </body>
</html>