<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1975856/irakta-kad%C4%B1n-aktivist-ka%C3%A7%C4%B1r%C4%B1ld%C4%B1-g%C3%B6stericilere-kar%C5%9F%C4%B1-korkutma-politikas%C4%B1-m%C4%B1"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-04T14:15:00+00:00"/>
    <meta property="og:title" content="Irak'ta kadın aktivist kaçırıldı: Göstericilere karşı korkutma politikası mı izleniyor?"/>
    <meta property="og:description" content="Irak’taki gösterilere destek veren bir kadın aktivistin kaçırılması, ülkedeki halk protestolarına karşı benimsenen tutumu gözler önüne serdi. Bağdat’ta kaçırılan aktivist Saba el-Mehdavi’nin annesi, kızının tam olarak nerede kaçırıldığı hakkında bilg"/>
  </head>
  <body>
    <article>
      <h1>Irak'ta kadın aktivist kaçırıldı: Göstericilere karşı korkutma politikası mı izleniyor?</h1>
      <address>
        <time datetime="2019-11-04T14:15:00+00:00">04 Nov 2019, 14:15</time>
      </address>
      <p>Irak’taki gösterilere destek veren bir kadın aktivistin kaçırılması, ülkedeki halk protestolarına karşı benimsenen tutumu gözler önüne serdi.<br/><br/>Bağdat’ta kaçırılan aktivist Saba el-Mehdavi’nin annesi, kızının tam olarak nerede kaçırıldığı hakkında bilgilerinin olmadığını, Mehdavi ile erkek kardeşinin en son Cumartesi akşamı saat 22:00 sularında telefonla görüştüklerini belirtti.<br/><br/>Mehdavi’nin annesi, kayıp ilanı vermek için Beyya bölgesindeki emniyet müdürlüğüne gittiğini ancak polislerin olayın kendi yetki bölgesi sınırları içinde meydana gelmediği yanıtını verdiğini kaydetti. Anne, ilgili makamlara kızının bulunması çağrısında bulundu.<br/><br/>Iraklı politikacı ve aktivist Casım el-Halefi, yaptığı açıklamada, “Genç kadın aktivist Saba Ferhan Hamid el-Mehdavi, Cumartesi akşam saat 22:00 sularında Tahrir Meydan’ındaki gösterilerden dönerken kaçırıldı” dedi.<br/><br/>Bağdat’taki zengin kesimlerden topladığı bağışlarla protestolarda yaralanan göstericilerin tedavisi için ilk yardım malzemesi ve ilaç satın alan Mehdavi, uluslararası kuruluşları gösteriler sırasında ağır yaralanan kişilerin yurtdışında tedavi görmesi için ikna etmişti.<br/><br/><b>Saba el-Mehdavi nerede?</b><br/><br/>Irak hükümetine terörle mücadele alanında danışmanlık yapan güvenlik uzmanı Hişam el-Haşimi, “İçişleri Bakanlığı, istihbarat, milli güvenlik kurulu ve Bağdat Operasyonları’ndaki kardeşlerim, Cumartesi akşam saat 23’den bu yana yüzlerce genç, zorla alıkonulan Saba el-Mehdavi nerede diye sesleniyor. Arabasının son olarak görüldüğü yeri size haber verdik” dedi.<br/><br/>Aktivistlere göre, Irak hükümeti gösterileri bastırma hususunda taktik değiştirerek sahadaki göstericilere doğrudan şiddet uygulamak yerine, öne çıkan göstericileri gözaltına alma yoluna başvuruyor.<br/><br/><b>Diğer kaçırılanlar</b><br/><br/>Irak İnsan Hakları Yüksek Komiserliği, yetkililere, Mehdavi başta olmak üzere gösteriler sonrasında kaçırılanların akıbetini ortaya çıkarma çağrısında bulundu.<br/><br/>Daha önce de Bağdat ve diğer şehirlerde gösterilerin ardından aktivist ve blog yazarları kimliği belirsiz silahlı kişilerce kaçırılmıştı. Bu kaçırılanlar arasındaki önemli isimlerden Şuca el-Hafaci, ‘Saf Kardeşlik’ bloğunda yazılar yazmaktaydı. Aynı şekilde yazar ve Doktor Meysem el-Huluv kaçırılanlar arasında yer alıyordu. Daha sonra bu iki isim serbest bırakılmıştı.<br/><br/>Kaçırılan çoğu arkadaşlarının akıbetinin halen belirsizliğini koruduğunu belirten aktivistler, protestoların düzenlendiği bütün sahalarda göstericilerin serbest bırakılmasının temel talepleri arasında yer aldığını aktarıyor.<br/><br/>Mehdavi’nin kaçırılma olayı, gösterilere desteğini açıklayan Irak’ın eski Başbakanı Haydar el-İbadi’nin evinin yüzü maskeli silahlı kişiler tarafından abluka altına alınmasından bir gün sonra meydana geldi.<br/><br/><b>İbadi’nin evine yönelik abluka</b><br/><br/>İbadi’nin liderliğindeki Nasr Koalisyonu yöneticilerinden Ali es-Senid, “İbadi’nin Yeşil Bölge’deki evi, asker üniforması giyen silahlı askeri bir güç tarafından abluka altına alındı” dedi.<br/><br/>Senid, “Asker üniforması giyen silahlı bir askeri güç, nasıl olur da korunaklı olması gereken Yeşil Bölge’ye girebiliyor?” diye sordu.<br/><br/>Senid, konuşmasının devamında, “İbadi, göstericilerin yanında olmaya devam edecek. Kahraman güvenlik güçlerimizin ve onurlu liderlerinin yanında duracağız. Tavrımızı değiştirmeyeceğiz. Biz, milletimizin ve taleplerinin yanındayız. Şehit kanı üzerinde pazarlık yapanlar düşmeye mahkûmdur” ifadelerini kullandı.<br/><br/>İbadi’nin Ofisi’nden yapılan açıklamada, “İbadi’nin evine yönelik abluka girişimi yeni bir durum değil” ifadelerine yer verildi.<br/><br/>Açıklamada ayrıca, İbadi’ye bağlı özel güvenlik unsurlarının şüpheli silahlı kişilerin bulunduğu bölgede durumu kontrol altına aldığı belirtildi.</p>
    </article>
  </body>
</html>