<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/04/news/grecia_80_migranti_stipati_in_un_camion-frigo_molti_in_ospedale_arrestato_l_autista-240216671/"/>
    <meta property="og:site_name" content="Repubblica.it"/>
    <meta property="article:published_time" content="2019-11-04T14:13:00+00:00"/>
    <meta property="og:title" content="Grecia, 41 migranti stipati in un camion-frigo. Arrestato l'autista"/>
    <meta property="og:description" content="Sono tutti afgani tra i 20 e i 30 anni, alcuni stavano rischiando di soffocare. A guidare il mezzo un georgiano che è stato arrestato"/>
  </head>
  <body>
    <article>
      <h1>Grecia, 41 migranti stipati in un camion-frigo. Arrestato l'autista</h1>
      <h2>Sono tutti afgani tra i 20 e i 30 anni, alcuni stavano rischiando di soffocare. A guidare il mezzo un georgiano che è stato arrestato</h2>
      <address>
        <time datetime="2019-11-04T14:13:00+00:00">04 Nov 2019, 14:13</time>
      </address>
      <p>Quarantuno immigrati irregolari stipati in un camion container in condizioni al limite del soffocamento: è la scoperta fatta dalla polizia greca nella città di Xanthi. Molti dei migranti, tutti uomini dai 20 ai 30 anni di provenienza afgana, hanno accusato problemi respiratori e sono stati portati in ospedale. Lo riferisce il media locale<i> Ekathimerini. </i>Inizialmente i media greci avevano parlato di circa 80 persone stipate nel camion.<br/><br/>Il conducente, georgiano, è sospettato di essere un trafficante di esseri umani ed è stato arrestato, nei pressi di Salonicco dove è avvenuta la scoperta. Un secondo uomo, di origine turca, che si trovava nel veicolo, è riuscito a scappare e resta ricercato, scrivono i media locali. La polizia ha fermato il tir per un controllo sull'autostrada Egnatia: quando gli agenti hanno aperto i portelloni si sono trovati di fronte ad una scena orribile: i passeggeri facevano fatica a respirare e l'impianto di refrigerazione non era in funzione. <br/><br/>Nella notte tra il 22 e 23 ottobre un camion frigo contenente <a href="https://www.repubblica.it/esteri/2019/10/23/news/regno_unito_39_cadaveri_scoperti_in_un_camion-239256198/">i cadaveri di 39 migranti vietnamiti è stato scoperto nell'Essex</a>, nel Regno Unito, riaccendendo i riflettori sui rischi del traffico di esseri umani via terra.<br/><br/> </p>
    </article>
  </body>
</html>