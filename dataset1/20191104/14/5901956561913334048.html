<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/svet/clanek/zdravniki-pozivajo-zascitite-se-pred-to-nalezljivo-boleznijo-245882"/>
    <meta property="og:site_name" content="Slovenske novice"/>
    <meta property="article:published_time" content="2019-11-04T14:44:00+00:00"/>
    <meta property="og:title" content="Zdravniki pozivajo: Virus se hitro širi, zaščitite se"/>
    <meta property="og:description" content="LJUBLJANA  – Gripa je zelo nalezljiva bolezen in virus se z lahkoto širi med prebivalci. Po ocenah zanjo vsako sezono zboli od 5 do 10 odstotkov prebivalcev, kar je zelo veliko. V ambulantah Nac..."/>
  </head>
  <body>
    <article>
      <h1>Zdravniki pozivajo: Virus se hitro širi, zaščitite se</h1>
      <h2>V ambulantah NIJZ so že začeli cepljenje.</h2>
      <address><time datetime="2019-11-04T14:44:00+00:00">04 Nov 2019, 14:44</time> by <a rel="author">N. Č.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/04/448455.jpg"/>
          <figcaption>Gripa je nevarna vsakomur, a še posebej so ogrožene skupine: starejši od 65 let, kronični bolniki, majhni otroci (od šest mesecev do drugega leta starosti) in njihovi družinski člani, nosečnice, posamezniki, ki čakajo na sprejeme na bolnišnično zdravljenje, zdravstveni delavci, ki so pri svojem delu izpostavljeni nevarnosti okužbe ali pri delu lahko prenesejo okužbo na druge osebe, in  drugi delavci v nujnih službah, ki so pomembni za delovanje različnih dejavnosti. FOTO:Jure Eržen, Delo</figcaption>
        </figure>
        <figure>
          <img src="https://www.slovenskenovice.si/images/slike/2019/11/04/397624.jpg"/>
          <figcaption>GETTY IMAGES/ISTOCKPHOTOSimptome si lahko lajšamo s toplimi napitki, čaji in paracetamolom. FOTO: Vladans Getty Images/istockphoto</figcaption>
        </figure>
      </slideshow>
      <p>LJUBLJANA  – Gripa je zelo nalezljiva bolezen in virus se z lahkoto širi med prebivalci. Po ocenah zanjo vsako sezono zboli od 5 do 10 odstotkov prebivalcev, kar je zelo veliko.<br/><br/>V ambulantah Nacionalnega inštituta za javno zdravje (NIJZ) so začeli cepiti proti sezonski gripi, cepljenje pa tako kot vsako leto poteka tudi pri izbranih osebnih zdravnikih. Starejši od 65 let, kronični bolniki, nosečnice in osebe z izrazito povečano telesno maso so v letošnji sezoni upravičene do brezplačnega cepljenja, so sporočili iz NIJZ. Za te skupine prebivalstva je cepljenje še posebej priporočljivo, saj obstaja pri njih večja verjetnost težjega poteka bolezni in nastanka zapletov zaradi gripe.</p>
      <blockquote>Kontaktni podatki ambulant in termini za naročanje so <a href="https://www.nijz.si/sl/ambulante">dostopni na spletni strani NIJZ</a>.</blockquote>
      <p>Stroške za cepljenje starejših, kroničnih bolnikov, nosečnic in izrazito pretežkih oseb v sezoni 2019/20 v celoti krije Zavod za zdravstveno zavarovanje Slovenije (ZZZS) iz obveznega zdravstvenega zavarovanja, cepljenje pa poteka pri izbranih osebnih zdravnikih.<br/><br/>Cepljenje proti gripi v ambulantah NIJZ je le samoplačniško. Osebe, ki so upravičene do brezplačnega cepljenja proti gripi, se sicer lahko cepijo v ambulantah NIJZ, vendar je v tem primeru cepljenje samoplačniško.</p>
      <figure>
        <iframe src="https://www.youtube.com/embed/OTQOHV_yRTc" width="640" height="360" data-service="Youtube" scrolling="no"/>
      </figure>
      <p>Pred gripo in drugimi sezonski obolenji lahko ukrepamo predvsem preventivno z upoštevanjem priporočil za zdrav življenjski slog, z raznovrstno prehrano z veliko sadja in zelenjave, rednim gibanjem, sprostitvijo in zadostno količino spanja. To je priporočljivo početi vse leto, saj uravnotežena prehrana in telovadba zgolj nekaj tednov pred časom sezonskih obolenj ne bosta imela želenega učinka.<br/>Virusi gripe se prenašajo s kužnimi kapljicami, ki nastajajo pri kašljanju, kihanju in govorjenju. Virusi lahko na površinah preživijo nekaj ur. Če nismo previdni, jih lahko z rokami prenesemo v usta, nos in oči ter se tako posredno okužimo. Znaki bolezni, ki se pojavijo v nekaj dneh po okužbi, so mrazenje, povišana telesna temperatura, suh kašelj, glavobol, bolečine v mišicah in sklepih ter izrazita utrujenost.</p>
    </article>
  </body>
</html>