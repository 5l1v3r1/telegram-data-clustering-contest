<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/articles/2019/11/4/7230919/"/>
    <meta property="og:site_name" content="Українська правда"/>
    <meta property="article:published_time" content="2019-11-04T14:05:00+00:00"/>
    <meta property="og:title" content="Справа Гандзюк у прізвищах. Кого покарали за смерть активістки"/>
    <meta property="og:description" content="Що змінилось у справі за останній рік? Розповідаємо про долю тих, у чий бік лунали підозри, офіційні або від друзів Гандзюк."/>
  </head>
  <body>
    <article>
      <h1>Справа Гандзюк у прізвищах. Кого покарали за смерть активістки</h1>
      <address><time datetime="2019-11-04T14:05:00+00:00">04 Nov 2019, 14:05</time> by <a rel="author" href="https://www.pravda.com.ua/authors/5bb49645dc413/" target="_blank">Соня Лукашова</a></address>
      <p>
        <i>Рік тому, 4 листопада 2018 року, у лікарні </i>
        <a href="https://www.pravda.com.ua/articles/2018/11/4/7197219/">
          <i>померла херсонська активістка Катерина Гандзюк</i>
        </a>
        <i>. Вона боролась за життя протягом 3 місяців після того, як її облили сірчаною кислотою.</i>
      </p>
      <p>
        <i>У Херсоні Гандзюк була відома громадянською позицією та рішучим супротивом корупції. Напад на неї та смерть від поранення стали одним із найрезонансніших злочинів проти активістів, які хвилею прокотилися країною. </i>
      </p>
      <p>
        <i>Однак активісти та журналісти неодноразово звертали увагу на </i>
        <a href="https://www.pravda.com.ua/articles/2018/08/20/7189649/">
          <i>прогалини у розслідуваннях</i>
        </a>
        <i>, звинувачували слідство у неефективності, владу – у мовчанні. </i>
      </p>
      <p>
        <i>Що змінилось у справі за останній рік? "Українська правда" розповідає про долю тих, у чий бік лунали підозри, офіційні або від друзів Гандзюк.</i>
      </p>
      <h3>Під слідством</h3>
      <figure>
        <img src="https://img.pravda.com/images/doc/b/a/bac7517-magner-200.jpg"/>
        <figcaption>Владислав Мангер</figcaption>
      </figure>
      <p>
        <mark>
          <b>
            <i>Владислав Мангер, ймовірний замовник</i>
          </b>
        </mark>
      </p>
      <p>
        <mark>
          <i>Голова Херсонської обласної ради, на момент нападу – член "Батьківщини"</i>
        </mark>
      </p>
      <p><b>Версія слідства. </b>На початку липня 2018 року Мангер вирішив залякати Гандзюк через її громадську діяльність, протидію вирубкам лісів та проведення акцій протесту. Мангер організував напад, щоб завадити активістці.</p>
      <p>Підозру Мангеру оголошували як організатору вбивства – тоді слідство саме так кваліфікувало злочин. Пізніше правоохоронці <a href="https://www.pravda.com.ua/news/2019/04/25/7213514/">змінили версію</a> – тепер у справі йдеться про "нанесення тяжких тілесних ушкоджень".</p>
      <p>Смерть активістки настала саме через опіки, тобто була спричинена нападом. Але умисел злочинців, на думку слідства, полягав не у вбивстві, а нанесенні травм.</p>
      <p><b>Позиція захисту. </b>Сам Мангер заперечує свою винуватість. <a href="https://www.pravda.com.ua/news/2019/02/25/7207594/">В інтерв'ю УП</a> він називав себе жертвою, а своє прізвище серед підозрюваних пояснював тим, що знав другого ймовірного замовника, Олексія Левіна.</p>
      <p><b>Покарання. </b>На початку 2019 року <a href="https://www.pravda.com.ua/news/2019/01/28/7205033/">батько Катерини Гандзюк</a> назвав Мангера причетним до нападу, а "Батьківщину", членом якої був голова облради, – "партією вбивць". За кілька днів після цього Мангер <a href="https://www.pravda.com.ua/news/2019/02/2/7205560/">призупинив членство</a> у політсилі, згодом його <a href="https://www.pravda.com.ua/news/2019/02/9/7206240/">виключили з лав "Батьківщини"</a>.</p>
      <p>У липні 2019 року <a href="https://www.pravda.com.ua/news/2019/02/11/7206308/">Мангеру вручили підозру</a>. </p>
      <p>На початку серпня цього року тодішній генпрокурор Юрій Луценко анонсував завершення розслідування стосовно херсонського чиновника. Однак справа досі не передана до суду. Луценко звинувачував Службу безпеки, мовляв, там приховали важливу інформацію.</p>
      <p>У липні цього року слідство щодо двох ймовірних замовників злочину, зокрема Мангера, виділили в окреме провадження та призупинили у зв'язку з розшуком другого організатора – Олексія Левіна.</p>
      <figure>
        <img src="https://img.pravda.com/images/doc/e/3/e3cc5b8-levin21.jpg"/>
        <figcaption>Олексій Левін</figcaption>
      </figure>
      <p>
        <mark>
          <b>
            <i>Олексій Левін (попереднє прізвище – Москаленко), ймовірний замовник</i>
          </b>
        </mark>
      </p>
      <p>
        <mark>
          <i>Помічник депутата Херсонської обласної ради Миколи Ставицького; за даними ЗМІ, відомий у кримінальному середовищі за прізвиськом "Москал"; у 2014 році за участь у банді та серійні вбивства був засуджений до 12 років в'язниці, однак звільнився за "законом Савченко"</i>
        </mark>
      </p>
      <p><b>Версія слідства. </b>Левін – друга ланка у ланцюжку. Саме йому Мангер замовив напад. Левін мав знайти виконавців, пояснити їм план, надати інформацію про Гандзюк, скоординувати і підшукати місце для переховування після нападу. Через Левіна їм також передавали гроші.</p>
      <p>Напередодні роковин смерті активістки у СБУ розповіли, що за вказівкою Левіна <a href="https://www.pravda.com.ua/news/2019/11/3/7230859/">рідним підозрюваних у справі Гандзюк платили</a> за мовчання.</p>
      <p><b>Покарання. </b>Левін офіційно <a href="https://www.pravda.com.ua/news/2018/12/4/7200172/">отримав статус підозрюваного</a> у грудні 2018 року. Наразі він переховується від слідства. За даними правоохоронців, чоловік втік з України в Домінікану у дні, коли були затримані виконавці. <a href="https://www.pravda.com.ua/news/2019/01/21/7204382/">Левіна розшукують</a> українські спецслужби, а у базі Інтерполу міститься його "червона картка", яка передбачає арешт та екстрадицію.</p>
      <p>Саме через розшук, який триває вже більше 9 місяців, слідство по Мангеру і Левіну призупинене.</p>
      <p>Водночас, у серпні один із адвокатів Мангера заявив, що Левіна <a href="https://www.facebook.com/permalink.php?story_fbid=2866133150125015&amp;id=100001850744543">вже затримували</a> в одній з країн ЄС, але СБУ нібито не стала подавати документи на екстрадицію. Це відбулося приблизно у той самий час, коли генпрокурор Юрій Луценко сказав, що СБУ приховувала матеріали допитів, які могли розширити кількість замовників нападу на Катерину Гандзюк. </p>
      <p>Служба безпеки відкинула звинувачення, а твердження Луценка <a href="https://www.pravda.com.ua/news/2019/08/15/7223635/">назвала "помилковим"</a>.</p>
      <h3>Засуджені</h3>
      <figure>
        <img src="https://img.pravda.com/images/doc/1/3/133af12-torbin1.jpg"/>
        <figcaption>Сергій Торбін</figcaption>
      </figure>
      <p>
        <mark>
          <b>
            <i>Сергій Торбін, організатор виконавців, отримав 6 років 6 місяців ув'язнення</i>
          </b>
        </mark>
      </p>
      <p>
        <mark>
          <i>Ветеран АТО, ексміліціонер</i>
        </mark>
      </p>
      <p><b>Версія слідства. </b>Торбін координував нападників. Він отримав від Левіна інформацію про Гандзюк, гроші та план: зламати активістці кістки рук і ніг або облити її сірчаною кислотою. За перший варіант організатори пообіцяли заплатити 5 тисяч доларів, за другий – 2-3 тисячі.</p>
      <p>Після остаточного узгодження нападники попросили збільшити до 5 тисяч оплату за облиття кислотою. З цих коштів півтисячі пішли на витрати: кислоту, окремі телефони для зв'язку, сім-картки тощо. Ще 500 доларів Торбін взяв собі як винагороду, а 4 тисячі залишку розділили між собою 4 нападники.</p>
      <p>Цих чотирьох виконавців Торбін знайшов серед своїх знайомих ветеранів і розподілив між ними обов'язки.</p>
      <p><b>Позиція захисту. </b>Торбін найдовше з усіх виконавців не визнавав провину. Коли співучасники вказували на нього як на координатора, АТОвець пояснював це "натягнутими стосунками", які погіршилися на фронті, говорив, що не мав претензій до Гандзюк.</p>
      <p>У квітні 2019 року стало відомо, що виконавці співпрацюють зі слідством. Вони <a href="https://www.pravda.com.ua/news/2019/04/24/7213444/">визнали свою провину</a>, надали викривальні свідчення щодо інших злочинців. Усі п'ятеро нападників, в тому числі Торбін, пішли на угоду зі слідством.</p>
      <p><b>Покарання. </b>Торбіна затримали у серпні 2018 року і вже тоді називали його головним серед всіх 5 виконавців.</p>
      <p>6 червня 2019 року Покровський райсуд Дніпропетровської області <a href="https://www.pravda.com.ua/news/2019/06/6/7217358/">виніс вирок виконавцям</a>. За підбурювання до злочину та пособництво Торбіну дали 6 років і 6 місяців в'язниці.</p>
      <p>Засуджені не оскаржували покарання. Апеляцію подавали лише Мангер і Левін, які згадуються у вироку як замовники. Однак суди відхилили скаргу, і у липні 2019 року рішення про засудження виконавців <a href="https://www.pravda.com.ua/news/2019/07/18/7221315/">набуло чинності</a>.</p>
      <figure>
        <iframe src="https://www.youtube.com/embed/EI1mkyH7x4g" width="640" height="360" data-service="Youtube" scrolling="no"/>
      </figure>
      <figure>
        <img src="https://img.pravda.com/images/doc/d/8/d8c1ebe-hrabchuk1.jpg"/>
        <figcaption>Микита Грабчук</figcaption>
      </figure>
      <p>
        <mark>
          <b>
            <i>Микита Грабчук, нападник, 6 років ув'язнення</i>
          </b>
        </mark>
      </p>
      <p>
        <mark>
          <i>Ветеран АТО</i>
        </mark>
      </p>
      <p><b>Версія слідства. </b>Грабчук вилив кислоту на Гандзюк, при цьому сам отримав опіки.</p>
      <p><b>Позиція захисту. </b>Після затримання Грабчука його адвокат говорив, що АТОвець напав на Гандзюк, бо нібито вважав її <a href="https://www.pravda.com.ua/articles/2018/08/31/7190677/">сепаратисткою та корупціонером</a>. </p>
      <p>Пізніше Грабчук, як і інші виконавці, визнав провину, дав покази та пішов на угоду зі слідством.</p>
      <p><b>Покарання. </b>Спільним вироком для виконавців нападу Грабчук був засуджений до 6 років ув'язнення.</p>
      <figure>
        <img src="https://img.pravda.com/images/doc/a/6/a60ca40-vasyanovych1.jpg"/>
        <figcaption>Володимир Васянович</figcaption>
      </figure>
      <p>
        <mark>
          <b>
            <i>Володимир Васянович, один із виконавців, 4 роки в'язниці</i>
          </b>
        </mark>
      </p>
      <p>
        <mark>
          <i>Ветеран АТО</i>
        </mark>
      </p>
      <p><b>Версія слідства. </b>Васянович передавав кошти від Торбіна іншим виконавцям. Разом із іншими стежив за Гандзюк. У день нападу він привіз злочинців на місце злочину. </p>
      <p><b>Покарання. </b>Засуджений до 4 років ув'язнення.</p>
      <figure>
        <img src="https://img.pravda.com/images/doc/c/8/c80d6e3-vyshnevskiy1.jpg"/>
        <figcaption>В'ячеслав Вишневський</figcaption>
      </figure>
      <p>
        <mark>
          <b>
            <i>В'ячеслав Вишневський, один із виконавців, 4 роки в'язниці</i>
          </b>
        </mark>
      </p>
      <p>
        <mark>
          <i>Ветеран АТО</i>
        </mark>
      </p>
      <p><b>Версія слідства. </b>Вишневський стежив за активісткою та брав участь у купівлі телефонів. У день нападу йому доручили спостерігати і подати сигнал, коли до будинку Гандзюк буде під'їжджати її службова автівка.</p>
      <p><b>Покарання. </b>Суд дав Вишневсьому 4 роки в'язниці.</p>
      <figure>
        <img src="https://img.pravda.com/images/doc/e/d/ed2ed2f-horbunov1.jpg"/>
        <figcaption>Віктор Горбунов</figcaption>
      </figure>
      <p>
        <mark>
          <b>
            <i>Віктор Горбунов, один із виконавців, 3 роки в'язниці</i>
          </b>
        </mark>
      </p>
      <p>
        <mark>
          <i>Ветеран АТО</i>
        </mark>
      </p>
      <p><b>Версія слідства. </b>Горбунов разом із іншими купував телефони. А під час самого злочину він разом із Васяновичем чекав нападників у автівці, яка зупинилась за 5 кілометрів від будинку Гандзюк. Після того, як справу було зроблено, Горбунов допоміг позбутись слідів. </p>
      <p><b>Покарання. </b>Отримав 3 роки позбавлення волі.</p>
      <h3>Під судом</h3>
      <figure>
        <img src="https://img.pravda.com/images/doc/c/e/ceaa780-pavl.jpg"/>
        <figcaption>Ігор Павловський</figcaption>
      </figure>
      <p>
        <mark>
          <b>
            <i>Ігор Павловський, приховав злочин</i>
          </b>
        </mark>
      </p>
      <p>
        <mark>
          <i>На момент нападу – помічник народного депутата від БПП Миколи Паламарчука</i>
        </mark>
      </p>
      <p><b>Версія слідства. </b>Спочатку слідство вважало його співучасником вбивства: нібито <a href="https://www.pravda.com.ua/news/2019/02/11/7206325/">Павловський разом із Левіним був посередником</a> між виконавцями та ініціатором нападу Мангером.</p>
      <p>Однак навесні підозри фігурантам справи почали пом'якшувати. Павловського це стосувалося найбільше: зі співучасті у нападі йому тепер закидають лише приховування злочину.</p>
      <p>За версією слідства, нападники Торбін і Васянович <a href="https://www.pravda.com.ua/articles/2018/11/15/7198237/">приїхали до будинку Павловського</a> після нападу і просили гроші, щоб ховатися від правоохоронців. Коштів помічник нардепа не дав, але тоді йому розповіли, що сталось з Гандзюк.</p>
      <p>У тому ж будинку Торбін і Васянович зустрічались із Левіним і теж просили коштів. Останній зрештою погодився привезти ще 2 тисячі доларів.</p>
      <p><b>Позиція захисту. </b>На момент, коли ім'я Павловського почало лунати у контексті нападу на Гандзюк, його називали посередником між замовником і виконавцями.</p>
      <p>Тоді помічник нардепа заперечував, що передавав нападникам гроші, говорив, що спілкувався зі слідчими як свідок, не збирається тікати і готовий підтверджувати свої слова на поліграфі.</p>
      <p>Павловський додавав, що не був знайомий із Гандзюк, на відміну від затриманого Сергія Торбіна:</p>
      <p><i>"Знаю його (Торбіна – УП) як народного героя України. Вони звернення писали з активістами. Допомагали їм, їхньому батальйону… купували ліки, продукти харчування, солярку"</i>.</p>
      <p>Пізніше помічник депутата визнав провину у приховуванні злочину.</p>
      <p><b>Покарання. </b>Після того, як журналісти та активісти почали пов'язувати Павловського зі справою Гандзюк, депутат Паламарчук <a href="https://www.pravda.com.ua/news/2018/11/6/7197414/">звільнив його</a> з посади свого помічника. Сам Павловський після звинувачень нібито потрапив до лікарні з гіпертонічним кризом.</p>
      <p>За тиждень, у листопаді 2018 року, Павловському оголосили підозру і спершу навіть <a href="https://www.pravda.com.ua/news/2018/11/12/7197975/">арештували</a>. Пізніше підозру пом'якшили до "приховування злочину", а самого фігуранта <a href="https://www.pravda.com.ua/news/2019/05/2/7214110/">випустили із СІЗО</a>: спочатку залишили його під домашнім арештом, а потім і взагалі <a href="https://www.pravda.com.ua/news/2019/07/30/7222261/">повністю звільнили</a>. Поки правоохоронці жаліли нібито хворого Павловського, він <a href="https://www.pravda.com.ua/news/2019/07/29/7222192/">їздив на футбольний матч</a> в Одесу.</p>
      <p>Наприкінці липня 2019 року справу Павловського <a href="https://www.pravda.com.ua/news/2019/07/30/7222343/">передали до суду</a>. Він пішов на угоду зі слідством. Батькові Гандзюк <a href="https://www.pravda.com.ua/news/2019/08/5/7222816/">про цю угоду не розповіли</a>.</p>
      <p>Затвердити угоду має суд в Одесі, однак Павловський систематично ігнорує засідання. Активісти, які на відміну від обвинуваченого приходять на засідання, кажуть, що адвокати і прокурори пояснюють відсутність Павловського знову ж таки його поганим здоров'ям та стаціонарним лікуванням. Але у самій лікарні активісти чоловіка не знайшли.</p>
      <p>У жовтні Павловський вже <a href="https://www.pravda.com.ua/news/2019/10/16/7229171/">вп'яте пропустив засідання</a>. Наступне призначене на вечір 5 листопада.</p>
      <h3>Без підозри</h3>
      <p>Батько активістки Віктор Гандзюк заявляв, що організатор вбивства співпрацював з керівниками Херсонської ОДА Андрієм Гордєєвим та Євгеном Рищуком.</p>
      <p>Цю версію також підтримували активісти, вимагаючи відставки чиновників, а Гандзюк навіть закидав президенту Петру Порошенку <a href="https://www.pravda.com.ua/news/2019/10/14/7229006/">приховування доказів</a> щодо своїх однопартійців. А журналісти <a href="https://www.pravda.com.ua/rus/news/2019/03/27/7210341/">публікували відео</a>, на якому втікач Левін розповідає, що Рищук просив за гроші "покарати" активістку.</p>
      <figure>
        <img src="https://img.pravda.com/images/doc/6/0/60ca3af-hordeev1.jpg"/>
        <figcaption>Андрій Гордєєв</figcaption>
      </figure>
      <p>
        <mark>
          <b>
            <i>Андрій Гордєєв</i>
          </b>
        </mark>
      </p>
      <p>
        <mark>
          <b>
            <i> </i>
          </b>
          <i>На момент нападу – голова Херсонської обласної державної адміністрації, ексдепутат від "БПП"</i>
        </mark>
      </p>
      <p><b>Версія слідства. </b>Попередній генпрокурор Юрій Луценко казав, що <a href="https://www.pravda.com.ua/news/2019/02/11/7206332/">доказів причетності Гордєєва</a> до злочину немає.</p>
      <p><b>Позиція захисту. </b>Звинувачення на свій бік Гордєєв називав сфабрикованими. Свій зв'язок із нападом заперечував. </p>
      <p>У квітні 2019 року голова ОДА <a href="https://www.pravda.com.ua/news/2019/04/6/7211487/">подав у відставку</a>. Того ж дня Порошенко розповів, що мав розмову з Гордєєвим і підписав його заяву. За тиждень чиновника <a href="https://www.pravda.com.ua/news/2019/04/12/7212020/">остаточно звільнили</a>.</p>
      <figure>
        <img src="https://img.pravda.com/images/doc/a/5/a53d792-ryschuk1.jpg"/>
        <figcaption>Євген Рищук</figcaption>
      </figure>
      <p>
        <mark>
          <b>
            <i>Євген Рищук</i>
          </b>
        </mark>
      </p>
      <p>
        <mark>
          <i>Депутат Херсонської облради від "БПП", на момент нападу – заступник голови Херсонської ОДА</i>
        </mark>
      </p>
      <p><b>Версія слідства. </b>Слідство перевіряло Рищука на <a href="https://www.pravda.com.ua/news/2019/02/11/7206328/">причетність до корупції</a> навколо підпалів лісу, із якою боролась Гандзюк. У ексчиновника навіть проводили <a href="https://www.pravda.com.ua/news/2019/06/19/7218534/">обшуки</a>. </p>
      <p>Однак зв'язок Рищука зі вбивством правоохоронці заперечують.</p>
      <p><i>"Ні одного факту, показу слідству не надано",</i> – говорив генпрокурор Луценко.</p>
      <p><b>Позиція захисту. </b>Обговорення своєї причетності Рищук називає політичними спекуляціями. Він обіцяв сприяти слідству і пропонував пройти <a href="https://www.pravda.com.ua/news/2019/02/11/7206310/">допит на поліграфі</a>.</p>
      <p>У лютому 2018 року Рищук через скандал попросив тимчасово відсторонити себе від обов'язків. У квітні – <a href="https://www.pravda.com.ua/news/2019/04/9/7211676/">пішов у відставку</a> з Херсонської ОДА.</p>
      <figure>
        <img src="https://img.pravda.com/images/doc/c/5/c5a5c97-odintsov1.jpg"/>
        <figcaption>Валерій Одінцов</figcaption>
      </figure>
      <p>
        <mark>
          <b>
            <i>Валерій Одінцов</i>
          </b>
        </mark>
      </p>
      <p>
        <mark>
          <i>На момент нападу – помічник депутата від "БПП" Миколи Паламарчука</i>
        </mark>
      </p>
      <p>У листопаді 2018 року, вже після смерті Катерини Гандзюк, "Українська правда" опублікувала <a href="https://www.pravda.com.ua/articles/2018/11/15/7198237/">власне розслідування</a>, в ході якого виявила нові подробиці у матеріалах справи.</p>
      <p>Зокрема, один із виконавців Володимир Васянович у своїх показах називав ще одного фігуранта, про причетність якого не заявляли публічно. Його прізвище співпадає з ім'ям ще одного помічника нардепа Паламарчука – Валерія Одінцова. Він теж міг знати про злочин, однак офіційне слідство так і не пояснило його роль, а після публікації УП прізвище Одінцова прибрали з судового реєстру.</p>
      <p>
        <i>***</i>
      </p>
      <p>
        <i>Заклики знайти і покарати вбивць Гандзюк лунали </i>
        <a href="https://www.pravda.com.ua/news/2018/08/3/7188260/">
          <i>на футбольних матчах</i>
        </a>
        <i>, святкових заходах і зустрічах з політиками. Постійна суспільна увага не дала повністю спустити </i>
        <i>справу </i>
        <i>на гальмах. Вона стала рідкісним прикладом резонансних нападів, коли підозри доходять аж до замовників.</i>
      </p>
      <p>
        <i>Однак питання до офіційного слідства залишались і донині.</i>
      </p>
      <p>
        <i>Це і перший затриманий "злочинець", яким хизувалось слідство і який виявився </i>
        <a href="https://www.pravda.com.ua/news/2018/08/22/7189915/">
          <i>невинуватим цапом-відбувайлом</i>
        </a>
        <i>. Це і один з організаторів, який утік,  можливо, </i>
        <a href="https://www.pravda.com.ua/news/2019/11/3/7230859/">
          <i>не без допомоги правоохоронців</i>
        </a>
        <i>. </i>
      </p>
      <p>
        <i>Напередодні роковин смерті Катерини Гандзюк у СБУ пообіцяли розповісти про "нові вагомі результати у справі". Чи дадуть вони нарешті повноцінну відповідь на головне питання: "Хто замовив Катю Гандзюк?".</i>
      </p>
      <p>
        <i>Соня Лукашова</i>
      </p>
      <related>
        <a href="https://www.pravda.com.ua/news/2019/11/4/7230989/"/>
        <a href="https://www.pravda.com.ua/news/2019/11/4/7230958/"/>
        <a href="https://www.eurointegration.com.ua/news/2019/11/4/7102594/"/>
      </related>
    </article>
  </body>
</html>