<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/mestni-izbori-19/2019/11/04/fotograf-sydi-kandidat-kmeta-nekov-otkradnal-snimka.428519"/>
    <meta property="og:site_name" content="Dnes.bg"/>
    <meta property="article:published_time" content="2019-11-04T14:18:00+00:00"/>
    <meta property="og:title" content="Фотограф съди кандидат-кмета Неков, откраднал снимка"/>
    <meta property="og:description" content="Поискано е обезщетение от четирицифрена сума | Dnes.bg"/>
  </head>
  <body>
    <article>
      <h1>Фотограф съди кандидат-кмета Неков, откраднал снимка</h1>
      <h2>Поискано е обезщетение от четирицифрена сума</h2>
      <address><time datetime="2019-11-04T14:18:00+00:00">04 Nov 2019, 14:18</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Фотографът Георги Марков е входирал жалба в районната прокуратура на Силистра и искова молба в окръжния съд заради непозволено използване на негова снимка в предизборната кампания за местните избори в Силистра на кандидат-кмета Момчил Неков.</p>
      <p>На пресконференция Марков заяви, че се е срещнал с Неков да уредят въпроса, но той е отказал. "Политиците трябва да дават пример на обществото", каза Марков и обясни, че снимката е направена със специална техника и обработката е отнела много време.</p>
      <p>Фотографът обясни, че не става въпрос за портретна снимка, а за фоново изображение - Неков и екипът му са поставили образа на бившия евродепутат на фона на емблематично за Силистра места, снимани от Марков.</p>
      <p>Според него авторството му е ощетено и незачетено. Фотографията на Марков е била използвана върху девет билборда на бившия евродепутат наричан от медиите "феноменът 15/15".</p>
      <p>Марков се свързал с адвокат, с който са изготвили и изпратили нотариална покана за доброволно изпълнение до Неков. В получения отговор обаче се казвало, че действията срещу него били политическа кампания с цел да провали кампанията му за кмет на Силистра.</p>
      <p>Фотографът отрече обвиненията и обясни, че е изчакал дори да приключи балотажът, за да даде гласност на случая.</p>
      <p>Снимката на Марков била използвана непозволено и от друг кандидат на местните избори, но след среща с него въпросът за правата е бил уреден, съобщава БТА.</p>
      <p>Адвокат Емил Георгиев обясни, че ако прекият извършител на деянието не е Неков, а друго лице, то това ще се установи от разследващите органи и съда. Той допълни, че поисканото обезщетение е четирицифрена сума. Снимката била взета от информационен портал за Силистра, като под нея бил описан авторът й и контакт с него.</p>
      <p>В Силистра трети мандат с малко над 52,15% печели Юлиян Найденов от ГЕРБ. Момчил Неков от БСП получи 45,63% от гласовете.<br/> </p>
    </article>
  </body>
</html>