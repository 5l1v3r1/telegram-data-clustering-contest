<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/fondacija-na-princ-charlz-za-malko-da-pokazhe-falshivi-kartini.html"/>
    <meta property="og:site_name" content="bTV Новините"/>
    <meta property="article:published_time" content="2019-11-04T14:47:00+00:00"/>
    <meta property="og:title" content="Фондация на принц Чарлз за малко да покаже фалшиви картини"/>
    <meta property="og:description" content="Организацията на престолонаследника получила 17 платна срещу наем от 134 млн. долара"/>
  </head>
  <body>
    <article>
      <h1>Фондация на принц Чарлз за малко да покаже фалшиви картини</h1>
      <h2>Организацията на престолонаследника получила 17 платна срещу наем от 134 млн. долара</h2>
      <address><time datetime="2019-11-04T14:47:00+00:00">04 Nov 2019, 14:47</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Скандал се разгоря тези дни на Острова покрай благотворителния фонд на британския престолонаследник – принц Чарлз.</p>
      <p>Причината – фондацията получила за ползване картини на известни художници, които се оказали фалшификати. Става въпрос за уж оригинални платна на Клод Моне, Пабло Пикасо, Антонис ван Дайк и Салвадор Дали, пише ТАСС.</p>
      <p>За измамата разказал пред „Дейли мейл” американският художник Тони Тетро. Същият е с излежана присъда от шест месеца за фалшифициране на произведения на изкуството.</p>
      <p>По данни на британския таблоид платната били предадени от банкрутиралия бизнесмен Джеймс Стънт. Той изпратил 17 картини в седалището на фондацията в Шотландия, като 11 от тях били създадени от фалшификатора Тетро, който решил да съобщи за станалото.</p>
      <p>„Не ми трябва нито едно от тези платна. По-добре това да бъде спряно сега, отколкото впоследствие. Съобщиха ми, че тези картини са били изпратени в резиденцията „Дъмфрис хаус”, коментира художника.</p>
      <p>Договорът за наем на „Езеро с водни лилии” на Моне, както и две произведения на Пикасо и Дали, надвишава 134 млн. долара. От благотворителната организация разказали, че картините били предоставени за ползване от Стънт за срок от десет години, но вече са върнати на собственика им.</p>
      <p>Самият Стънт отрече картините да са фалшификати, като заяви, че институт в Париж е потвърдил автентичността им. Към момента обаче оттам не са коментирали дали това е така.</p>
    </article>
  </body>
</html>