<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638110/%D8%AF%D9%88%D8%B1%D8%A7%D9%86-%D8%B7%D9%84%D8%A7%DB%8C%DB%8C-%D8%B1%D8%A7%D8%A8%D8%B7%D9%87-%D8%A8%D9%86-%D8%B2%D8%A7%DB%8C%D8%AF-%D9%88-%D8%A8%D9%86-%D8%B3%D9%84%D9%85%D8%A7%D9%86-%D8%A8%D9%87-%D9%BE%D8%A7%DB%8C%D8%A7%D9%86-%D8%B1%D8%B3%DB%8C%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T14:52:00+00:00"/>
    <meta property="og:title" content="دوران طلایی رابطه بن زاید و بن سلمان به پایان رسید"/>
    <meta property="og:description" content="تحلیلگر اردنی با بیان اینکه شواهد، مؤید تیره شدن روابط ولی‌عهد ابوظبی با ولی‌عهد سعودی بر سر جنگ یمن است، نوشت، این قضیه می‌تواند سر ..."/>
  </head>
  <body>
    <article>
      <h1>
        <a href="https://www.bultannews.com/fa/news/638110/%D8%AF%D9%88%D8%B1%D8%A7%D9%86-%D8%B7%D9%84%D8%A7%DB%8C%DB%8C-%D8%B1%D8%A7%D8%A8%D8%B7%D9%87-%D8%A8%D9%86-%D8%B2%D8%A7%DB%8C%D8%AF-%D9%88-%D8%A8%D9%86-%D8%B3%D9%84%D9%85%D8%A7%D9%86-%D8%A8%D9%87-%D9%BE%D8%A7%DB%8C%D8%A7%D9%86-%D8%B1%D8%B3%DB%8C%D8%AF">دوران طلایی رابطه بن زاید و بن سلمان به پایان رسید</a>
      </h1>
      <h2>تحلیلگر اردنی با بیان اینکه شواهد، مؤید تیره شدن روابط ولی‌عهد ابوظبی با ولی‌عهد سعودی بر سر جنگ یمن است، نوشت، این قضیه می‌تواند سر ...</h2>
      <address><time datetime="2019-11-04T14:52:00+00:00">04 Nov 2019, 14:52</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، «آیا دوران طلایی اتحاد بن زاید با بن سلمان به پایان رسید؟ چرا آنها برادران خود را برای یکدیگر فرستادند؟ ». این سوال را «فرح مرقه» روزنامه‌نگار و <b>تحلیلگر سیاسی</b> اردنی برای عنوان یادداشت منتشر شده خود در روزنامه فرامنطقه‌ای «رای الیوم» انتخاب کرد و در آن به پیش‌بینی آینده ائتلاف عربی علیه یمن در سایه تحولات جاری در این کشور پرداخت.</p>
      <p>نویسنده وضعیت ائتلاف عربی در یمن را به دنبال اعلام خبر خروج ده هزار نظامی سودانی از یمن و همچنین اعلام خبر خروج نیروهای اماراتی از عدن و تحویل این شهر به نظامیان سعودی مبهم و معما گونه توصیف کرد و گفت، برخی تحلیلگران این اتفاقات را نشانه فروپاشی ائتلاف عربی به رهبری عربستان و برخی آن را در راستای حمایت از تلاش‌های سیاسی برای حل بحران یمن می‌دانند.</p>
      <p>مرقه مواضع اخیر امارات در قبال عربستان را نشانه عدم انطباق نظر ولی‌عهدهای دو کشور درباره یمن بر خلاف سابق خواند و گفت: اگرچه امارات می‌خواهد بین موضع خود در قبال ریاض و شراکت میان «محمد بن زاید» با «محمد بن سلمان»، ولی‌عهدهای ابوظبی و ریاض فرق قائل شود.</p>
      <p>رای الیوم نوشت: بن زاید دو هفته پیش «خالد بن سلمان» برادر ولی‌عهد سعودی را برای بررسی مسائل دفاعی در ابوظبی به حضور پذیرفت. دیداری که سوال‌هایی را درباره رابطه بین دو محمد برانگیخت. بخصوص که در مقطعی، رابطه بین این دو قوی‌ترین رابطه در جهان عرب شمرده می‌شد.</p>
      <p>این روزنامه افزود: به دنبال آن در نشست اقتصادی «داووس در صحرا» هم که ریاض تحت نظارت شخص بن سلمان برگزار کرد ناظران دیدند که بن زاید ولی‌عهد ابوظبی در این نشست حاضر نبود و برادرش شاهزاده «عبد الله بن زاید» وزیر خارجه امارات را فرستاد که این موضوع گمانه زنی‌ها را درباره اینکه اتحاد راهبردی بین ولی‌عهدهای ابوظبی و ریاض حال خوبی ندارد، تقویت کرد تازه اگر نخواهیم بگوییم که این ائتلاف کاملا فروپاشیده است.</p>
      <p>نویسنده، دنباله روی سودان از امارات برای خروج از یمن را هم ناشی از نزدیکی بیشتر حاکمان جدید سودان به ابوظبی نسبت به ریاض دانست و گفت: به طور کلی اتفاقات تازه در عرصه یمن نشانه شروع فروپاشی اتحاد میان بن زاید و بن سلمان است، بخصوص که امارات مواضع خود را در قبال ایران هم تغییر داد و با اعزام هیئت‌هایی به تهران روابط خود را با ایرانی‌ها بهبود بخشید. در حالی که ریاض هنوز در مواضع خود نسبت به ایران نوسان دارد با اینکه بارها مقامات ایرانی از پیام‌های محمد بن سلمان به روحانی رئیس جمهور ایران از طریق نخست وزیر پاکستان خبر دادند.</p>
      <p>رای الیوم نوشت: به اعتقاد بسیاری، بحران امروز بسیار عمیق‌تر از صرف فروپاشی ائتلاف بین دو ولی‌عهدی است که روزی قوی‌ترین ائتلاف در منطقه شمرده می‌شد، بلکه نشانه از هم گسیختگی ائتلاف‌های بزرگ‌تر در جهان عرب است. یعنی تجزیه ائتلاف دو ولی‌عهد به ناچار به معنای تجزیه ائتلاف علیه قطر است و ناظران معتقدند قطر بخصوص اخیرا خصومت کم‌تری نسبت به امارات در رسانه‌های خود نشان می‌دهد.</p>
      <p>نویسنده در ادامه نوشت: در سایه تحولات منطقه امروز برخی پادشاهی‌ها در جهان عرب از جمله اردن و مغرب در معرض انقلاب‌های مردمی هستند یعنی نمی‌شود از بروز انقلاب‌ها در جهان عرب و حتی در میان کشورهای عربی حوزه خلیج فارس جلوگیری کرد.</p>
      <p>رای الیوم نوشت: هر چند که دو کشور امارات و عربستان همچنان تلاش می‌کنند در یک ائتلاف واحد باقی بمانند، اما ائتلاف بن سلمان-بن زاید دچار معضل اساسی شده که در سطح پیش بینی شده قابل اصلاح نیست و چه بسا به دلیل موضوع ایران، دوام این ائتلاف طولانی نباشد. یعنی فروپاشی ائتلاف ولی‌عهدهای ابوظبی و ریاض ممکن است به معنای فروپاشی یک نظام عربی واقعی در جهان عرب باشد، اما ناظران معتقدند این لزوما یک چیز منفی نیست.</p>
      <p>نویسنده تصریح کرد: امارات صرفا روابط خود با ریاض را تغییر نمی‌دهد و به نظر می‌رسد این کشور کوچک بیشتر در حضور خود در جهان عرب و حوزه‌های نفوذ خود تجدید نظر می‌کند.</p>
      <p>وی افزود: پس از اینکه امارات بارها خروج نیروهای خود از یمن را اعلام کرد، همین روزنامه رای الیوم از شاهدان شنید که ابوظبی به وضوح در حال عقب نشینی از صحنه لیبی هستند و مدتی است پشت شبه نظامیان ژنرال خلیه حفتر را رها کرده و حقوق آنها را نداده است و ارتباط خود را با رژیم‌های دیگری نظیر رژیم مصر هم کاهش داده است که این در راستای تلاش آشکار امارات برای تنظیم مجدد کارت‌هایش است.</p>
    </article>
  </body>
</html>