<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/62419094dfbc1aab/judecatorul-csj-oleg-sternioala-retinut-a-cheltuit-milioane-pe-bunuri-de-lux-dublu-fata-de-veniturile-declarate.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-04T14:29:56+00:00"/>
    <meta property="og:title" content="Judecătorul CSJ Oleg Sternioală, REȚINUT; A cheltuit milioane pe bunuri de lux, dublu față de veniturile declarate"/>
    <meta property="og:description" content="Judecătorul Curții Supreme de Justiție Oleg Sternioală a fost reținut în această după-amiază, în urma perchezițiilor efectuate de procurorii Anticorupție și ofițerii CNA la domiciliul și locul de muncă al magistratului. Sternioală a fost reținut pe un termen de 72 de ore."/>
  </head>
  <body>
    <article>
      <h1>Judecătorul CSJ Oleg Sternioală, REȚINUT; A cheltuit milioane pe bunuri de lux, dublu față de veniturile declarate</h1>
      <address><time datetime="2019-11-04T14:29:56+00:00">04 Nov 2019, 14:29</time> by <a rel="author">Jurnal.md</a></address>
      <p>
        <b>Judecătorul Curții Supreme de Justiție Oleg Sternioală a fost reținut în această după-amiază, în urma perchezițiilor efectuate de procurorii Anticorupție și ofițerii CNA la domiciliul și locul de muncă al magistratului. Sternioală a fost reținut pe un termen de 72 de ore.</b>
      </p>
      <p>Operațiunea a avut loc după ce Consiliului Superior al Magistraturii a aprobat solicitarea Procurorului General privind reținerea, aducerea silită, percheziție și arestare a judecătorului.</p>
      <p>Magistratul este cercetat într-o cauză penală pornită pe faptul spălării banilor în proporții deosebit de mari (art. 243, alin. 3, lit. b din Codul penal), caracterizată prin tăinuirea și deghizarea naturii, originii, amplasării, dispunerii, transmiterii, deplasării proprietăţii reale a bunurilor ori a drepturilor aferente de către o persoană care ştie sau trebuia să ştie că acestea constituie venituri ilicite.</p>
      <p>Temei pentru începerea urmării penale au servit investigațiile jurnalistice referitoare la averea magistratului, materialele analizei operaționale și raportul de autosesizare al procurorului.</p>
      <p>Verificările premergătoarei anchetei arată că magistratul a acumulat împreună cu membrii familiei sale venituri de circa 7 milioane de lei (pe parcursul unei perioade de referință). În aceeași perioadă, Oleg Sternioală împreună cu membrii familiei sale a cumpărat bunuri de lux în valoare de circa 13,8 milioane de lei.</p>
      <p>Bănuiala rezonabilă a organului de urmărire penală este că diferența de circa 6,7 milioane dintre veniturile și cheltuielile bănuitului constituie bunuri ilicite, care au fost tăinuite, iar natura și originea acestora este deghizată prin transcrierea dreptului de proprietate pe terțe persoane, fapt care urmează a fi demonstrat în cadrul urmării penale.</p>
    </article>
  </body>
</html>