<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/mestnite2019/kartata-na-sofija-ostava-sinja-no-s-cherven-probiv.html"/>
    <meta property="og:site_name" content="bTV Новините"/>
    <meta property="article:published_time" content="2019-11-04T14:12:00+00:00"/>
    <meta property="og:title" content="Картата на София остава „синя”, но с „червен” пробив"/>
    <meta property="og:description" content="ГЕРБ-СДС спечелиха 11, ДБ – 8, БСП са с един партиен и един подкрепен независим, а три района ще бъдат управлявани от независими кандидати"/>
  </head>
  <body>
    <article>
      <h1>Картата на София остава „синя”, но с „червен” пробив</h1>
      <h2>ГЕРБ-СДС спечелиха 11, ДБ – 8, БСП са с един партиен и един подкрепен независим, а три района ще бъдат управлявани от независими кандидати</h2>
      <address><time datetime="2019-11-04T14:12:00+00:00">04 Nov 2019, 14:12</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/04/sofia_1572862183-1.mp4"/>
      </figure>
      <p>Ясни са вече окончателните резултати за районните кметове в столицата. Кандидатите на коалицията ГЕРБ-СДС победиха на балотажите за кметските постове в 11 столични района, „Демократична България – Обединение” спечели осем района, а „БСП за България” ще има кмет в район „Изгрев” и отделно подкрепен от левицата застава начело на "Младост".</p>
      <p>В столичните райони „Кремиковци” и „Панчарево” ще управляват независими кметове.</p>
      <figure>
        <img src="https://img.bg.sof.cmestatic.com/media/images/640x/Nov2019/2112014036.jpg"/>
        <figcaption>Снимка: btvnovinite.bg</figcaption>
      </figure>
      <p>В сравнение с местните избори през 2015 г. ГЕРБ губят позиции. Тогава управляващата партия имаше 19 района, Реформаторският блок спечели четири и имаше един независим победител – Ивайло Панев в "Кремиковци".</p>
      <p>Във всичките 11 района, в които управляващата партия печели балотажа, победителите са били кметове и до сега, като в голяма част от тях – с повече от два мандата на поста.</p>
      <figure>
        <img src="https://img.bg.sof.cmestatic.com/media/images/640x/Nov2019/2112014037.jpg"/>
        <figcaption>Снимка: btvnovinite.bg</figcaption>
      </figure>
      <p>Досегашните кметовете на ГЕРБ/СДС не успяха да се преборят за нови мандати в районите „Лозенец”, „Панчарево”, „Овча купел”, „Слатина”, „Триадица”, „Студентски” и „Изгрев”.</p>
      <p>Управляващата партия в коалиция със СДС печелят в <b>район „Искър”. </b>Там в оспорвана битка досегашният кмет Ивайло Цеков (46,13%) печели срещу кандидата на БСП Борис Цветков (45,56%) с разлика от 114 гласа.</p>
      <figure>
        <img src="https://img.bg.sof.cmestatic.com/media/images/640x/Nov2019/2112014038.jpg"/>
        <figcaption>Снимка: btvnovinite.bg</figcaption>
      </figure>
      <p>В<b> Район „Подуяне” </b>балотажът също е спечелен от МК ГЕРБ (СДС) Ева Митова получи 53,07% от подкрепата на местните срещу 37,82% за кандидата на „БСП за България” Веселин Жечев. Разликата между двамата е над 3300 гласа.</p>
      <figure>
        <img src="https://img.bg.sof.cmestatic.com/media/images/640x/Nov2019/2112014039.jpg"/>
        <figcaption>Снимка: btvnovinite.bg</figcaption>
      </figure>
      <p>Досегашният кмет на <b>район „Нови Искър”</b> Даниела Райчева от МК ГЕРБ (СДС) беше преизбрана с 55,97% подкрепа. Това ще бъде трети мандат за нея. Опонентът ѝ Владислав Владимиров от МК „Движение България на гражданите” получи 39,6% от гласовете.</p>
      <p>МК ГЕРБ (СДС) получиха повече подкрепа и в <b>район „Витоша” . </b>С 50,47<b>% подкрепа и с над 2000 гласа повече спечели </b>Теодор Петков, който победи Христо Вълчанов от „Демократична България - Обединение”.</p>
      <figure>
        <img src="https://img.bg.sof.cmestatic.com/media/images/640x/Nov2019/2112014042.jpg"/>
        <figcaption>Снимка: btvnovinite.bg</figcaption>
      </figure>
      <p>Балотажът в<b> район „Люлин” беше спечелен </b>от досегашния кмет Милко Младенов (49,51%), подкрепен от МК ГЕРБ (СДС). Кандидатът на БСП за България Мая Александрова получи 42,73% от гласовете.</p>
      <p>Досегашният кмет на<b> район „Сердика”</b> Тодор Кръстев от МК ГЕРБ (СДС) убедително спечели балотажа<b>. </b>Той получи 7247 и 53,24% срещу кандидата на БСП за България Янко Янков, който взе 36,6% подкрепа.</p>
      <figure>
        <img src="https://img.bg.sof.cmestatic.com/media/images/640x/Nov2019/2112014045.jpg"/>
        <figcaption>Снимка: btvnovinite.bg</figcaption>
      </figure>
      <p>Управляващите постигат победа и в <b>Район „Възраждане”</b>. Техният кандидат Савина Савова спечели 46,81% подкрепа срещу представителя на „Демократична България – Обединение” Васил Кънев (43,6%). Така Савова се пребори да управлява отново.</p>
      <p><b>В Район „Надежда” </b>също победи досегашен кмет от ГЕРБ<b> – </b>Димитър Димов (51,63%) спечели с над 2000 гласа разлика срещу опонента си от „БСП за България” Стоян Цветков (39,09%).</p>
      <p>На Георги Томов (41,36%) от „БСП за България” не му достигнаха малко над 1000 гласа, за да победи досегашния кмет на <b>Район „Илинден”.</b> Иван Божилов (50,22%) ще управлява за трети мандат.</p>
      <p>В <b>Район „Красна поляна” победител е досегашният кмет </b>Иван Чакъров (47,47%) от МК ГЕРБ (СДС) срещу независимия кандидат Георги Миланов (44,23%). Чакъров управлява столичния район над 20 години.</p>
      <p>Досегашният кмет на <b>Район „Връбница” </b>Младен Младенов (48,42%) МК ГЕРБ (СДС) беше преизбран за нов мандат. Той победи опонента си от „БСП за България” Владимир Петров (42,78%) с близо 800 гласа разлика.</p>
      <figure>
        <img src="https://img.bg.sof.cmestatic.com/media/images/640x/Nov2019/2112014040.jpg"/>
        <figcaption>Снимка: btvnovinite.bg</figcaption>
      </figure>
      <p>Досегашният кмет на <b>Район „Лозенец”</b> Любомир Дреков (56,85%) от МК ГЕРБ(СДС) не успя да се пребори за нов мандат. Константин Павлов-Комитата (34,6%) от „Демократична България – Обединение” получи над 4000 гласа повече.</p>
      <p>В <b>Район „Оборище” </b>Николай Александров от „Демократична България – Обединение” получи  50,92% подкрепа и победи кандидата на МК ГЕРБ (СДС) Петър Митев (39,17%)</p>
      <p>Местната коалиция ГЕРБ (СДС) не успяха и в <b>Район „Младост”. </b>Мария Илиева (38,67%) загуби балотажа срещу независимия кандидат Стефан Стефанов (55,55%). Стефанов беше главен архитект на района по времето, когато Десислава Иванчева беше кмет. БСП го подкрепи за местните избори.</p>
      <p>И в<b> Район „Панчарево” спечели </b>независим кандидат<b>. </b>Николай Гюров (62,57%) победи на балотажа досегашния кмет Димитър Сичанов от МК ГЕРБ (СДС) (33,18%)</p>
      <figure>
        <img src="https://img.bg.sof.cmestatic.com/media/images/640x/Nov2019/2112014051.jpg"/>
        <figcaption>Снимка: btvnovinite.bg</figcaption>
      </figure>
      <p>Ангел Стефанов от „Демократична България - Обединение” победи в <b>Район „Овча купел” </b>с 55,62% подкрепа. Христина Семерджиева, която управляваше от 2007 г. взе 36,85% от гласовете.</p>
      <p>Досегашният управник на<b> Район „Красно село” </b>Христо Апостолов (39,33%) от МК ГЕРБ(СДС) загуби кметския стол. Росина Станиславова от „Демократична България - Обединение” взе 50,34% подкрепа.</p>
      <p>„Демократична България – Обединение” побеждава и в <b>Район „Слатина”. </b>Георги Илиев (51,62%) с близо 3000 гласа повече спечели срещу Наталия Стоянов (40,13%) от МК ГЕРБ (СДС).</p>
      <p>Досегашният кмет на<b> Район „Триадица”</b> Николай Терзиев (35,41%) МК ГЕРБ (СДС) не беше преизбран за нов мандат. Той загуби битката от Димитър Божилов (54,10%), подкрепен от „Демократична България - Обединение”.</p>
      <figure>
        <img src="https://img.bg.sof.cmestatic.com/media/images/640x/Nov2019/2112014055.jpg"/>
        <figcaption>Снимка: btvnovinite.bg</figcaption>
      </figure>
      <p>Досегашният кмет <b>на Район „Студентски” </b>Димитър Дилчев (40,24%) от МК ГЕРБ (СДС) също не успя да се пребори за нов мандат. С над 1000 гласа повече той беше победен от Петко Горанов (50,77%) от „Демократична България – Обединение”</p>
      <p>Бившият министър на икономиката, енергетиката и туризма от правителството на ГЕРБ, избрано през юли 2009 г. – Трайчо Трайков от „Демократична България – Обединение” спечели <b>Район „Средец” с </b>54,21% подкрепа срещу Любомир Ковачев от МК ГЕРБ (СДС), който спечели 34,57%.</p>
      <p>„БСП за България” спечели с партийна кандидатура само един столичен<b> район – „Изгрев”. </b>Кандидатът им Делян Георгиев получи 51,32% подкрепа, а опонентът му от МК ГЕРБ (СДС) Цветомир Жеков – 39,76%.</p>
    </article>
  </body>
</html>