<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980813122.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-04T14:26:00+00:00"/>
    <meta property="og:title" content="گازدهی زنجیره ماشین‌های میانی IR۶ در سایت نظنز"/>
    <meta property="og:description" content="به گزارش ایسنا،‌ علی اکبر صالحی در مراسم راه اندازی و رونمایی زنجیره 30 تایی ماشین‌های IR6 در سایت هسته‌ای نطنز اظهار کرد: تقارن افتتاحیه با روز مبارزه با استکبار را به فال نیک می‌گیریم و این نشان می‌دهد خون شهدای ما پایمال نشده و متخصصان غیور و شجاع سازمان انرژی اتمی در این فرآیند پر چالشی که اکنون با دنیای غرب و استکبار داریم به زیبایی شاهد خواهید بود که نشان دادند راه بزرگان و شهدای هسته‌ای را ادامه دادند و هیچ گاه این حرکت با کندی و ایستایی رو به رو نبوده است. "/>
  </head>
  <body>
    <article>
      <h1>گازدهی زنجیره ماشین‌های میانی IR۶ در سایت نظنز</h1>
      <address>
        <time datetime="2019-11-04T14:26:00+00:00">04 Nov 2019, 14:26</time>
      </address>
      <p>در مراسمی با حضور علی اکبر صالحی رئیس سازمان انرژی اتمی از راه اندازی و گازدهی زنجیره ماشین‌های میانی IR۶ در سایت هسته‌ای نظنر رونمایی شد.</p>
      <p>به گزارش ایسنا،‌ علی اکبر صالحی در مراسم راه اندازی و رونمایی زنجیره 30 تایی ماشین‌های IR6 در سایت هسته‌ای نطنز اظهار کرد: تقارن افتتاحیه با روز مبارزه با استکبار را به فال نیک می‌گیریم و این نشان می‌دهد خون شهدای ما پایمال نشده و متخصصان غیور و شجاع سازمان انرژی اتمی در این فرآیند پر چالشی که اکنون با دنیای غرب و استکبار داریم به زیبایی شاهد خواهید بود که نشان دادند راه بزرگان و شهدای هسته‌ای را ادامه دادند و هیچ گاه این حرکت با کندی و ایستایی رو به رو نبوده است. </p>
      <p>وی در تشریح فعالیت زنجیره 30 تایی ماشین‌های IR6 گفت: اینجا مجموعه‌ای تحت عنوان S8 است که سانتریفیوژهایی را که تحت تست قرار می‌گیرند را ابتدا در این محل می آورند  و تثبیت‌های مکانیکی و تست‌های فرآیندی را انجام می‌دهند در واقع اینجا محل تست آزمایش و تحقیق و توسعه است. </p>
      <p>صالحی افزود: تعداد سانتریفیوژهایی که در دو ماه در این محل نصب کردند 15 سانتریفیوژ نسل جدید است که یک دستاورد عظیمی است و ملت بزرگوار ایران به این ترتیب متوجه می‌شوند که عزیزان ما در سازمان انرژی اتمی همواره فعال بوده‌اند، هیچ‌گاه فعالیت‌های سازمان انرژی اتمی با کندی رو به رو نبوده و متوقف نشده بود، اگر چنین بود که نمی‌توانستیم در عرض دو ماه بیش از 2660 سو به ظرفیت سویی که الان داریم یعنی 6 هزار سو اضافه کنیم، در واقع الان مقدار سو ما به 8660 سو رسیده است. </p>
      <p>رئیس سازمان انرژی اتمی در ادامه اظهار کرد: تولید اورانیوم ما هم که قبل از گام سوم 450 گرم در روز بوده اکنون به بیش از 5 هزار گرم در روز رسیده یعنی 10 برابر شده است. این فقط در فاصله دو ماه بوده، عزیزان ما شبانه روز کار کردند در ایام محرم و صفر فعال بودند،‌ عاشورا و اربعین‌شان اینجا بود و این‌ها ادامه دهنده راه ابا عبدالله در برپایی پرچم اسلام بودند در کشوری که ام القرای اسلام است در این چالش علمی به این زیبایی درخشیدند. </p>
      <p>صالحی ابراز کرد:‌وظیفه خود می‌دانم از تک تک عزیزانی که در سازمان انرژی اتمی مشغول به کار هستند که حدود 15 هزا ر پرسنل از دربان تا مهندسین و این‌هایی که سربازان گمنام هستند تشکر و قدردانی کنم که چقدر زیبا توانستند کار بزرگی را انجام دهند. </p>
      <p>وی همچنین بیان کرد: امروز سه افتتاحیه به صورت نمادین داریم که یکی از آن‌ها  زنجیره میانی 30 تایی IR6  است که پیش از این زنجیره 20 تایی را در 20 فروردین نصب کرده بودیم و یک زنجیره 10 تایی هم داشتیم، بنابراین الان تعداد ماشین‌های IR6 به 60 تا ماشین رسیده که هر کدام 10 سو و در مجموع 600 سو به تنهایی به ظرفیت موجود اضافه کردند. </p>
      <p>رئیس سازمان انرژی اتمی خاطر نشان کرد: قرار نبود زنجیره 30 تایی را اکنون راه اندازی کنیم،  قرار بود بعد از این که کارها را در زنجیره 20 تایی به سرانجام میرسانیم سه چهار سال بعد این کار انجام شود، اما در یک چالش سیاسی قرار گرفتیم و دستور مقامات ارشد کشور این بود که این چالش را حتما به نمایش بگذاریم، که توان و اراده جمهوری اسلامی ایران آن چنان است که اراده کنند به فوریت آن‌ها را عملیاتی می‌کنند و این کاری که همکاران ما انجام دادند را بزرگان این فناوری و نخبگان می‌دانند که چه کار بزرگی انجام شده است.</p>
      <p>صالحی یادآور شد:‌ راه اندازی ماشین‌های دیگر نیز داریم که در پرسش و پاسخ درباره آن ها خواهم گفت. </p>
      <p>قرار است صالحی بعد از ظهر امروز(دوشنبه) در نشستی خبری در نطنز به سوالات خبرنگاران پاسخ دهد.</p>
    </article>
  </body>
</html>