<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980813118.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-04T14:20:00+00:00"/>
    <meta property="og:title" content="واکنش عراق به حمله به کنسولگری ایران در کربلا"/>
    <meta property="og:description" content="به گزارش فارس، وزارت خارجه عراق به حوادث شامگاه گذشته در کنسولگری جمهوری اسلامی ایران در کربلا واکنش نشان داد."/>
  </head>
  <body>
    <article>
      <h1>واکنش عراق به حمله به کنسولگری ایران در کربلا</h1>
      <address>
        <time datetime="2019-11-04T14:20:00+00:00">04 Nov 2019, 14:20</time>
      </address>
      <p>وزارت خارجه عراق تأکید کرد که حوادث رخ داده در کنسولگری ایران در کربلا باعث نخواهد شد که در روابط دوستانه و حسن همجوری بین دو کشور همسایه خللی ایجاد شود.</p>
      <p>به گزارش فارس، وزارت خارجه عراق به حوادث شامگاه گذشته در کنسولگری جمهوری اسلامی ایران در کربلا واکنش نشان داد.</p>
      <p>وزارت خارجه عراق ضمن محکومیت حمله به کنسولگری ایران در کربلا، تأکید کرد که هیئت‌های دیپلماتیک، خط قرمز بغداد هستند.</p>
      <p>پایگاه خبری «بغداد الیوم» ضمن انتشار بیانیه‌ وزارت خارجه عراق، به نقل از این نهاد گزارش داد که بغداد تعهد خود را نسبت به هیئت‌های دیپلماتیک اعلام می‌کند و این مسئله، بر اساس توافقنامه وین در روابط دیپلماتیک است.</p>
      <p>بغداد ضمن تأکید بر لزوم در معرض خطر قرار نگرفتن امنیت هیئت‌های دیپلماتیک خارجی در عراق، تصریح کرد که امنیت هیئت‌ها و کنسولگری‌ها، «خط قرمزی است که نمی‌توان از آن عبور کرد».</p>
      <p>در این بیانیه تأکید شد که مسئولان امنیتی، اقدامات لازم را انجام داده‌اند تا به امنیت این هیئت‌ها، هیچ آسیبی وارد نشود.</p>
      <p>بغداد در پایان تصریح کرد که «چنین اقداماتی در روابط دوستانه و حسن همجوری بین دو کشور همسایه، هیچ تأثیری نخواهد گذاشت».</p>
      <p>این در حالی است که تعدادی از اغتشاشگران شامگاه یکشنبه (روز گذشته) در شهر مقدس کربلا و در اطراف کنسولگری ایران در این شهر دست به تحرکاتی علیه کنسولگری زدند.</p>
      <p>براساس برخی تصاویر منتشر شده در فضای مجازی، شماری آشوبگر در اطراف کنسولگری ایران در کربلا حاضر شدند و ضمن سنگ‌پرانی به ساختمان این کنسولگری، اقدام به پایین کشیدن پرچم ایران کردند.</p>
      <p>فرماندهی پلیس کربلا نیز اعلام کرد که اوضاع در اطراف کنسولگری جمهوری اسلامی ایران در کربلا تحت کنترل است.</p>
      <p>گروه حمله‌کننده به کنسولگری جمهوری اسلامی ایران در کربلا، از پیروان فرقه صرخی (از مدعیان دروغین و وابسته به سرویس‌های بیگانه) بودند که از استان‌های بابل و الدیوانیه به کربلا منتقل شدند.</p>
      <p>سرکنسول ایران در کربلا اما نیمه شب گذشته تاکید کرد که اوضاع آرام شده و شرایط تحت کنترل است.</p>
    </article>
  </body>
</html>