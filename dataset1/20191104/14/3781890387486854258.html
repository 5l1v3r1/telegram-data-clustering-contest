<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/740005"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T14:57:00+00:00"/>
    <meta property="og:title" content="วิสามัญได้ทันทีถ้าคิดสู้! 'แก๊งแหกคุก'พยายามฆ่าตร.ศาล"/>
    <meta property="og:description" content="มีคำสั่งด่วนให้ชุดคลี่คลายคดี จับตาย'แก๊งแหกคุก'ได้ทันทีหากคิดขัดขืนต่อสู้ เหตุมีทั้งมีดทั้งปืน เร่งขอหมายจับข้อหาพยายามฆ่า 'ผู้กองประจำศาล'"/>
  </head>
  <body>
    <article>
      <h1>วิสามัญได้ทันทีถ้าคิดสู้! 'แก๊งแหกคุก'พยายามฆ่าตร.ศาล</h1>
      <address>
        <time datetime="2019-11-04T14:57:00+00:00">04 Nov 2019, 14:57</time>
      </address>
      <p>
        <b>มีคำสั่งด่วนให้ชุดคลี่คลายคดี จับตาย'แก๊งแหกคุก'ได้ทันทีหากคิดขัดขืนต่อสู้ เหตุมีทั้งมีดทั้งปืน เร่งขอหมายจับข้อหาพยายามฆ่า "ผู้กองประจำศาล"</b>
      </p>
      <p>กรณี 3 ผู้ถูกคุมขังในคดียาเสพติดคือ 1.นายบาร์ต อาเลน เฮลมัส สัญชาติอเมริกัน 2. น.ส.สิรินภา วิเศษฤทธิ์ ภรรยานายบาร์ต เเละ3.นายหน่อย หรือต้น นิลเทศ ใช้มีดแทง ร.ต.อ.ธนะเมศฐ์ โพธิพันธ์ รอง สวป.สภ.สัตหีบ ช่วยราชการดูแลศาลจังหวัดพัทยา ก่อนจะชักปืนยิงขู่เปิดทางขึ้นรถกระบะอีซูซุหลบหนีไป<br/><br/>ความคืบหน้าเมื่อวันที่ 4 พ.ย. พล.ต.ต.ประการ ประจง ผบก.ภ.จว.ชลบุรี พร้อมด้วย พฐ.ชลบุรี ได้เดินทางมาตรวจสอบที่เกิดเหตุและเปิดเผยว่า ขณะนี้ได้ตั้งคณะกรรมการตรวจสอบข้อเท็จเกี่ยวกับเรื่องนี้แล้ว โดยหลังเกิดเหตุได้ประสานให้เจ้าหน้าที่ตำรวจในพื้นที่จังหวัดชลบุรีและตามแนวเขตชายแดนตั้งจุดตรวจจุดสกัดทุกเส้นทางการหลบหนี รวมทั้งการตรวจสอบกล้องวงจรปิดตามเส้นทางที่คาดว่าคนร้ายจะใช้หลบหนี เพื่อหาเบาะแสของคนร้ายให้ได้มากที่สุด เบื้องต้นทราบเพียงว่าเป็นรถอีซูซุ สีบรอนซ์เงิน ไม่ทราบหมายเลขทะเบียน หากการสืบสวนพบว่าผู้ใดให้ความช่วยเหลือจะถูกดำเนินคดีตามกฏหมายด้วยเช่นกัน</p>
      <figure>
        <img src="https://www.dailynews.co.th/admin/upload/20191104/news_koJrmtkkjY215709_533.jpg?v=20191105076?v=5610"/>
      </figure>
      <p>เช่นเดียวกับ พล.ต.ต.ธีรพล จินดาหลวง รอง ผบช.ภ.2 ก็ให้ข้อมูลเพิ่มเติมว่า ตอนนี้สามารถสอบปากคำพยานได้แล้วรวม 7 ปาก กำลังนำมารวบรวมเพื่อหาเบาะแสในการไล่ล่า นอกจากนี้ยังเร่งให้พนักงานสอบสวนยื่นขออนุมัติหมายจับในข้อหาร่วมกันพยายามฆ่าอีก 1 กระทงด้วย<br/><br/>ขณะเดียวกันผู้บังคับบัญชายังมีคำสั่งด่วนให้เจ้าหน้าที่ชุดคลี่คลายคดีต้องทำงานกันอย่างระมัดระวังมากที่สุด เนื่องจาก "แก๊งแหกคุก" มีอาวุธอันตรายทั้งปืนและมีด เมื่อสืบทราบและพบเจอตัวให้ปฏิบัติตามขั้นตอน หากมีการขัดขืนและต่อสู้ประสงค์ถึงชีวิตเจ้าหน้าที่ ก็ให้สามารถวิสามัญได้ทันทีแต่ต้องเป็นไปตามยุทธวิธีการจับกุมคนร้ายอุกฉกรรจ์.<br/><br/><br/><b>ข่าวที่เกี่ยวข้อง...<br/><a href="https://www.dailynews.co.th/crime/739987">เปิดคลิปนาทีชีวิตตร.ถูกแทง-ยิงซ้ำคาห้องขังศาลพัทยา</a><br/><br/><a href="https://www.dailynews.co.th/crime/739990">เปิดอีกคลิปนาที 3 ผู้ต้องขังใช้ปืนจี้เจ้าหน้าที่ศาลก่อนหนี</a></b></p>
    </article>
  </body>
</html>