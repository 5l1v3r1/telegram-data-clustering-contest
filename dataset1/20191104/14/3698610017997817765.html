<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/cherez-obmezhene-chislo-slidchih-sprava-maydanu-mozhe-zavisnuti-truba-328421_.html"/>
    <meta property="og:site_name" content="DT.ua"/>
    <meta property="article:published_time" content="2019-11-04T14:36:00+00:00"/>
    <meta property="og:title" content="Через обмежене число слідчих &quot;справа Майдану&quot; може зависнути — Труба"/>
    <meta property="og:description" content="ДБР має перебрати розслідування на себе до 20 листопада.  "/>
  </head>
  <body>
    <article>
      <h1>Через обмежене число слідчих "справа Майдану" може зависнути — Труба</h1>
      <h2>ДБР має перебрати розслідування на себе до 20 листопада.  </h2>
      <address>
        <time datetime="2019-11-04T14:36:00+00:00">04 Nov 2019, 14:36</time>
      </address>
      <p>Генеральна прокуратура України до 20 листопада повинна передати всі <a href="https://dt.ua/POLITICS/genprokuror-priznachiv-glavu-departamentu-u-spravah-maydanu-327791_.html"><b>матеріали розслідування "справ Майдану"</b></a> Державному бюро розслідувань, однак останньому може не вистарчити слідчих для такого об'ємного розслідування, повідомив директор ДБР Роман Труба.</p>
      <p>"З 20 листопада у ГПУ залишається лише функція процесуального керівництва. Усі незавершені провадження будуть передані іншим правоохоронним органам, у тому числі – ДБР. Серед них – 5 тисяч томів матеріалів "справ Майдану", які нові слідчі мають дослідити з самого початку. 5 років розслідувань", - написав він у своєму Telegram-каналі.</p>
      <p>Він додав, що проблема полягає у тому, що в ДБР не вистарчає слідчих навіть на ті провадження, які бюро розслідує зараз, оскільки кількість працівників ДБР обмежена законом.</p>
      <p>"Що буде, коли ми отримаємо тисячі томів нових проваджень – спрогнозувати не важко. Унеможливити катастрофу можна, якщо Верховна Рада у стислі терміни ухвалить зміни до Закону про ДБР, якими: скасує граничну чисельність наших працівників та спростить процедуру прийняття на роботу для окремих слідчих ГПУ", - додав Труба.</p>
      <p>Раніше Генеральна прокуратура та Державне бюро розслідувань <a href="https://dt.ua/UKRAINE/gpu-ta-dbr-domovilisya-pro-umov-peredachi-sprav-maydanu-327898_.html"><b>домовилися про передачу бюро справ Майдану</b></a>. Зокрема у бюро буде створено окремий підрозділ, який працюватиме над розслідуванням злочинів проти учасників Революції Гідності.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>