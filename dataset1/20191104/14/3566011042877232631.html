<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544765.html/%D9%87%D8%B1-%D8%B1%D9%88%D8%B2-%D8%B4%D8%A7%D9%87%D8%AF-%D9%81%D8%B1%D9%88%D9%BE%D8%A7%D8%B4%DB%8C-%D8%A2%D9%85%D8%B1%DB%8C%DA%A9%D8%A7-%D9%87%D8%B3%D8%AA%DB%8C%D9%85--%D8%AF%D8%B3%D8%AA-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D9%81%D8%AA%D9%86%D9%87-%D8%B9%D8%B1%D8%A7%D9%82-%D9%88-%D9%84%D8%A8%D9%86%D8%A7%D9%86-%D8%B1%D9%88-%D9%85%DB%8C-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-04T14:05:00+00:00"/>
    <meta property="og:title" content="هر روز شاهد فروپاشی آمریکا هستیم/ دست آمریکا در فتنه عراق و لبنان رو می‌شود"/>
    <meta property="og:description" content="رئیس سابق سازمان حج و زیارت گفت: امروز آمریکای جنایتکار یک فتنه جدیدی را در عراق و لبنان به راه انداخته و به زودی حضور او در این فتنه رو خواهد شد."/>
  </head>
  <body>
    <article>
      <h1>هر روز شاهد فروپاشی آمریکا هستیم/ دست آمریکا در فتنه عراق و لبنان رو می‌شود</h1>
      <h2>رئیس سابق سازمان حج و زیارت:</h2>
      <address>
        <time datetime="2019-11-04T14:05:00+00:00">04 Nov 2019, 14:05</time>
      </address>
      <p>رئیس سابق سازمان حج و زیارت گفت: امروز آمریکای جنایتکار یک فتنه جدیدی را در عراق و لبنان به راه انداخته و به زودی حضور او در این فتنه رو خواهد شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <b><a href="http://www.khavarestan.ir/">خاورستان</a></b>، سعید اوحدی رئیس سابق سازمان حج و زیارت کشور صبح امروز در مراسم راهپیمایی ۱۳ آبان در بیرجند با تبریک میلاد پیامبر (ص) و هفته وحدت، اظهار کرد: بعد از گذشت ۴۰ سال از پیروزی انقلاب اسلامی، راهپیمایی ۱۳ آبان برگزار می‌شود و بر آن اصرار داریم و هر ساله باشکوه‌تر از گذشته برگزار می‌شود.</p>
      <p> </p>
      <p>وی به شعار راهپیمایی امسال اشاره کرد و افزود: این شعار حاکی از این است که آمریکا رو به افول و فروپاشی است.</p>
      <p> </p>
      <p>رئیس سابق سازمان حج و زیارت گفت: اگر بخواهیم تبیین درستی از ۱۳ آبان داشته باشیم باید گذری به سخنان امام راحل(ره) در ۴ آبان داشته باشیم که به پیروزی ۱۳ آبان منتهی شد.</p>
      <p> </p>
      <p>اوحدی به حاکمیت‌های دوقطبی اشاره کرد و افزود: در تقسیم‌بندی‌های دوقطبی، منطقه خاورمیانه را به دلیل ظرفیت بالایی که دارد، در اختیار آمریکا قرار دادند چراکه اسرائیلی‌ها و همراهانشان در این منطقه بودند.</p>
      <p> </p>
      <p>وی افزود: در سال ۴۳ قانون کاپیتولاسیون را تصویب کردند و امام(ره) در مقابل این خیانت بزرگی که به قرآن شد، آن سخنرانی تاریخی خود را انجام دادند.</p>
      <p> </p>
      <p>رئیس سابق سازمان حج و زیارت به سخنان امام خمینی(ره) اشاره کرد و افزود: امام خمینی(ره) دشمن‌شناسی بالایی داشتند.</p>
      <p> </p>
      <p>اوحدی گفت: ۱۳ آبان ۴۳ نقطه عطفی بر آرمان‌های انقلاب اسلامی شد چراکه این روز با تبعید و به شهادت رساندن بزرگان اسلام همراه بود.</p>
      <p> </p>
      <p>وی تصریح کرد: ۱۳ آبان ۵۷ شاهد قتل و عام و به خون کشیدن دانش‌آموزانی بودیم که به امام خود لبیک گفته بودند و اگر امروز بیش از ۳۶ هزار شهید دانش آموزان داریم، نقطه عطفی بر تظاهرات دانش آموزی در سال ۵۷ بوده است.</p>
      <p> </p>
      <p>رئیس سابق سازمان حج و زیارت افزود: تسخیر لانه جاسوسی آمریکا در 13 آبان 1358 که امام خمینی(ره) از آن به عنوان انقلاب بزرگتر یاد کردند، نقطه عطفی در مبارزه با استکبار جهانی بود.</p>
      <p> </p>
      <p>اوحدی خطاب به مردم خراسان جنوبی گفت: شما سند افتخاری دارید که سایر نقاط کشور ندارند و آن شکست آمریکا در صحرای طبس است و به طور یقین اولین شکست نظامی آمریکا در خراسان جنوبی و طبس رقم خورد.</p>
      <p> </p>
      <p>وی افزود: آمریکا بعد از شکست در طبس از داخل کشور و جریان نفوذ ناامید شد و جنگ تحمیلی را به راه انداخت.</p>
      <p> </p>
      <p>رئیس سابق سازمان حج و زیارت گفت: امروز آمریکا در بدترین شرایط قرار دارد و افول آمریکا فقط یک شعار نیست بلکه آمریکا با ۲۳ هزار میلیارد دلار بدهی مالی در بدترین شرایط اقتصادی قرار دارد.</p>
      <p> </p>
      <p>اوحدی افزود: امروز منفورترین چهره در میان مردم جهان رئیس جمهور آمریکا است و امسال آمریکا ۸۰۰ میلیارد دلار کسری بودجه دارد و بیش از ۶۰ میلیون فقیر در آمریکا زندگی می‌کنند.</p>
      <p> </p>
      <p>وی به سخنان روز گذشته مقام معظم رهبری مبنی بر این‌که امروز به برکت خون شهدا و وحدت شما مردم، جمهوری اسلامی در جهان در بهترین وضعیت قرار دارد، اشاره کرد و افزود: امروز به برکت خون شهدا پیشرفته‌ترین پهپاد آمریکایی را می‌زنیم و آمریکا هیچ غلطی نمی‌تواند بکند.</p>
      <p> </p>
      <p>رئیس سابق سازمان حج و زیارت اظهار کرد: رئیس جمهور آمریکا سال گذشته گفت ملت ایران جشن چهلمین سالگرد انقلاب خود را نخواهد گرفت اما به کوری او دیدیم که برگزار شد و امسال نیز شعار مرگ بر آمریکا را بلند تکرار می‌کنیم.</p>
      <p> </p>
      <p>اوحدی گفت: امروز ایران یکی از ۴ کشور برتر تولید هواپیماهای بدون سرنشین است.</p>
      <p> </p>
      <p>وی افزود: امروز شاهد هستیم محور مقاومت و مردم یمن با موشک تولید خود، بزرگترین پالایشگاه عربستان را هدف قرار دادند و سعودی‌ها و آمریکا نتوانستند هیچ غلطی بکنند.</p>
      <p> </p>
      <p>رئیس سابق سازمان حج و زیارت با بیان این‌که بیش از هزاران کودک یمنی در این سال‌ها بدون هیچ گناهی کشته شدند تصریح کرد: نابودی قسمت‌هایی از بزرگترین پالایشگاه عربستان، پاسخ خداوند به متجاوزان است.</p>
      <p> </p>
      <p>اوحدی گفت: اگر آن روز وظیفه دانش‌آموزان تسحیر لانه جاسوسی بود، امروز وظیفه دانش‌آموزان ما شرکت در راهپیمایی و حضور جوانان ما در دفاع از حرم آل‌الله است.</p>
      <p> </p>
      <p>وی یادآور شد: هر روز شاهد فروپاشی آمریکا و خروج از سازمان‌ها و توافق‌ها هستیم اما ایران با اقتدار در بسیاری از سازمان‌ها و سخنرانی‌ها شرکت می‌کند.</p>
      <p> </p>
      <p>رئیس سابق سازمان حج و زیارت گفت: امروز آمریکای جنایتکار یک فتنه جدیدی را در عراق و لبنان به راه انداخته و به زودی حضور او در این فتنه رو خواهد شد.</p>
      <p> </p>
      <p>اوحدی تصریح کرد: توصیه ما به عراقی‌ها این است که مواظب و هوشیار باشید که توطئه‌های آمریکا همان‌طور که بعد از انقلاب ما بود، برای انقلاب شما هم خواهد بود.</p>
      <p> </p>
      <p>وی گفت: مقام معظم رهبری بیانیه گام دوم انقلاب را برای رسیدن به قله‌های پیروزی بیان کردند و امروز باید با آرمان‌های مقام معظم رهبری بیعت کنیم.</p>
      <p> </p>
      <p>رئیس سابق سازمان حج و زیارت یادآور شد: دولت متعهد با بهره‌گیری از جوانان متعهد و با ایمان در توسعه کشور و پیشرفت ایران اسلامی همراه خواهد بود.</p>
      <p> </p>
      <p>انتهای پیام/</p>
    </article>
  </body>
</html>