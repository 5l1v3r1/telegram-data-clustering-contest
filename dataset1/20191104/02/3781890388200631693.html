<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/739871"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T02:17:00+00:00"/>
    <meta property="og:title" content="โปลิศมืด8ด้าน! ไร้เบาะแสโจรควงปืนชิงเงินโลตัส4.7แสน"/>
    <meta property="og:description" content="'ตำรวจท่าชนะ' สอบปากคำพนักงานโลตัสเอ็กซ์เพรสนานกว่า 16 ชม. แต่ยังไม่พบพิรุธ หรือเกี่ยวข้องกับพฤติการณ์คนร้ายที่ใช้ปืนจี้ชิงเงินกว่า 4.7 แสนบาท ขณะที่ฝ่ายสืบจังหวัดสุราษฎร์ธานี นำตัวผู้ต้องสงสัย รูปร่างใกล้เคียงคนร้ายมาสอบอีก แต่ก็ไม่เกี่ยวข้องแต่อย่างใด"/>
  </head>
  <body>
    <article>
      <h1>โปลิศมืด8ด้าน! ไร้เบาะแสโจรควงปืนชิงเงินโลตัส4.7แสน</h1>
      <address>
        <time datetime="2019-11-04T02:17:00+00:00">04 Nov 2019, 02:17</time>
      </address>
      <p>
        <b>"ตำรวจท่าชนะ" สอบปากคำพนักงานโลตัสเอ็กซ์เพรสนานกว่า 16 ชม. แต่ยังไม่พบพิรุธ หรือเกี่ยวข้องกับพฤติการณ์คนร้ายที่ใช้ปืนจี้ชิงเงินกว่า 4.7 แสนบาท ขณะที่ฝ่ายสืบจังหวัดสุราษฎร์ธานี นำตัวผู้ต้องสงสัย รูปร่างใกล้เคียงคนร้ายมาสอบอีก แต่ก็ไม่เกี่ยวข้องแต่อย่างใด</b>
      </p>
      <p>จากกรณี มีคนร้ายใช้อาวุธปืนจี้พนักงานหญิงที่ร้านสะดวกซื้อโลตัสเอ็กซ์เพรส สาขาตลาดท่าชนะ เลขที่ 96 หมู่ที่ 4 ถนนรถไฟ เขตเทศบาลตำบลท่าชนะ อ.ท่าชนะ จ.สุราษฎร์ธานี ก่อนชิงเอาเงินสดไปประมาณ 470,000 บาท จากตู้เซฟ เหตุเกิดเมื่อเวลา 00.48 น.วันที่ 3 พ.ย.ที่ผ่านมา ความคืบหน้าเกี่ยวกับเรื่องนี้ เมื่อวันที่ 4 พ.ย. แหล่งข่าวฝ่ายสืบสวน สภ.ท่าชนะ เปิดเผยว่า หลังเกิดเหตุได้มีการเรียกพนักงานในร้านทั้งหมดไปให้ปากคำ เนื่องจากตำรวจสงสัยในพฤติการณ์ของคนร้ายที่มีการเตรียมการมาเป็นอย่างดี สวมชุดปิดบังรัดกุมแล้วยังรู้เวลาในการนำเงินออกมาจากเซฟเพื่อตรวจนับ โดยการสอบปากคำใช้เวลานานกว่า 17 ชั่วโมง แต่ก็ไม่พบพิรุธแต่อย่างใด<br/><br/>ขณะเดียวกันช่วงคืนที่ผ่านมา พ.ต.ท.วิทยา พิทักษ์ รอง ผกก.สส. ภ.จว.สุราษฎร์ธานี ได้นำชุดสืบสวนในสังกัดร่วมกับ สภ.ท่าชนะ ควบคุมตัวชายต้องสงสัยคนหนึ่งในพื้นที่ ซึ่งเป็นญาติของพนักงานคนหนึ่งมาสอบปากคำ พร้อมนำจักรยานยนต์มาตรวจสอบด้วย ซึ่งก็ไม่พบพิรุธเช่นกัน เบื้องต้นเชื่อว่าคนร้ายน่าจะก่อเหตุเพียงลำพัง โดยนำเอายานพาหนะไปซ่อนในที่มืดเปลี่ยว และไม่มีกล้องวงจรปิด จากนั้นก็แต่งกายมิดชิดพร้อมกับติดไฟบนหัวเพื่อใช้นำทาง พอก่อเหตุชิงเงินมาได้แล้ว ก็จะวิ่งเข้าที่มืดเพื่อมาหาจุดที่พักยานพาหนะ ก่อนจะขับหลบหนีออกจากพื้นที่ อย่างไรก็ตามเจ้าหน้าที่จะได้ตรวจสอบประวัติของพนักงานชาย ที่มีรูปร่างใกล้เคียงกับคนร้าย และเคยทำงานในร้านดังกล่าวมาก่อนต่อไป.<br/><br/><b><i>ข่าวที่เกี่ยวข้อง</i><br/><br/><a href="https://www.dailynews.co.th/crime/739801">ไอ้โม่ง'ควงปืนจี้ชิงเงินสด4แสน โลตัสฯท่าชนะ-สุราษฎร์</a></b></p>
    </article>
  </body>
</html>