<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/tragikus-veg-megfagyott-a-neves-zongorista-edesanyja/185822"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-04T02:20:00+00:00"/>
    <meta property="og:title" content="Tragikus vég: Megfagyott a neves zongorista édesanyja"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Tragikus vég: Megfagyott a neves zongorista édesanyja</mark>
      </h1>
      <address><time datetime="2019-11-04T02:20:00+00:00">04 Nov 2019, 02:20</time> by <a rel="author">Bors</a></address>
      <p>
        <b>Rengetegen keresték, azonban már csak holtan találták meg a híres zongorista, Sárik Péter 79 esztendős édesanyját. Cilike egy Fejér megyei idősek otthonából tűnt el még csütörtök délelőtt. Vélhetően összeesett és kihűlés okozta a halálát. </b>
        <b>Rengetegen keresték, azonban már csak holtan találták meg a híres zongorista, Sárik Péter 79 esztendős édesanyját. Cilike egy Fejér megyei idősek otthonából tűnt el még csütörtök délelőtt. Vélhetően összeesett és kihűlés okozta a halálát.</b>
      </p>
      <p>Feldolgozhatatlan veszteség érte Sárik Pétert, a többek között Fonogram-, Artisjus- és eMeRTon-díjjal is elismert jazz-zongoristát. A művész – aki olyan előadókkal koncertezett, mint Pély Barna, Fábián Juli vagy éppen Falusi Mariann – kétségbeesett felhívást tett közzé múlt csütörtökön a közösségi oldalán. Édesanyja ugyanis eltűnt egy Fejér megyei idősek otthonából. Az asszonyt a Fejér megyei rendőrök, polgárőrök, ápolók és civilek is keresték, több mint tízezren, ismert zenészek sokasága osztotta meg az eltűnéséről szóló bejegyzést. Szombaton délután viszont tragikus hír érkezett: a 79 éves Cilikének már csak a holttestét találták meg. A Bors információi szerint az asszony holttestére egy közeli golfpálya melletti erdős területen bukkantak rá, halálát kihűlés okozta.</p>
      <figure>
        <img src="http://media.borsonline.hu/cikk/20/191371/gallery-picture/645w/2013385_sarik-peter-mti.jpg"/>
        <figcaption>Sárik Péter zongorista anyukáját gyászolja. A 79 éves asszony halálát kihűlés okozta © MTI, Police.hu</figcaption>
      </figure>
      <p>A gyászoló zenész le­mondta vasárnapi előadását, majd a Facebookon bővebben is beszámolt a történtekről annak érdekében, hogy tisztázza a részleteket, hi­szen sokakban felmerült: hogyan tűnhetett el az asszony az idősek otthonából?</p>
      <p>Sárik Péter idén januárban he­lyezte el az édesanyját az alcsútdobozi idősek otthonában, mivel olyan állapotba került, hogy nem élhetett egyedül, szakszerű ápolásra és huszonnégy órás felügyeletre szorult.</p>
      <figure>
        <img src="http://media.borsonline.hu/cikk/20/191371/gallery-picture/645w/2013383_img-8986.jpg"/>
        <figcaption>Cilike ebből az idősek otthonából tűnt el, később egy közeli golfpálya melletti területen találtak rá a holttestére</figcaption>
      </figure>
      <p>A 79 éves asszonyt a zárt, azaz a demens részlegen helyezték el. Rendszeresen szedte a gyógyszereit, stabilabb lett az állapota, így hónapok múlva már a normál ápolási osztályra kerülhetett. A ze­nész szerint édesanyja boldog volt, nagyokat sétált az udvaron, de sosem hagyta el a kijelölt részleget. Bő egy hete aztán kicsit zavart lett, így az ápolási otthon gondozói hívtak hozzá egy pszichiátert, de a szakember mindent rendben talált. Cilike eltűnésekor a zongoristát azonnal értesítették. Mindenki mindent elkövetett, hogy megtalálják, de sajnos túl késő volt.</p>
      <figure>
        <img src="http://media.borsonline.hu/cikk/20/191371/gallery-picture/645w/2013381_73399792-10213098129362983-7964072752195829760-n.jpg"/>
        <figcaption>Az eltűnt asszonyt kutyákkal is keresték, de sajnos eredménytelenül</figcaption>
      </figure>
      <p>Sárik Péternek rengetegen ki­fejezték együttérzésüket, Tóth Ve­ra is üzent a közösségi oldalán. Az éne­kesnő ezt írta: „végtelenül sajnálom, drága Peti”.</p>
      <p>Az idős asszony keresésében a Mantrailing Akadémia Alapítvány keresőcsapatai is részt vettek, öt fővel és négy ku­tyával, miután szagmintát vettek az alcsútdobozi otthonban.</p>
      <p>– Mi egy másik területen kutattunk, amikor szóltak a rendőrök, hogy megtalálták a holttestet – mondja a Borsnak a mentőcsapat vezetője, Gránicz Csaba. – Azt tapasztaljuk, hogy a frontváltozás nagyon rossz hatással van a mentális betegséggel küzdő idősekre. Ez egy depresszív időszak számukra, ilyenkor nagyon figyelni kell rájuk. Ekkor fordul elő, hogy elindulnak a nagyvilágba, majd egyszer csak elfáradnak, összeesnek, és a hideg időben kihűlnek. Ilyenkor nekünk is rengeteg a munkánk, napi három-négy riasztást is kapunk – tette hozzá Gránicz Csaba.</p>
    </article>
  </body>
</html>