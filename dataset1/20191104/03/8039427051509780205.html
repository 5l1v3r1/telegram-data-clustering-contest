<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=945688"/>
    <meta property="og:site_name" content="Andhrajyothy"/>
    <meta property="article:published_time" content="2019-11-04T03:55:40+00:00"/>
    <meta property="og:title" content="కారు పల్టీ.. ఐదుగురు దుర్మరణం"/>
    <meta property="og:description" content="Ph: 88865 47666 ప్రవేశం ఉచితం ADVT"/>
  </head>
  <body>
    <article>
      <h1>కారు పల్టీ.. ఐదుగురు దుర్మరణం</h1>
      <address>
        <time datetime="2019-11-04T03:55:40+00:00">04 Nov 2019, 03:55</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com</aside>
      <p><a href="http://www.annapurnamarriages.com/">Ph: 88865 47666<br/>ప్రవేశం ఉచితం</a> ADVT</p>
      <ul>
        <li>
          <b>డివైడర్‌ను ఢీకొట్టి.. మరో కారుతో ఢీ... ఎదురుగా వస్తున్న కారులో ముగ్గురికి గాయాలు</b>
        </li>
        <li>
          <b> ఏపీలోని జగ్గయ్యపేట వద్ద ఘటన</b>
        </li>
      </ul>
      <p><b>బంజారాహిల్స్‌/హైదరాబాద్‌/జగ్గయ్యపేట, నవంబరు 3(ఆంధ్రజ్యోతి): </b>కొత్త కారు కొన్నానన్న సంతోషం ఆ డ్రైవర్‌ది.. కోరుకున్నట్లుగానే ఆడపిల్ల పుట్టిందనే ఆనందం ఇంకొకరిది. ఇద్దరూ ఏపీలోని విజయవాడ వెళ్లి కనకదుర్గ అమ్మవారిని దర్శించుకోవాలనుకున్నారు. మరో స్నేహితుడికి చెబితే ఆదివారం కావడంతో తనూ సిద్ధమయ్యాడు. ముగ్గురు కలిసి కొత్త స్విఫ్ట్‌ కారులో బెజవాడ బయలుదేరారు. ప్రయాణికులుగా మరో ఇద్దరిని కారులో ఎక్కించుకున్నారు. అయితే.. వారి ఈ ప్రయాణం ఘోర విషాదంగా ముగిసింది. అతివేగంతో దూసుకెళుతున్న కారు, డివైడర్‌ను ఢీకొని అంతే వేగంతో ఆవలివైపు పల్టీ కొట్టి.. మరో కారును ఢీకొట్టింది. ఈ ప్రమాదంలో స్విఫ్ట్‌ కారులోని ఐదుగురూ మృత్యువాతపడ్డారు. విజయవాడ సమీపంలోని జగ్గయ్యపేట వద్ద ఆదివారం ఉదయం ఈ ప్రమాదం సంభవించింది. పోలీసులు, మృతుల బంధువుల వివరాల ప్రకారం.. ఫిల్మ్‌నగర్‌ నవనిర్మాణ్‌నగర్‌కు చెందిన నారపోగు గోపాల్‌ కారు డ్రైవర్‌. ఇటీవలే స్విఫ్ట్‌ కారును కొన్నాడు. విజయవాడకు వెళ్లి అమ్మవారిని దర్శించుకోవాలనుకున్నాడు. ఇదే విషయాన్ని స్నేహితుడైన నవనిర్మాణ్‌నగర్‌కే చెందిన మన్సూర్‌కు చెప్పాడు. మెకానిక్‌గా పనిచేస్తున్న మన్సూర్‌కు ఏడాది క్రితమే పెళ్లయింది. నెలకిత్రం అతడికి ఆడపిల్ల పుట్టింది. అందుకే గోపాల్‌ మాటను కాదనలేదు. బిడ్డ పుట్టిన సంతోషాన్ని దైవదర్శనం ద్వారా మరింత గొప్పగా జరుపుకునేందుకు సిద్ధమయ్యాడు. ఇద్దరు కలిసి పటేల్‌నగర్‌కు చెందిన కోటేశ్వర రావు అనే స్నేహితుడికి చెప్పడంతో అతడూ వస్తానన్నాడు. ప్రయాణికులుగా ఫిల్మ్‌నగర్‌కు చెందిన ఏసీ మెకానిక్‌ పోతుల భీంరెడ్డిని, మహబూబ్‌నగర్‌ జిల్లా దౌలతాబాద్‌ మండలం అంతారానికి చెందిన మోట్లంపల్లి భీంరెడ్డిని కారులోకి ఎక్కించుకున్నారు.</p>
      <p> </p>
      <p>
        <b>కొద్ది సేపట్లో చేరుతారనగా..</b>
      </p>
      <p>గోపాల్‌ కారు నడుపుతుండగా.. మన్సూర్‌ అతడి పక్కన కూర్చున్నాడు. మిగతా ముగ్గురు వెనుక సీట్లో కూర్చున్నారు. వీరు ప్రయాణిస్తున్న కారు ఉదయం 8గంటల సమయంలో జగ్గయ్యపేటకు దగ్గర్లోని గరికపాడు చెక్‌పోస్ట్‌ సమీపానికి రాగానే అదుపు తప్పింది. మితిమీరిన వేగంతో డివైడర్‌కు ఢీకొట్టి.. ఆవలి వైపు పల్టీకొట్టింది. అదే స్పీడులో కోదాడవైపు వెళుతున్న మరో కారును ఢీకొట్టింది. ఈ ప్రమాదంలో గోపాల్‌, మన్సూర్‌ తీవ్రగాయాలతో అక్కడికక్కడే మృతిచెందారు. మిగతా ముగ్గురిని జగ్గయ్యపేట ఆస్పత్రికి తీసుకెళ్లారు. అక్కడ పోతుల భీంరెడ్డి, మోట్లంపల్లి భీంరెడ్డి మృతిచెందగా.. విజయవాడ ఆస్పత్రిలో కోటేశ్వరరావు చనిపోయాడు. ప్రమాదంలో రెండు కార్లు ధ్వంసమయ్యాయి. కోదాడవైపు వెళుతున్న కారులో ప్రయాణిస్తున్న పులిచింతల ప్రాజెక్టు విద్యుత్తు కేంద్రం ఉద్యోగి.. సూర్యాపేట జిల్లా చింతలపాలం మండలం వజినేపల్లికి చెందిన గోపీ.. మరో వ్యక్తి స్వల్పంగా గాయపడ్డారు. స్విఫ్ట్‌ కారు అతివేగం వల్లే ప్రమాదం సంభవించిందని నందిగామ డీఎస్పీ జీవీ రమణమూర్తి చెప్పారు.</p>
    </article>
  </body>
</html>