<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=945585"/>
    <meta property="og:site_name" content="Andhrajyothy"/>
    <meta property="article:published_time" content="2019-11-04T03:10:48+00:00"/>
    <meta property="og:title" content="రాష్ట్రపతి భవన్‌ సమీపానికి ప్రధాని నివాసం!"/>
    <meta property="og:description" content="ADVT"/>
  </head>
  <body>
    <article>
      <h1>రాష్ట్రపతి భవన్‌ సమీపానికి ప్రధాని నివాసం!</h1>
      <address>
        <time datetime="2019-11-04T03:10:48+00:00">04 Nov 2019, 03:10</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>రాజ్‌పథ్‌, పార్లమెంటుతో పాటే నిర్మాణం</b>
        </li>
        <li>
          <b>హెచ్‌సీపీ సంస్థకే బాధ్యత అప్పగింత?</b>
        </li>
      </ul>
      <p><b>న్యూఢిల్లీ, నవంబరు 3: </b>ప్రధానమంత్రి అధికార నివాసాన్ని లోక్‌ కల్యాణ్‌ మార్గ్‌ నుంచి రైసినా హిల్స్‌ దక్షిణ ప్రాంతంలోని డల్హౌసీ రోడ్‌ హట్‌మెంట్స్‌కు మార్చాలని ప్రభుత్వం భావిస్తోంది. రాష్ట్రపతి భవన్‌ కూడా అక్కడే ఉంది. దీని పునర్నిర్మాణ కాంట్రాక్టు బాధ్యతను కూడా అహ్మదాబాద్‌కు చెందిన హెచ్‌సీపీ డిజైన్‌ అనే ఆర్కిటెక్చర్‌ సంస్థకు అప్పగించనుంది. ప్రధానమంత్రి కార్యాలయం(పీఎంవో), కొత్త పార్లమెంటు భవనం, కేంద్ర సెక్రటేరియట్‌, రాజ్‌పథ్‌ల పునర్నిర్మాణ బాధ్యతను కూడా అదే సంస్థకు అప్పగించారు. అయితే, అన్ని రకాల భద్రతా చర్యలను పరిశీలించిన తర్వాతే పీఎంవో, ప్రధాని అధికారిక నివాసాల పునర్నిర్మాణంపై తుది నిర్ణయం తీసుకోవాలని ప్రభుత్వం భావిస్తున్నట్లు పట్టణాభివృద్ధి మంత్రిత్వ శాఖ అధికారులు తెలిపారు. ‘‘మేము నిర్మాణ సంస్థను ఎంపిక చేశాం.</p>
      <p> ఆ సంస్థ సమగ్ర అభివృద్ధి ప్రణాళికను సమర్పిస్తుంది. కొత్త పార్లమెంటు, కార్యాలయాల భవన సముదాయంతో పాటు ఇతర నిర్మాణాలపై ప్రభుత్వ పెద్దలు, లోక్‌సభ స్పీకర్‌, ఇతర పెద్దలతో చర్చిస్తాం. జాతీయ భద్రతతో కూడిన ఈ ప్రాజెక్టుపై పలు దఫాలుగా చర్చించిన తర్వాతే తుది నిర్ణయం తీసుకుంటాం’’ అని అధికారులు పేర్కొన్నారు. కొత్త నిర్మాణాలను ‘భారత ప్రజాస్వామ్య మ్యూజియం’గా తీర్చి దిద్దుతామని హెచ్‌సీపీ సంస్థ తెలిపింది. నార్త్‌ బ్లాక్‌ను ‘ఇండియా ఎట్‌ 75’గా.. సౌత్‌ బ్లాక్‌ను ‘ద మేకింగ్‌ ఆఫ్‌ ఇండియా’ ప్రదర్శనగా వినియోగిస్తామని పేర్కొన్నది. నార్త్‌, సౌత్‌ బ్లాక్‌ల ముఖ ద్వారాలను కలపబోమని, ప్రస్తుత పార్లమెంటు భవనాన్ని కూల్చబోమని కేంద్ర పట్టణాభివృద్ధి శాఖ మంత్రి హర్దీప్‌ సింగ్‌ పూరి చెప్పారు.</p>
    </article>
  </body>
</html>