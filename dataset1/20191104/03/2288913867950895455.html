<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191104_04699204"/>
    <meta property="og:site_name" content="De Standaard"/>
    <meta property="article:published_time" content="2019-11-04T03:20:00+00:00"/>
    <meta property="og:title" content="Topman McDonald’s moet opstappen na relatie met medewerker"/>
    <meta property="og:description" content="McDonald’s heeft ceo Steve Easterbrook ontslagen. Hij was een relatie aangegaan met een medewerker en dat strookt niet met het beleid van de fastfoodgigant..."/>
  </head>
  <body>
    <article>
      <h1>Topman McDonald’s moet opstappen na relatie met medewerker</h1>
      <address>
        <time datetime="2019-11-04T03:20:00+00:00">04 Nov 2019, 03:20</time>
      </address>
      <p>
        <b>McDonald’s heeft ceo Steve Easterbrook ontslagen. Hij was een relatie aangegaan met een medewerker en dat strookt niet met het beleid van de fastfoodgigant, bericht zakenblad The Financial Times.</b>
      </p>
      <p>Easterbrook trok in een e-mail aan de medewerkers het boetekleed aan. ‘Ik ging recentelijk met wederzijdse instemming een relatie aan met een medewerker en dat was strijdig met het beleid van McDonald’s. Dat was een fout’, citeert <i>The Financial Times</i> uit het bericht. Easterbrook zei het met het bestuur eens te zijn dat het tijd was om te vertrekken. Het concern vindt dat de Brit blijk heeft gegeven van een ‘slecht beoordelingsvermogen’.</p>
      <p>Steve Easterbrook was de man achter veel vernieuwingen bij de fastfoodketen. Hij zette de samenwerking met UberEats op, zodat het eten van McDonald’s ook thuis kon worden bezorgd. Sinds het aantreden van Easterbrook in maart 2015 is de waarde van een aandeel McDonald’s bijna verdubbeld.</p>
      <p>Chris Kempczinski treedt nu aan als nieuwe topman. Hij gaf voorheen leiding aan de Amerikaanse tak van het bedrijf, dat wereldwijd tienduizenden vestigingen heeft.</p>
    </article>
  </body>
</html>