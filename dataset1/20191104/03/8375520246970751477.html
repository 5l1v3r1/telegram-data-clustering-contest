<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/impichment-trampa-vikrivach-gotoviy-vidpovisti-na-zapitannya-respublikanciv-637426.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-04T03:58:21+00:00"/>
    <meta property="og:title" content="Імпічмент Трампа: викривач готовий відповісти на запитання республіканців"/>
    <meta property="og:description" content="Комітетам з розвідки і Палати представників, і Сенату було запропоновано «отримати письмові відповіді викривача, під присягою, та за умов покарання за лжесвідчення»"/>
  </head>
  <body>
    <article>
      <h1>Імпічмент Трампа: викривач готовий відповісти на запитання республіканців</h1>
      <address>
        <time datetime="2019-11-04T03:58:21+00:00">04 Nov 2019, 03:58</time>
      </address>
      <h4>Комітетам з розвідки і Палати представників, і Сенату було запропоновано «отримати письмові відповіді викривача, під присягою, та за умов покарання за лжесвідчення»</h4>
      <p>Працівник розвідки, чия скарга призвела до розслідування у Палаті представників імпічменту президента Трампа, готовий відповідати на письмові запитання республіканців.</p>
      <p>Про це повідомляє <a href="https://ukrainian.voanews.com/a/5150850.html">«Голос Америки»</a> з посиланням на адвоката Марка Заїда.</p>
      <p>«Адвокат викривача Марк Заїд у себе у Twitter написав, що його команда адвокатів передала відповідну пропозицію члену комітету з розвідки, конгресмену-республіканцю Девіду Нуньєсу», - йдеться в повідомленні.</p>
      <p>За словами захисника, комітетам з розвідки і Палати представників, і Сенату було запропоновано «отримати письмові відповіді викривача, під присягою, та за умов покарання за лжесвідчення».</p>
      <p>Разом з тим, додав адвокат, інформатор не відповідатиме на запитання, які можуть загрожувати його безпеці.</p>
      <p>«Не дивлячись на багаторічну політику комітету з розвідки, спрямовану на захист викривачів, особливо їх анонімності, республіканці намагаються викрити особистість нашого клієнта, що може становити загрозу його/її безпеці та безпеці його/її родини», - написав Заїд у Twitter.</p>
      <p>Він додав, що сторона захисту готова до співпраці, аби переконатися, що саме факти, а не партійна належність «спрямовують процес, пов'язаний із викривачем».</p>
      <p>Як відомо, Дональд Трамп вважає, що інформатор, чиї повідомлення привели до запуску процедури імпічменту, <a href="https://glavcom.ua/world/observe/tramp-vimagaje-rozkriti-osobu-informatora-pro-rozmovu-iz-zelenskim-637390.html">повинен показати себе.</a></p>
      <p>Нагадаємо, у неділю газета The Washington Post повідомила, що <a href="https://glavcom.ua/world/observe/the-washington-post-poyasnila-za-shcho-tramp-nenavidiv-ukrajinu-637300.html">Дональд Трамп відчував ненависть до України з перших днів в Білому домі.</a></p>
      <p>До слова, <a href="https://glavcom.ua/world/observe/impichment-trampa-bilij-dim-znovu-zaboronjaje-pratsivnikam-svidchiti-u-kongresi-637379.html">Білий дім знову забороняє працівникам свідчити у Конгресі</a> у рамках процедури імпічменту.</p>
      <p>Декілька днів тому представники Білого дому заявили, що в адміністрації президента США <a href="https://glavcom.ua/news/biliy-dim-mi-gotovi-do-impichmentu-trampa-637135.html">готові до того, що Дональду Трампу можуть оголосити імпічмент.</a></p>
      <p>Нагадаємо, 31 жовтня Палата представників Конгресу <a href="https://glavcom.ua/news/nizhnya-palata-kongresu-progolosuvala-za-poryadok-impichmentu-trampa-636798.html">США більшістю голосів проголосувала за визначення процедури імпічменту</a> президента країни Дональда Трампа. Прийнятий документ передбачає проведення публічних слухань у ході розслідування проти Трампа і оприлюднення стенограм із закритих засідань, а також визначає, які права мають президент США і противники імпічменту в Конгресі.</p>
      <p>Президент США<a href="https://glavcom.ua/world/observe/tramp-vidreaguvav-na-zatverdzhennya-u-kongresi-rezolyuciji-pro-impichment-636833.html"> Дональд Трамп назвав ухвалення резолюції «найбільшим полюванням на відьом</a> за всю американську історію».</p>
      <p>Публічні слухання у Конгресі <a href="https://glavcom.ua/world/observe/impichment-trampa-publichni-sluhannya-u-kongresi-mozhut-pochatisya-vzhe-cogo-misyacya--637126.html">можуть початися вже цього місяця</a>.</p>
      <related>
        <a href="https://glavcom.ua/news/tramp-zapevnyaje-shcho-u-nogo-duzhe-horoshi-vidnosini-z-ukrajinoyu-637402.html"/>
        <a href="https://glavcom.ua/world/observe/tramp-vimagaje-rozkriti-osobu-informatora-pro-rozmovu-iz-zelenskim-637390.html"/>
        <a href="https://glavcom.ua/world/observe/manafort-prosuvav-teoriju-pro-ukrajinskij-slid-u-zlomi-poshti-demokrativ-rozsliduvannja-637341.html"/>
      </related>
    </article>
  </body>
</html>