<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/739873"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T03:00:00+00:00"/>
    <meta property="og:title" content="นั่งชมวิวกิน'เป็ดปักกิ่ง' ท็อปปิ้งเพียบย่านเก่าแก่สุรวงศ์"/>
    <meta property="og:description" content="สัปดาห์นี้พาไปลิ้มรส “เป็ดปักกิ่ง” ร้านYào โรงแรมใหม่ในย่านเก่าแก่สุรวงศ์ กดชั้น 32 นั่งกินสุดชิลชมวิวกรุงเทพฯ"/>
  </head>
  <body>
    <article>
      <h1>นั่งชมวิวกิน'เป็ดปักกิ่ง' ท็อปปิ้งเพียบย่านเก่าแก่สุรวงศ์</h1>
      <address>
        <time datetime="2019-11-04T03:00:00+00:00">04 Nov 2019, 03:00</time>
      </address>
      <p>
        <b>สัปดาห์นี้พาไปลิ้มรส “เป็ดปักกิ่ง” ร้านYào โรงแรมใหม่ในย่านเก่าแก่สุรวงศ์ กดชั้น 32 นั่งกินสุดชิลชมวิวกรุงเทพฯ</b>
      </p>
      <p>ปีนี้ลูกชายผมเริ่มเรียนภาษาจีนเป็นปีแรก แล้วเราก็พูดคุยกันมาจนถึงเรื่องของอาหารจีนและเมนู<b> “เป็ดปักกิ่ง” </b>ผมเลยเสิร์ชหาร้านอาหารจีนที่มีเป็ดปักกิ่งดู เจอร้านชื่อ <b>Yào (เย่า)</b> ที่โรงแรม <b>Bangkok Marriott Hotel The Surawongse</b> ผมดูแล้วน่าสนใจดี เพราะเป็นโรงแรมค่อนข้างใหม่อยู่ในย่านเก่าแก่ที่มีประวัติศาสตร์อย่างสุรวงศ์แบบนี้ ผมจะได้มีอะไรเล่าให้ลูกฟังระหว่างทางด้วย<br/><br/>เมื่อไปถึง ด้านล่างของโรงแรมตกแต่งด้วยภาพไทยสวยงามเลยครับ แต่ร้านที่เราจะไปต้องกดชั้น 32 พอลิฟต์เปิดออกมา ว้าว…การตกแต่งกลายเป็นแบบจีนทั้งชั้น โต๊ะที่นั่งรับประทานอาหารจะติดกระจกใสเห็นวิวของกรุงเทพฯ บรรยากาศดีมากครับ ผมถามพนักงานของร้านว่า<b> Yào</b> (อ่านว่า เย่า) แปลว่าอะไร พนักงานบอกว่า <b>“เรืองรอง” </b>อ้อ คำเป็นมงคลดีจังเลยครับ</p>
      <figure>
        <img src="https://www.dailynews.co.th/admin/upload/20191104/news_XiZOAoZpKJ093649_533.jpg?v=20191110149?v=3245"/>
      </figure>
      <p>ผมเริ่มต้นสั่งติ่มซำก่อน <b>ซาลาเปาไส้ไข่เค็มลาวา</b>สำหรับลูกชาย ส่วนผมสั่ง<b>ซาลาเปาเจี๋ยนแบบเซี่ยงไฮ้</b>เป็นซาลาเปาทอดลูกเล็กๆ ขนาดพอดีคำ แบ่งกันได้หลายคน พอกัดซาลาเปาลูกจิ๋วแล้วจะมีน้ำซุปไหลออกมา แต่ที่แปลกคือตัวแป้งเป็นแป้งแบบซาลาเปา (ไม่ใช่แป้งขนมจีบ) แล้วนำไปทอดให้ด้านล่างเกรียมๆ กรอบๆ ครับ ผมสั่งฮะเก๋า 2 แบบเอาใจภรรยา มีที่เป็น<b>สาหร่ายกุ้งซอส XO </b>ด้านบนโรยด้วยซอสทะเลรสเผ็ดที่มีส่วนผสมของแฮมยูนนาน หอยเชลล์แห้ง และกุ้งแห้ง รสแซ่บจัดจ้าน ส่วนเนื้อในรสชาติกลมกล่อม ส่วนอีกเมนูคือ <b>ฮะเก๋าไส้กุ้งและตับห่าน</b> เมนูนี้สะดุดตาด้วยแป้งซอสหมึกดำแปะทอง ด้านในเป็นไส้กุ้งและฟัวกรา มี 3 คำ และมีฟัวกราชิ้นใหญ่อีกชิ้นราดซอสฮอยซินและอิคุระ (ไข่ปลาแซลมอน)</p>
      <figure>
        <img src="https://www.dailynews.co.th/admin/upload/20191104/news_LJRlyUnZkD093649_533.jpg?v=20191110149?v=4794"/>
      </figure>
      <p>ผมกินแกล้มกับซุปเต้าหู้ดอกเหมยที่เชฟหั่นเต้าหู้ด้วยเทคนิคพิเศษบางมากเป็นเส้นๆ พอใส่ลงไปในน้ำซุป เต้าหู้เส้นจะพลิ้วไหวไปมาราวกับดอกเหมย ใครกินมังสวิรัติสั่งเมนูนี้ได้เลยครับ เพราะน้ำซุปทำจากเห็ด รสชาติหวานเบาๆ เสิร์ฟพร้อมเห็ดโมเรล ซดแล้วเพลินดี ส่วนภรรยาผมสั่งซุปฟักทองข้นใส่เนื้อปูเสิร์ฟพร้อมข้าวตังกรอบ (จัดจานสวยอีกแล้ว) ซุปฟักทองรสกลมกล่อมกินคู่กับปูนิ่มผัดพริกเกลือ เบรคความร้อนแรงกันได้ดีครับ<br/><br/>มาถึงไฮไลต์<b> “เป็ดปักกิ่งหนังกรอบสไตล์ฮ่องกง” </b>มีเชฟออกมาแล่เป็ดและอธิบายให้ฟังว่า เป็ดย่างด้วยฟืนไม้ลิ้นจี่ให้ความหอม ลูกชายผมขอชิมหนังเปล่าๆ กัดแล้วกรอบดังกร๊อบเลยครับ ที่ไม่เหมือนใคร คือ ท็อปปิ้งที่ราดเป็ดมี 3 อย่างคือ ซอสออยซิน (รสหวานเค็ม) ซอสลิ้นจี่อัญชัน (รสเปรี้ยวหวาน) และคาเวียร์ (รสเค็มมัน) ยังไม่พอ ผักเคียงก็หั่นมาให้ 3 อย่างคือ<mark><b> แตงกวา ต้นหอม และแคนตาลูป </b></mark>ส่วนที่พิถีพิถันคือ แป้งใส่มาในหม้อนึ่งไอน้ำ เพื่อไม่ให้แป้งชิ้นท้ายๆ ถูกทิ้งไว้จนแห้ง เวลาจะรับประทานก็เปิดฝาหม้อคีบแป้งออกมาทีละแผ่น จะได้แป้งที่นุ่มเท่ากันทุกแผ่น ใครอยากกินแบบมาตรฐานก็เติมแค่ซอสออยซิน แตงกวา ต้นหอม แค่นี้ก็อร่อยแล้ว แต่ถ้าใครอยากทดลองเพิ่มความหลากหลาย ก็เหยาะซอสลิ้นจี่อัญชัน โรยคาเวียร์ มากน้อยตามความต้องการ อย่างเจ้าลูกชายผมนี่สนุกเลย เปลี่ยนสูตรการกินทุกรอบ อ้อ เนื้อเป็ดทางร้านให้เลือกทำได้ 2 อย่าง ผมขอให้บริกรนำไปต้มบ๊วยดองใส่ขิงครับ เพราะผมเบื่อกับการไปทำเป็นเมี่ยง ทอดกระเทียม หรือผัดพริกเกลือ พอน้ำไปต้มบ๊วยดอง รสชาติดีเปรี้ยวกลมกล่อม (ผมถามเชฟว่าทำไมน้ำซุปถึงเป็นสีขาว เชฟบอกเติมนมไปนิดให้ได้รสที่ละมุน) ซดได้คล่องคอเลยครับ</p>
      <figure>
        <img src="https://www.dailynews.co.th/admin/upload/20191104/news_LaZocNDmyR093649_533.jpg?v=20191110149?v=4398"/>
      </figure>
      <p>ผมขอแนะนำอีก 3 เมนูคือ หมูกรอบ บะหมี่เส้นสดแบบดึงมือเสิร์ฟพร้อมซอสหมูสับสไตล์เสฉวน และ ผัดถั่วแขกเต้าหู้ทอด เริ่มที่เมนู<b> “หมูกรอบ”</b> เป็นจานที่ทุกคนยกให้ว่าสุดยอดไม่แพ้เป็ดปักกิ่ง หนังหมูกรอบมาก สามชั้นนุ่ม ตัดชิ้นเป็นลูกเต๋าพอดีคำ เชฟเล่าให้ฟังว่ากว่าจะได้หมูกรอบแบบนี้นำไปอบให้หนังไหม้แล้วใช้มีดขูดหนังที่ไหม้ออก แล้วนำไปอบอีก ทำอย่างนี้ประมาณ 3 รอบ ถึงจะได้หนังหมูที่กรอบบาง ชวนรับประทาน แล้วนำไปจิ้มกับน้ำซอสฮอยซินผสมวาซาบินิดๆ หอมขึ้นจมูก หรือจะปาดกินกับมัสตาร์ดก็ได้ครับ<br/><br/>ส่วนเมนู<b>บะหมี่เส้นสด</b>แบบดึงมือนี่ทางร้านจ้างเชฟมาจากเมืองจีนเพื่อดึงเส้นโดยเฉพาะ เมื่อเมนูนำมาเสิร์ฟแล้ว ควรรีบรับประทานทันทีก่อนเส้นจะติดกัน ผมกัดเข้าไปแล้ว เส้นนุ่มมากครับ ส่วนซอสที่ราดมาคือซอสหมูสับรสชาติร้อนแรงสไตล์เสฉวนจริงๆ ต้องกินไปพร้อมๆ กัน สุดท้ายเมนู<mark><b>ผัดถั่วแขกเต้าหู้ทอด</b></mark> เป็นอีกหนึ่งเมนูมังสวิรัติที่อร่อยสุดๆ ครับ ผมไม่รู้ว่าเชฟผัดใช้ไฟร้อนขนาดไหน แต่แค่กินถั่วแขกเปล่าๆ ก็ฟินมากแล้ว เต้าหู้ทอดก็อร่อย ต้องมาลองจริงๆ ครับ</p>
      <figure>
        <img src="https://www.dailynews.co.th/admin/upload/20191104/news_xgiHCBJiZV093650_533.jpg?v=20191110149?v=6082"/>
      </figure>
      <p><b>หลังจากปากของเราได้ผ่านสมรภูมิความเผ็ดร้อนมาแล้ว ของหวานเย็นๆ เช่น ลูกสาลี่ตุ๋นในดอกเก๊กฮวย เสิร์ฟพร้อมรังนกและว่านหางจระเข้ ช่วยได้จริงๆ ครับ กินง่ายคล้ายไอศกรีมเกล็ดน้ำแข็ง ว่านหางจระเข้เป็นวุ้น หวานนิดๆ กำลังดี ถ้าใครอยากลองมากินเป็ดปักกิ่ง ท็อปปิ้งเพียบ ท่ามกลางวิวของกรุงเทพฯ ย่านสุรวงศ์ ลองไปชิมได้ที่ร้านYào กันดูนะครับ.</b><br/>.........................................<br/>คอลัมน์ : <mark><b>ก้อนเมฆเล่าเรื่อง</b></mark><br/>โดย <mark><b>“น้าเมฆ”</b></mark><br/><a href="https://facebook.com/cloudbookfanpage">https://facebook.com/cloudbookfanpage</a></p>
    </article>
  </body>
</html>