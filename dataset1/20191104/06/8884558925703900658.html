<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/beg-se-je-koncal-z-nesreco-v-avtu-tudi-dojencek-in"/>
    <meta property="og:site_name" content="Primorske novice"/>
    <meta property="article:published_time" content="2019-11-04T06:04:00+00:00"/>
    <meta property="og:title" content="Beg se je končal z nesrečo, v avtu tudi dojenček in prebežnika"/>
    <meta property="og:description" content="Patrulja koprske policijske uprave je v soboto sredi dneva sledila BWM-ju nemške registracije vse od Kozine do Bazovice, kjer se je beg voznika, iraškega državljana, končal z nesrečo. V črnem BMW-ju so bili še njegova žena, njun dojenček in dva ilegalna migranta, ki sta se v trku laže poškodovala."/>
  </head>
  <body>
    <article>
      <h1>Beg se je končal z nesrečo, v avtu tudi dojenček in prebežnika</h1>
      <address><time datetime="2019-11-04T06:04:00+00:00">04 Nov 2019, 06:04</time> by <a rel="author">Sijan Pretnar</a></address>
      <p>
        <b>Patrulja koprske policijske uprave je v soboto sredi dneva sledila BWM-ju nemške registracije vse od Kozine do Bazovice, kjer se je beg voznika, iraškega državljana, končal z nesrečo. V črnem BMW-ju so bili še njegova žena, njun dojenček in dva ilegalna migranta, ki sta se v trku laže poškodovala.</b>
      </p>
      <figure>
        <img src="https://static.primorske.si/foto/highres/kronika/718210_253-bazovica3.jpg"/>
        <figcaption>Slovenski policisti so BMW-ju nemške registracije sledili vse do Bazovice, kjer je trčil v zid in drugo vozilo. Foto: FOTODAMJ@N</figcaption>
      </figure>
      <p><b>KOZINA, BAZOVICA</b> &gt; Policista v civilnem vozilu slovenske policije sta voznika BMW-ja nemške registracije poskušala ustaviti že na Kozini, nam je včeraj potrdila <b>Anita Leskovec</b>, tiskovna predstavnica koprske policijske uprave. Pri semaforiziranem križišču sta nekaj minut pred 13. uro z zvočnimi in svetlobnimi znaki voznika poskušala prepričati, naj avto ustavi. A je z BMW-jem pospešil proti Krvavemu Potoku in nadaljeval z vrtoglavim begom prek mejnega prehoda Pesek. Vse do Bazovice, kjer je voznik zavijal desno, proti Lokvi, a ga je zaneslo, tako da je trčil v avto in zid.</p>
      <p>Voznik je po trku zapustil avto in začel bežati, a so ga italijanski policisti, ki so se kmalu pridružili slovenskim kolegom, nedaleč stran prijeli. Po poročanju Primorskega dnevnika se je sopotnica iz BMW-ja poskušala znebiti mobilnega telefona in ga je vrgla na bližnji vrt, a so ga policisti kmalu zatem našli.</p>
      <p>Potrdili pa so se tudi sumi slovenskih policistov, da je voznik v avtomobilu nemške registracije prevažal ilegalne prebežnike. Z BMW-jem je bežal 30-letni voznik, državljan Iraka, ki ima urejen status v Nemčiji, z njim sta bila v avtu njegova žena, leto mlajša državljanka Nemčije, in njun komaj dobro leto in pol star dojenček. Peljala pa sta ilegalna migranta, državljana Iraka, stara 19 in 23 let. V nesreči sta se laže poškodovala oba prebežnika, reševalci so ju oskrbeli in odpeljali v bolnišnico Katinara, na opazovanje v otroško bolnišnico pa so odpeljali tudi žensko in otroka.</p>
      <p>V nesreči naj bi bila udeležena štiri vozila, v enem od avtomobilov naj bi bili turisti iz Genove, vendar se nihče ni poškodoval. Cesta je bila zaradi nesreče zaprta skoraj do šestih zvečer.</p>
      <slideshow>
        <figure>
          <img src="https://static.primorske.si/foto/highres/kronika/718210_253-bazovica-1.jpg"/>
          <figcaption>Slovenski policisti so BMW-ju nemške registracije sledili do Bazovice, kjer je trčil v zid in drugo vozilo. Foto: FOTODAMJ@N</figcaption>
        </figure>
        <figure>
          <img src="https://static.primorske.si/foto/highres/kronika/718210_253-bazovica4.jpg"/>
          <figcaption>Slovenski policisti so črnemu BMW-ju nemške registracije sledili vse do Bazovice, kjer je trčil v zid in drugo vozilo. Foto: FOTODAMJ@N</figcaption>
        </figure>
      </slideshow>
    </article>
  </body>
</html>