<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/4/7102579/"/>
    <meta property="og:site_name" content="Європейська правда"/>
    <meta property="article:published_time" content="2019-11-04T06:58:24+00:00"/>
    <meta property="og:title" content="Глава МЗС Естонії не рекомендує президенту їхати до Москви 9 травня"/>
    <meta property="og:description" content="Глава МЗС Естонії Урмас Рейнсалу проти візиту президентки Керсті Кальюлайд до Москви 9 травня наступного року."/>
  </head>
  <body>
    <article>
      <h1>Глава МЗС Естонії не рекомендує президенту їхати до Москви 9 травня</h1>
      <address>
        <time datetime="2019-11-04T06:58:24+00:00">04 Nov 2019, 06:58</time>
      </address>
      <p>Глава МЗС Естонії Урмас Рейнсалу проти візиту президентки Керсті Кальюлайд до Москви 9 травня наступного року.</p>
      <p>Про це він сказав в інтерв’ю <a href="https://www.err.ee/">ERR</a>, повідомляє "Європейська правда".</p>
      <p>"Давайте подивимося на принципові дебати з історії, які ми проводили в останні місяці,наприклад, на те, як ми розуміємо круглу річницю повторної окупації Естонії, яку Росія відзначала як звільнення. І саме тому я дуже скептично ставлюся до того, що ми повинні розглядати цей візит на рівні глави держави, у разі, якщо це запрошення надійде" - заявив Рейнсалу.</p>
      <p>Він ствердно відповів на запитання, чи буде рекомендація МЗС не їхати до Москви.</p>
      <p>"Ми повинні дивитися на речі в поточному просторі. В минулому такі рішення на рівні глав держав були різними, і вони також залежали від обставин того часу. Безумовно, існує необхідність у дуже ретельному аналізі і оцінці ситуації, слід заслухати думки на державному та парламентському рівнях. Зрештою це рішення має прийняти президент, але я б ставився до цього дуже обережно" - зазначив міністр.</p>
      <p>Як повідомлялося, президентка Естонії Керсті Кальюлайд <a href="https://www.eurointegration.com.ua/news/2019/10/15/7101898/"><b>надіслала запрошення</b> </a>президенту Росії Владіміру Путіну відвідати Всесвітній конгрес фінно-угорських народів у Тарту.</p>
    </article>
  </body>
</html>