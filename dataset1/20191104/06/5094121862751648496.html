<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/boj-o-posty-na-vesnicich-statni-podnik-se-zbavil-padesati-pobocek-v-kraji-20191104.html"/>
    <meta property="og:site_name" content="Deník.cz"/>
    <meta property="article:published_time" content="2019-11-04T06:24:00+00:00"/>
    <meta property="og:title" content="Boj o pošty na vesnicích. Podnik se zbavuje poboček v Královéhradeckém kraji"/>
    <meta property="og:description" content="Proti zavírání poštovních poboček v obcích se důrazně postavil hejtman Jiří Štěpán. K jednání vyzval generálního ředitele České pošty Romana Knapa. K setkání má dojít během listopadu na půdě kraje. Hejtman bude chtít šéfa státního podniku vzít přímo do terénu na pobočky ve vesnicích. Česká pošta má v České republice dohromady 3200 poboček a třicet tisíc zaměstnanců."/>
  </head>
  <body>
    <article>
      <h1>Boj o pošty na vesnicích. Podnik se zbavuje poboček v Královéhradeckém kraji</h1>
      <address><time datetime="2019-11-04T06:24:00+00:00">04 Nov 2019, 06:24</time> by <a rel="author">Jan Braun</a></address>
      <p>Přejděte na systém Pošta Partner, nebo vám zrušíme poštu. Takovému tlaku čelí v posledních letech řada obcí. Státní moloch, který se loni propadl do čtvrtmiliardové ztráty, se snaží převést provoz a náklady poboček na obecní úřady či soukromníky. V Královéhradeckém kraji se tímto způsobem zbavil padesáti pošt. V letošním roce to zažily tři pobočky, všechny na Náchodsku. Do systému Partner přešly v Novém Městě nad Metují Krčíně, Bystrém a Hořičkách. Je to prakticky jediná možnost, jak udržet v obcích a městech poštovní služby.</p>
      <p>„Pošta Partner je plnohodnotnou alternativou pošty. Rozdíl spočívá v tom, že je provozována třetí osobou, nikoliv Českou poštou. Z hlediska poskytovaných základních poštovních služeb není mezi pobočkou a poštou Partner žádný rozdíl,“ vysvětluje tiskový mluvčí České pošty Matyáš Vitík.</p>
      <h3>Obec si platí pošťačku</h3>
      <p>To koneckonců potvrzuje i starosta Dolní Branné na Trutnovsku Aleš Čvančara, kde fungují poštovní služby pod obcí od 1. ledna 2017. „Pro lidi se nic nezměnilo. Poštovní servis je stejný jako před tím. Nezměnilo se ani místo pobočky, protože pošta i dříve sídlila v budově obecního úřadu. Obec si prostě vzala poštu pod sebe,“ popisuje.</p>
      <p>Obyvatelé změnu nepocítili, obecní úřad ji ovšem poznal dost výrazně. Provoz pošty musel zařadit do svého rozpočtu. „Díky tomu má obecní úřad dalšího zaměstnance, platíme si pošťačku. Měli jsme štěstí, že měla zájem u nás pracovat,“ přibližuje situaci starosta krkonošské obce.</p>
      <figure>
        <img src="https://g.denik.cz/23/6d/trutnovska-cyklovez-se-chytla-hradecka-jde-k-zemi-01_denik-150-3x2.jpg"/>
      </figure>
      <aside>
        <a href="https://krkonossky.denik.cz/zpravy_region/trutnovska-cyklovez-se-chytla-hradecka-jde-v-pondeli-k-zemi-20191101.html">Trutnovská cyklověž se chytla, hradecká jde v pondělí k zemi Přečíst článek ›</a>
      </aside>
      <p>Podle něj byl tlak České pošty na to, aby nemusela provozovat pobočku, značný. „Chtěli jsme zachovat v Dolní Branné poštovní služby, proto nám nic jiného ani nezbylo než vzít si ji pod sebe. Kdo ale tohle vymyslel, nebyl moc hodný na obce. Pořád se kasají, že všechno pro obce, jak je potřeba zlepšit život v obcích, ale činy tomu nenasvědčují. Jsme jim jedno,“ namítá Aleš Čvančara.</p>
      <h3>Do horoucích pekel</h3>
      <p>Proti takovému přístupu bojuje hejtman Královéhradeckého kraje Jiří Štěpán. „Zachování poštovních služeb je také vizitkou regionu a jejich udržení vnímám jako absolutní podporu života v obcích,“ apeluje hejtman.</p>
      <p>Podle něj je zásadní, aby obyvatelům jakékoliv obce zůstal poštovní servis a obslužnost takové, na jaké jsou zvyklí. „Aby se pošty nerušily a lidé nemuseli složitě cestovat kvůli poštovním službám do horoucích pekel,“ říká Jiří Štěpán. „Pošta je veřejná služba a nechci, aby se její síť zmenšovala,“ dodává.</p>
      <h3>Pošty bez obsluhy</h3>
      <p>Generální ředitel České pošty Roman Knap v říjnovém rozhovoru pro Českou televizi uvedl, že provozování sítě 3200 poboček považuje za největší zátěž podniku. „Kdybychom byli komerční firma a měli zvládnout tento objem činnosti, měli bychom poboček výrazně méně,“ tvrdí.</p>
      <p>Ze současných 30 000 zaměstnanců má Česká pošta zeštíhlit o 7000 pracovních míst. Vedení pošty chce změnit podobu poboček tak, aby prý lépe odpovídaly potřebám lidí a byly efektivnější. Zhruba 420 poboček bude zaměřených na expresní vydávání zásilek, 1300 poboček nabídne samoobslužnost. Počítá se zhruba s 1500 partnerskými poštami, z toho 600 samoobslužnými, kde si zákazníci vyřídí své poštovní a finanční záležitosti bez nutnosti být fyzicky obslouženi personálem.</p>
      <h3>Držet život v obcích</h3>
      <p>Hejtman hradeckého kraje Jiří Štěpán a generální ředitel České pošty Roman Knap se setkají v listopadu. „S panem ředitelem jsem hovořil a ubezpečil mě, že ke schůzce dojde. Situaci je potřeba řešit bezprostředně,“ připomíná hejtman. „Je důležité, aby naše obce žily. Týká se to existence pošt, podpory malých prodejen, dobrovolných hasičů, sportovních klubů. Taková mozaika dává obrázek o vyspělosti kraje. Považuji za podstatné, abychom se dál mohli chlubit tím, že jsme dobré místo pro život. A aby to tak vnímali obyvatelé,“ říká Štěpán.</p>
      <figure>
        <img src="https://g.denik.cz/17/05/jan-svejdar-petr-petrik-jiri-stepan-policie-pcr-krajske-policejni-reditelstvi021119-hk_denik-150-3x2.jpg"/>
      </figure>
      <aside>
        <a href="https://krkonossky.denik.cz/zpravy_region/kralovehradecti-policiste-maji-noveho-reditele-20191102.html">Krajští policisté mají nového ředitele Přečíst článek ›</a>
      </aside>
      <p><b>Jak funguje Pošta Partner</b><br/><br/>Pošta Partner poskytuje všechny základní služby, tj. příjem a výdej listovních a balíkových zásilek, příjem a výplatu poštovních poukázek, vybrané bankovní služby, výplatu důchodů, SIPO, prodej poštovních cenin a zboží a vybrané služby, jako jsou například prodej kolků, on-line dobíjení předplacených SIM karet, prodej losů okamžitých loterií, prodej dálničních kupónů a volný prodej tisku.</p>
    </article>
  </body>
</html>