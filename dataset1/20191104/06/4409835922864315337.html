<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.markiza.sk/soubiz/zahranicny/1981253_europske-hudobne-ceny-mtv-su-rozdane-piesen-roka-ziadnym-prekvapenim"/>
    <meta property="og:site_name" content="markíza"/>
    <meta property="article:published_time" content="2019-11-04T06:55:00+00:00"/>
    <meta property="og:title" content="Európske hudobné ceny MTV sú rozdané. Pieseň roka žiadnym prekvapením!"/>
    <meta property="og:description" content="V poradí 26. ročník tohto prestížneho podujatia moderovala speváčka Becky G."/>
  </head>
  <body>
    <article>
      <h1>Európske hudobné ceny MTV sú rozdané. Pieseň roka žiadnym prekvapením!</h1>
      <h2>V poradí 26. ročník tohto prestížneho podujatia moderovala speváčka Becky G.</h2>
      <address><time datetime="2019-11-04T06:55:00+00:00">04 Nov 2019, 06:55</time> by <a rel="author">dg</a></address>
      <p>Španielsko má za sebou jednu z najväčších hudobných udalostí roka. V hlavnom meste Andalúzie, Seville, sa v nedeľu (3. novembra) odovzdávali Európske hudobné ceny MTV (MTV EMA). V poradí 26. ročník tohto prestížneho podujatia moderovala speváčka Becky G.</p>
      <p>Večer odštartovala speváčka Dua Lipa, ktorá zaspievala svoj nový singel Don’t Start Now. Prvou ocenenou sa stala speváčka Halsey v kategórii Najlepší intepret (pop), ktorá si ešte na červenom koberci prevzala cenu za najlepší vzhľad. Sošku z FIBES Conference and Exhibition Centre, kde sa tohtoročné MTV EMA konali, jej odovzdala bývalá členka skupiny Pussycat Dolls, Nicole Scherzinger. Víťazov tematicky vyhlasovali počas večera zo španielskych vejárov.</p>
      <figure>
        <img src="https://static.markiza.sk/media/a501/image/file/2/1734/4kBA.profimedia_0480894160_jpg.jpg"/>
        <figcaption>
          <cite>Foto: Profimedia.sk</cite>
        </figcaption>
      </figure>
      <p>
        <b>Najsexy vystúpenie večera - Dua Lipa (Don't Start Now)</b>
      </p>
      <figure>
        <iframe src="https://www.youtube.com/embed/WHQ0F2Aa7Oc" width="640" height="360" data-service="Youtube" scrolling="no"/>
      </figure>
      <p>Piesňou roka sa stala skladba bad guy od Billie Eilish, ktorá si tiež odniesla cenu v kategórii Najlepší nový interpret. Cenu za najlepší videoklip udelili Taylor Swift (ME!). Hoci za jednu z favoritiek bola považovaná Ariana Grande, ktorá mala na konte sedem nominácií, odišla takpovediac naprázdno.</p>
      <p>Okrem speváčky Dua Lipa vystúpila tiež Mabel, Niall Horan, hostiteľka večera Becky G spolu s Akonom, Halsey či speváčka Rosalía. Zoskupenie NCT 127 sa do histórie Európskych hudobných cien MTV zapísalo ako vôbec prvá kórejská skupina, ktorá vystúpila na tomto podujatí. Z námestia Plaza de España vystúpila skupina Green Day, ktorá odohrala skladby Father of All... a Basket Case. Neskôr si jej členovia prevzali sošku v kategórii Najlepší rockový intepret.</p>
      <figure>
        <iframe src="https://www.youtube.com/embed/eKHN2M4JIWM" width="640" height="360" data-service="Youtube" scrolling="no"/>
      </figure>
      <p>Stodvadsaťminútový hudobný maratón zakončil Liam Gallagher. Bývalý člen skupiny Oasis získal cenu v kategórii Rocková ikona, ktorú udelili na MTV EMA po prvý raz.</p>
      <figure>
        <iframe src="https://www.youtube.com/embed/bx-H5lAUabI" width="640" height="360" data-service="Youtube" scrolling="no"/>
      </figure>
      <p>MTV EMA sa prvýkrát odovzdávali v roku 1994 pri Brandenburskej bráne v Berlíne, päť rokov po páde Berlínskeho múru. Po rokoch 2002 (Barcelona), 2010 (Madrid) a 2018 (Bilbao) sa hudobný galavečer uskutočnil štvrtýkrát v Španielsku. Vlani bola víťazkou večera kubánsko-americká speváčka Camila Cabello so štyrmi cenami.</p>
      <h3>ZOZNAM VÍŤAZOV MTV EMA 2019:</h3>
      <p>Najlepšia pieseň – <b>bad guy</b> (Billie Eilish)</p>
      <figure>
        <iframe src="https://www.youtube.com/embed/DyDfgMOUjCI" width="640" height="360" data-service="Youtube" scrolling="no"/>
      </figure>
      <p>Najlepší videoklip – <b>ME!</b> (Taylor Swift feat. Brendon Urie)</p>
      <figure>
        <iframe src="https://www.youtube.com/embed/FuXNumBwDOM" width="640" height="360" data-service="Youtube" scrolling="no"/>
      </figure>
      <p>Najlepší umelec – <b>Shawn Mendes</b></p>
      <p>Najlepší nováčik – <b>Billie Eilish</b></p>
      <p>Objav roka - <b>Ava Max</b></p>
      <p>Najlepší interpret (pop) – <b>Halsey</b></p>
      <p>Najlepší interpret (hip-hop) – <b>Nicki Minaj</b></p>
      <p>Najlepší interpret (rock) – <b>Green Day</b></p>
      <p>Najlepší interpret (elektronická hudba) – <b>Martin Garrix</b></p>
      <p>Najlepší interpret (alternatívna hudba) – <b>FKA Twigs</b></p>
      <p>Najlepšia spolupráca – <b>Rosalía, J Balvin feat. El Guincho – Con altura</b></p>
      <p>Najlepší interpret na svetových pódiách – <b>Muse (Bilbao, Španielsko)</b></p>
      <p>Interpret s najlepšími živými vystúpeniami – <b>BTS</b></p>
      <p>Najlepší americký interpret – <b>Taylor Swift</b></p>
      <p>Najlepší britský a írsky interpret – <b>Little Mix</b></p>
      <p>Rocková ikona – <b>Liam Gallagher</b></p>
      <p>Cena za najlepších fanúšikov – <b>BTS</b></p>
      <p>Cena za najlepší vzhľad – <b>Halsey</b></p>
    </article>
  </body>
</html>