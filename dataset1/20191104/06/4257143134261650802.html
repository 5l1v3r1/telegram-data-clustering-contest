<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/04/uj-alkotmanybirorol-es-a-legfobb-ugyeszrol-szavaznak-a-parlamentben"/>
    <meta property="og:site_name" content="infostart"/>
    <meta property="article:published_time" content="2019-11-04T06:44:45+00:00"/>
    <meta property="og:title" content="Új alkotmánybíróról és a legfőbb ügyészről szavaznak a Parlamentben"/>
    <meta property="og:description" content="Az Országgyűlés hétfőn kezdi következő kéthetes ülését. A képviselők az első ülésnapon újabb kilenc évvel meghosszabbíthatják a jelenlegi legfőbb ügyész, Polt Péter megbízatását, valamint alkotmánybíróvá választhatják Handó Tündét, az Országos Bírósági Hivatal (OBH) elnökét."/>
  </head>
  <body>
    <article>
      <h1>Új alkotmánybíróról és a legfőbb ügyészről szavaznak a Parlamentben</h1>
      <address><time datetime="2019-11-04T06:44:45+00:00">04 Nov 2019, 06:44</time> by <a rel="author">Infostart / MTI</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/belfold/2019/10/29/benyujtottak-a-javaslatot-a-fougyeszi-poszt-betoltesere"/>
        <a href="https://infostart.hu/belfold/2019/10/29/hando-tunde-erositene-a-birosagok-es-az-alkotmanybirosag-kozotti-bizalmat"/>
      </related>
      <h3>Az Országgyűlés hétfőn kezdi következő kéthetes ülését. A képviselők az első ülésnapon újabb kilenc évvel meghosszabbíthatják a jelenlegi legfőbb ügyész, Polt Péter megbízatását, valamint alkotmánybíróvá választhatják Handó Tündét, az Országos Bírósági Hivatal (OBH) elnökét.</h3>
      <p>A házelnök - a parlament honlapján elérhető - napirendi javaslata alapján az ülés hétfőn 13 órakor, a közelmúltban elhunyt Nagy-Bozsoky József korábbi MDF-es képviselőre emlékezéssel kezdődik, amit napirend előtti felszólalások követnek.</p>
      <p>Az interpellációkra ezúttal is két óra áll rendelkezésre, majd három személyi javaslatról döntenek egyórás titkos szavazáson.</p>
      <p>Polt Péter jelenlegi legfőbb ügyész újraválasztására Áder János köztársasági elnök tett javaslatot. Handó Tünde, az OBH vezetője Stumpf István korábbi alkotmánybíró helyét veheti át a Fidesz-KDNP jelölése után. Szalayné Sándor Erzsébet pedig a nemzetiségek jogainak védelmét ellátó ombudsmanhelyettesi posztot töltheti be megválasztása esetén.</p>
      <p>A képviselők szintén az első ülésnapon tehetik fel azonnali kérdéseiket, amire ezúttal is hatvan perc áll rendelkezésre.</p>
      <p>Kedden reggel 9 órától napirend előtti felszólalások indítják az ülésnapot, majd három nemzetközi szerződés kihirdetéséről határoznak.</p>
      <p>A szavazások után hét javaslat általános vitáját bonyolítják le. Egyebek mellett szó lesz a törvényszéki végrehajtással, az egészségüggyel, a szakképzéssel és az öntözéses gazdálkodással összefüggő változtatásokról.</p>
      <p>A szerdai napirenden az Állami Számvevőszék (ÁSZ) és a Nemzeti Média- és Hírközlési Hatóság (NMHH) tavalyi beszámolóinak, valamint a hatóság jövő évi költségvetésének tárgyalása szerepel.</p>
      <p>A parlament következő ülése november 11-én, hétfőn zárul. A képviselők ekkor kérdéseket és azonnali kérdéseket tehetnek fel a kormány tagjainak.</p>
      <p>
        <i>Nyitókép: MTI/Balogh Zoltán</i>
      </p>
    </article>
  </body>
</html>