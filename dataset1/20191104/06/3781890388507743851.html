<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/739915"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T06:05:00+00:00"/>
    <meta property="og:title" content="&quot;หม่อมเต่า&quot;ส่งทีมรุดสอบเหตุแรงงานเสียชีวิตที่ญี่ปุน"/>
    <meta property="og:description" content="'หม่อมเต่า' ส่งเจ้าหน้าที่รุดสอบเหตุ แรงงานเสียชีวิตที่ญี่ปุน เบื้องต้นพบถูกหลอกทำงานผิดกฎหมาย"/>
  </head>
  <body>
    <article>
      <h1>"หม่อมเต่า"ส่งทีมรุดสอบเหตุแรงงานเสียชีวิตที่ญี่ปุน</h1>
      <address>
        <time datetime="2019-11-04T06:05:00+00:00">04 Nov 2019, 06:05</time>
      </address>
      <p>
        <b>"หม่อมเต่า" ส่งเจ้าหน้าที่รุดสอบเหตุ แรงงานเสียชีวิตที่ญี่ปุน เบื้องต้นพบถูกหลอกทำงานผิดกฎหมาย</b>
      </p>
      <p>เมื่อวันที่ 4 พ.ย. ม.ร.ว.จัตุมงคล โสณกุล รมว.แรงงาน กล่าวถึงกรณีมีรายงานข่าวว่าแรงงานไทยเสียชีวิตในประเทศญี่ปุ่น หลังจากถูกหลอกไปทำงานและไม่ได้รับค่าจ้างตามสัญญา เกิดอาการเครียด หอบและไอจนทำให้เสียชีวิตในห้องพัก ว่า ขณะนี้ได้ให้อัครราชทูตที่ปรึกษาฝ่ายแรงงาน สำนักงานแรงงานในประเทศญี่ปุ่น เข้าไปตรวจสอบข้อเท็จจริงและประสานกับหน่วยงานที่เกี่ยวข้องเพื่อให้การช่วยเหลือตามขั้นตอน เบื้องต้นทราบจากข่าวเท่านั้นว่าเป็นแรงงานที่ลักลอบเข้าเมืองผิดกฎหมาย ซึ่งจากข้อมูลของกรมการจัดหางาน ปัจจุบันมีคนไทยอยู่ในประเทศญี่ปุ่น 52,000 คน เป็นแรงงาน22,000 คน เป็นแรงงานทักษะฝีมือ 5,000 คน เป็นผู้ฝึกงานเทคนิคตามโครงการ IM Japan 1,113 คน และเป็นแรงงานที่สมัครไปทำงานด้วยวิธีอื่นๆ อีก 7,887 คน ที่เหลือเป็นแรงงานผิดกฎหมาย 8,000 คน ทั้งนี้ที่ผ่านมามีแรงงานที่เข้าเมืองถูกต้องและเสียชีวิตที่ญี่ปุ่นปีละ 1 ราย แต่แรงงานที่เข้าเมืองผิดกฎหมายแล้วไปเสียชีวิตและที่นั่นเราไม่มีข้อมูล<br/><br/>ม.ร.ว.จัตุมงคล กล่าวว่า ว่าการลักลอบเข้าไปทำงานแบบผิดกฎหมายยังมีมาก ที่ญี่ปุ่นถือว่าไม่หนักมากเท่าไหร่ แต่ที่หนักคืออิสราเอล และเกาหลี ที่มีแรงงานไทยผิดกฎหมายเป็นแสนคน และที่ผ่านมาเราสามารถดำเนินการเอาผิดกับนายหน้าเถื่อนที่จัดหาคนไปทำงานแบบผิดกฎหมายในปี 2561-2562 รวม 24 คน ซึ่งมีโทษจำคุก 3-10 ปี ปรับ 60,000 – 2 แสนบาท ทั้งนี้ เรียนว่าเรื่องการไปทำงานที่ต่างประเทศนั้น สามารถไปได้ แต่อย่างให้ไปอย่างถูกกฎหมาย ซึ่งมีทั้งช่องทางที่ไปกับกรมการจัดหางาน ซึ่งได้ทำเอ็มโอยูกับญี่ปุ่นไว้ หรือไปผ่านบริษัทจัดหางานที่จดทะเบียนอย่างถูกต้อง การที่แรงงานเข้าเมืองแบบถูกกฎหมายจะมีความมั่นคงทั้งเรื่องที่อยู่ เรื่องรายได้ และได้รับการดูแลเมื่อเจ็บป่วย แค่นี้ก็พอที่จะทำงานได้อย่างมีความสุขในต่างประเทศแล้ว<br/><br/>ม.ร.ว.จัตุมงคล กล่าวด้วยว่า ขอเตือนคนที่ต้องการไปทำงานต่างประเทศ ไปทำงานอย่างถูกกฎหมาย ซึ่งมี 5 วิธี 1.บริษัทจัดหางานจัดส่งไป 2.กรมการจัดหางานเป็นผู้จัดส่งไปทำงาน 3.ผู้ที่จะไปทำงานติดต่อหางานเอง ซึ่งต้องแจ้งการเดินก่อนการเดินทางไม่น้อยกว่า 15 วัน 4. นายจ้างในประเทศไทยพาลูกจ้างของตนไปทำงาน และ 5.นายจ้างในประเทศไทยส่งลูกจ้างของตนไปฝึกงาน อย่าหลงเชื่อคำชักชวน โดยปราศจากข้อมูล โดยเฉพาะสื่อโซเชียล ไปทำงานอย่างถูกต้องตามกฎหมาย ใช้วีซ่าท่องเที่ยวในการทำงานไม่ได้ หากสงสัยสอบถามได้ที่สายด่วน1506 กด 2 กรมการจัดหางาน.</p>
    </article>
  </body>
</html>