<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-odd-even-started-from-today-arvind-kejriwal-attacks-prakash-javdekar-2830875.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-04T06:42:11+00:00"/>
    <meta property="og:title" content="दिल्ली CM केजरीवाल ने साधा निशाना, कहा- राजनीति कर रहे प्रकाश जावड़ेकर"/>
    <meta property="og:description" content="दिल्ली में सोमवारसे ऑड ईवन शुरू हो गया है। 15 नवंबर तक चलने वाला ऑड ईवन रोजाना सुबह आठ बजे से लेकर रात आठ बजे तक चलेगा। इस मौके पर दिल्ली के सीएम केजरीवाल ने कहा कि दिल्ली के लोगों ने जमकर इसका..."/>
  </head>
  <body>
    <article>
      <h1>दिल्ली CM केजरीवाल ने साधा निशाना, कहा- राजनीति कर रहे प्रकाश जावड़ेकर</h1>
      <address><time datetime="2019-11-04T06:42:11+00:00">04 Nov 2019, 06:42</time> by <a rel="author">लाइव हिन्दुस्तान, नई दिल्ली</a></address>
      <p>दिल्ली में सोमवारसे ऑड ईवन शुरू हो गया है। 15 नवंबर तक चलने वाला ऑड ईवन रोजाना सुबह आठ बजे से लेकर रात आठ बजे तक चलेगा। इस मौके पर दिल्ली के सीएम केजरीवाल ने कहा कि दिल्ली के लोगों ने जमकर इसका समर्थन किया है। </p>
      <p>उन्होंने कहा कि दिल्ली में रोजाना तीस लाख कारें सड़क पर उतरती हैं तो आज 15 लाख कारें सड़क पर नहीं उतरेंगी। अभी हम सभी लोगों ने पिछले दस हफ्ते में डेंगू को हराया। मुझे उम्मीद है कि सब दिल्ली वालों के साथ मिलकर प्रदूषण पर भी काबू पाने की कोशिश करेंगे। </p>
      <p>प्रकाश जावड़ेकर के बयान पर केजरीवाल ने पलटवार किया कि जावड़ेकर राजनीति कर रहे हैं। वो झूठ पर झूठ फैला रहे हैं। हमने विज्ञापन पर डेंगू पर एड चलाया। मैं जावड़ेकर से पूछना चाहता हूं कि यह अपनी तरह का इकलौता कैंपेन था।</p>
      <p>वहीं, राष्ट्रीय राजधानी में सोमवार को हवा की गति में मामूली वृद्धि होने से प्रदूषण के स्तर में कुछ कमी आई है लेकिन वायु गुणवत्ता अब भी 'बेहद गंभीर की श्रेणी में बनी हुई है। सुबह चार बज कर 38 मिनट पर दिल्ली का वायु गुणवत्ता सूचकांक (एक्यूआई) 438 रहा, वहीं अलीपुर, नरेला और बवाना में एक्यूआई क्रमश: 493, 486 और 472 रहा। रविवार को दिल्ली का औसत एक्यूआई 494 रहा। यह छह नवंबर 2016 के बाद से सर्वाधिक है। उस वक्त एक्यूआई 497 था।</p>
      <p>
        <b>
          <a href="https://www.livehindustan.com/national/story-odd-even-starts-in-delhi-from-today-do-not-get-this-number-car-on-the-road-to-avoid-4000-challan-2830802.html">ये भी पढ़ें: दिल्ली में आज से ऑर्ड-ईवन शुरू, 4000 के चालान से बचने के लिए इस नंबर की कार को सड़क पर ना उतरें</a>
        </b>
      </p>
    </article>
  </body>
</html>