<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/koprski-juris-cez-krko"/>
    <meta property="og:site_name" content="Primorske novice"/>
    <meta property="article:published_time" content="2019-11-04T06:00:00+00:00"/>
    <meta property="og:title" content="Koprski juriš čez Krko"/>
    <meta property="og:description" content="Koprčani se gotovo ne morejo pritoževati nad razpletom 16. kroga druge slovenske nogometne lige. Svojo nalogo so proti Krki opravili brezhibno, kar pa ne velja za njihove najbližje zasledovalce na lestvici Novogoričane, ki so sklonjenih glav zapuščali igrišče v Beltincih."/>
  </head>
  <body>
    <article>
      <h1>Koprski juriš čez Krko</h1>
      <address><time datetime="2019-11-04T06:00:00+00:00">04 Nov 2019, 06:00</time> by <a rel="author">Uredništvo</a></address>
      <p>
        <b>Koprčani se gotovo ne morejo pritoževati nad razpletom 16. kroga druge slovenske nogometne lige. Svojo nalogo so proti Krki opravili brezhibno, kar pa ne velja za njihove najbližje zasledovalce na lestvici Novogoričane, ki so sklonjenih glav zapuščali igrišče v Beltincih.</b>
      </p>
      <figure>
        <img src="https://static.primorske.si/foto/highres/sport/718197_243-djer.jpg"/>
        <figcaption>Dejan Djermanović (z žogo) je začel in končal koprski strelski niz proti Krki.  Foto: Tomaž Primožič/FPA</figcaption>
      </figure>
      <p>
        <b>Koper : Krka 4:0 (3:0)</b>
      </p>
      <p>Stadion Bonifika, gledalcev 400 sodnik Žnidaršič (Kranj). Strelci - 1:0 Djermanović (7), 2:0 Baša (26), 3:0 Hadžić (29), 4:0 Djermanović (74).</p>
      <p><b>Koper</b>: Nenezić, Jelić Balta (od 66. Cerovec), Vršič, Badžim, Bešir (od 59. Meštrić), Baša, Žužek, Djermanović, Pejić (od 86. Tomić), Jozinović, Hadžić. Trener: Miran Srebrnič</p>
      <p>KOPER Nogometaši Kopra so po izpadu iz pokala rane zacelili na včerajšnji tekmi proti Krki. Novomeščani na koprski Bonifiki niso imeli nobenih možnosti. Varovanci <b>Mirana Srebrniča</b>, ki so v torek zaradi poškodbe za dlje časa zaradi poškodbe izgubili kapetana <b>Ivico Guberca</b>, so ritem igre narekovali vse srečanje. Začelo se je že v sedmi minuti, ko je predložek <b>Dareta Vršiča</b> z leve strani izkoristil <b>Dejan Djermanović</b>. Žogo je le oplazil, a dovolj, da ji je spremenil smer in je končala za hrbtom gostujočega vratarja <b>Tonija Šuškovića</b>. Rumeni so bili tudi v nadaljevanju srečanja podjetnejši. Veliko strelov je končalo v bloku gostujoče obrambe, ki je bila ves čas tekme pod hudim pritiskom. Vse dvome o zmagovalcu so Koprčani razrešili že v prvem polčasu. Najprej se je po napaki vratarja Krke Šuškovića, ki je žogo slabo odbijal in jo predal v noge gostiteljem, med strelce v 26. minuti vpisal hitronogi <b>Edi Baša</b>. Le tri minute pozneje je gol z glavo dosegel še kapetan <b>Damir Hadžić</b>. Drugi polčas ni prinesel nobenega presenečenja. Koprčani so še vedno prevladovali, gostje pa so se le občasno znašli pred vrati <b>Igorja Nenezića</b>. Piko na i visoki koprski zmagi sta v hitrem protinapadu postavila Baša in Djermanović. Prvi je ušel gostujoči obrambi, potem pa žogo potisnil do osamljenega Djermanovića, ki je zabil še drugič. ARMIN SEJARIĆ/RADIO KOPER</p>
      <p>
        <b>Beltinci : Gorica 2:1 (1:0)</b>
      </p>
      <p>Športni park, gledalcev 250 sodnik Tkalčič (Maribor). Strelci - 1:0 Knežević (40), 2:0 Raduha (76), 2:1 Grudina (89).</p>
      <p><b>Gorica</b>: Marjanović, Grudina, Kolenc (od 79. Jermol), Osuji, Volarič, Colley, M. Kavčič, T. Kavčič, Marinič (od 85. Gulič), Paljk (od 84. Hodžić), Lipušček. Trener: Borivoje Lučić.</p>
      <p>BELTINCI Novogoričani so po remiju v Brežicah v Prekmurju doživeli še prvi gostujoči poraz v tekočem prvenstvu. V Beltincih so morda odigrali najboljši prvi polčas v dosedanjem delu sezone, žal pa obleganje domačih vrat ni prineslo želenega učinka. Mreža domačih se je po strelu <b>Roka Grudine</b> tudi zatresla, a je stranski sodnik zadetek razveljavil zaradi domnevno nedovoljenega položaja. Po strelu <b>Lamina Colleyja</b> se je tresel tudi okvir domačih vrat, da ne omenjamo niza podaj v kazenski prostor, ko so se Beltinčani reševali, kot so vedeli in znali. Kazen za neučinkovitost je sledila tik pred zaključkom prvega polčasa. Po napaki in izgubljeni žogi <b>Žige Lipuščka</b> je gostitelje v vodstvo popeljal<b> Lovre Knežević</b>, ki je sprožil prvi strel domačih proti novogoriškim vratom. V nadaljevanju se je ponovila slika iz prvega polčasa. Novogoričani so pritiskali in nizali podaje v kazenski prostor, Beltinčani pa so se reševali zlepa ali zgrda in dočakali svojo priložnost v protinapadu. Domače vodstvo je podvojil <b>Patrik Raduha</b>. Grudina je tik pred 90. minuto obudil novogoriško upanje, da bi v sodnikovem dodatku iztržili vsaj točko. Zaporedni koti vendarle niso obrodili sadov, naposled pa je tudi zmanjkalo časa za ogrozitev domače zmage. ASO</p>
      <p>
        <b>Vitanest Bilje : Rogaška 1:1 (0:0)</b>
      </p>
      <p>Igrišče V Dolinci, gledalcev 300 sodnik Šabanagić (Ljubljana). Strelca - 0:1 Šmigoc (87), 1:1 Humar (90).</p>
      <p><b>Vitanest Bilje</b>: Lipičar, Perko, Vencato, Žižmond, Slavec, Humar, Pušnar (od 57. Cvek), Doplihar, Slaviero, Štrukelj (od 63. Šturm), Oyewusi. Trener: Sandi Valentinčič.</p>
      <p>BILJE S točko ni bil nihče posebej zadovoljen: ne gostje, ki so povedli v končnici tekme, ne Biljenci, ki so zlasti v drugem polčasu prevladovali. Trener <b>Sandi Valentinčič</b> ni skrival jeze, tako zaradi nespretnega posredovanja vratarja <b>Jureta Lipičarja</b> in poceni prejetega zadetka kot zaradi niza zapravljenih priložnosti, preden je <b>Kevin Humar</b> po prekinitvi priigral točko. Njegov čuvaj je zaman protestiral, da ga je domači strelec oviral pri skoku. Prislužil si je rumeni karton, gostje pa bi si lahko še kakšnega zaradi zavlačevanja v dobršnem delu drugega polčasa. Sicer pa razen časa niso ukradli ničesar. Preteči oblaki so se med tekmo bolj ali manj vzdržali, bolj zadržan je bil tudi prvi polčas, v katerem gostitelji niso odkrili vseh kart. <b>Matthias Oyewusi </b>bi sicer Biljence lahko popeljal v vodstvo, a Nigerijec včeraj ni bil strelu. Enaka ugotovitev velja tudi za njegove soigralce v drugem polčasu, ko nikakor niso mogli nameriti žoge znotraj okvirja vrat sicer zanesljivega čuvaja mreže Rogaške. Gostje so v drugem polčasu težko dohajali ritem tekmecev, a so kljub vse bolj razredčenim vrstam nekako odbili biljenske grožnje. Za povrh so iz praktično edinega strela proti domačim vratom povedli. Izenačenje je vsaj nekoliko potolažilo domače privržence, ki so se kljub muhastemu vremenu zbrali v solidnem številu. ASO</p>
      <p>
        <b>Dravograd : Brda 2:2 (0:0)</b>
      </p>
      <p>Športni center, gledalcev 200 sodnik Kovačič (Grosuplje). Strelci - 1:0 Kogelnik (65), 1:1 Marinič (74), 2:1 Kogelnik (80), 2:2 Jazbar (84).</p>
      <p><b>Brda</b>: Pintol, Rojc, Frelih, Humar (od 90. J. Bužinel), R. Bužinel (od 67. Jogan), Jazbar, Dar. Jalinous, Golob, Marinič, Curk, Daw. Jalinous (od 67. Perše). Trener: Vlado Badžim.</p>
      <p>DRAVOGRAD Brici so po razvoju dogodkov v drugem polčasu lahko zadovoljni s točko. Vseeno pa ostaja nekaj grenkega priokusa zavoljo zamujenih priložnosti v prvem delu, v katerem so gostje imeli pobudo. Manjkal je le bolj udaren zaključek, morda tudi zaradi pomanjkanja klasičnih napadalcev. Trener <b>Vlado Badžim</b> ob kaznovanem branilcu <b>Urošu Celcerju</b> namreč ni mogel računati na <b>Admirja Musića</b>, nekoliko načeti <b>Kris Jogan </b>pa je svojo priložnost čakal na klopi. V konico napada se je tako preselil <b>Boštjan Frelih</b>, ki je kar dobro odpiral prostor soigralcem pri zaključevanju akcij. Pred domačimi vrati je bilo tako precej prometa. <b>Jan Humar</b> je dvakrat prisilil v posredovanje dravograjskega čuvaja mreže, Brici pa bi lahko tudi iz prekinitev iztržili več. Na polovici gostov je bil najbolj dejaven nekdanji reprezentant <b>Nejc Pečnik</b>, ki je v nadaljevanju imel prste vmes tudi pri prvem golu na tekmi. Domači protinapad, ki ga je kronal <b>Peter Kogelnik</b>, pa je sprožila izgubljena žoga Bricev na polovici Dravograjčanov. Gostujoča klop je nato ukrepala tudi s svežim napadalnimi močmi. Za izenačujoči zadetek je poskrbel <b>Amadej Marinič</b>. Podaja mladega bočnega igralca se je izkazala za neubranljiv lob, ki je presenetil domačega čuvaja mreže. Žal so morali Brici kmalu spet v rezultatski lov. Po kotu je še drugič zadel Kogelnik. Gostje pa so pokazali tekmovalni značaj in spet izid izenačili. Po podaljšanem kotu je za briško točko poskrbel kapetan <b>Denis Jazbar</b>, ki bo zaradi seštevka rumenih kartonov izpustil nedeljski obračun s Koprom. ASO</p>
      <p>
        <b>Drava : Jadran 0:1 (0:0)</b>
      </p>
      <p>Mestni stadion, gledalcev 100 sodnik Sagrković (Vrhnika). Strelec - 0:1 Lukanović (60)</p>
      <p><b>Jadran Dekani</b>: Cvetković, Stepančič (od 86. Živanović), Vidaković, Vranješ, Jakupovič, Zyba, Lukanović (od 80. Borghi), Babič (od 82. Perhavec), Kryeziu, Verunica, Ovsenek. Trener: Vanja Gregorović.</p>
      <p>PTUJ Nogometaši Jadrana po menjavi na trenerski klopi nadaljujejo z odličnimi predstavami. Na zadnjih petih obračunih so kar štirikrat zmagali. V goste k ptujski Dravi, ki jo vodi nekdanji slovenski reprezentant <b>Muamer Vugdalić</b>, so se Dekančani odpravili precej motivirani. Gostitelji so v zadnjih krogih zapadli v krizo, ki pa so jo Pesjani le še poglobili. Dobrih sto gledalcev na ptujskem mestnem stadionu v prvem delu ni videlo zadetkov. Ekipi sta se na igrišču dobro postavili, zato pravih priložnosti ni bilo. So pa na svoj račun v drugem delu prišli navijači Jadrana, saj je edini zadetek na tekmi v 60. minuti dosegel <b>Antonio Lukanović</b>. Z zmago je Jadran potrdil dobro formo, ki jo je ekipa ujela po zamenjavi trenerja <b>Erika Kržišnika</b> z dvojcem <b>Vanja Gregorović</b>-<b>Aleksandar Rodić</b>. Očitno si želijo Pesjani še pred zaključkom jesenskega dela splezati v prvo polovico prvenstvene lestvice. ARS</p>
    </article>
  </body>
</html>