<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/thiruvananthapuram/local-news/2019/11/03/thiruvananthapuram-rape-case-arrest.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-04T06:37:00+00:00"/>
    <meta property="og:title" content="ഒൻപതാം ക്ലാസുകാരിയെ തട്ടിക്കൊണ്ടു പോയി സംഘം ചേർന്നു പീഡിപ്പിച്ചു; 4 പേർ അറസ്റ്റിൽ"/>
    <meta property="og:description" content="കഴക്കൂട്ടം∙ പ്രായപൂർത്തിയാകാത്ത സ്കൂൾ വിദ്യാർഥിനിയെ തട്ടിക്കൊണ്ടുപോയി സംഘം ചേർന്നു പീഡിപ്പിച്ചെന്ന പരാതിയിൽ 4 യുവാക്കൾ അറസ്റ്റിൽ. വെട്ടുതുറ സ്വദേശി.Thiruvananthapuram News. തിരുവനന്തപുരം വാർത്തകൾ. Thiruvananthapuram. Trivandrum News. Manorama Online Local News"/>
  </head>
  <body>
    <article>
      <h1>ഒൻപതാം ക്ലാസുകാരിയെ തട്ടിക്കൊണ്ടു പോയി സംഘം ചേർന്നു പീഡിപ്പിച്ചു; 4 പേർ അറസ്റ്റിൽ</h1>
      <address><time datetime="2019-11-04T06:37:00+00:00">04 Nov 2019, 06:37</time> by <a rel="author">മനോരമ ലേഖകൻ</a></address>
      <p>കഴക്കൂട്ടം∙ പ്രായപൂർത്തിയാകാത്ത സ്കൂൾ വിദ്യാർഥിനിയെ തട്ടിക്കൊണ്ടുപോയി സംഘം ചേർന്നു പീഡിപ്പിച്ചെന്ന പരാതിയിൽ 4 യുവാക്കൾ അറസ്റ്റിൽ. വെട്ടുതുറ സ്വദേശി സോജൻ(23), മര്യനാട് സ്വദേശികളായ അഭിലാഷ്(25), ടോമി(23), നിരഞ്ജൻ(20) എന്നിവരെയാണു പോക്സോ നിയമപ്രകാരം അറസ്റ്റ് ചെയ്തത്.</p>
      <p>വെള്ളിയാഴ്ച വൈകിട്ടു സ്കൂളിൽ നിന്നു വീട്ടിലേക്കു വരികയായിരുന്ന ഒൻപതാം ക്ലാസുകാരിയെയാണു ബൈക്കിൽ വന്ന നാലംഗ സംഘം തട്ടിക്കൊണ്ടുപോയത്. ഹോസ്റ്റലിൽ താമസിച്ചു പഠിക്കുന്ന പെൺകുട്ടി വീട്ടിലേക്കു പോകാൻ ഇറങ്ങിയതാണെന്നു കേസെടുത്ത കഠിനംകുളം പൊലീസ് അറിയിച്ചു.</p>
      <p>പിറ്റേന്നു രാവിലെ കുട്ടിയെ തുമ്പ ഭാഗത്തു റോഡിൽ ഇറക്കിവിടുകയായിരുന്നു. പെൺകുട്ടി അറിയിച്ചതനുസരിച്ചു വീട്ടുകാർ നൽകിയ പരാതിയിന്മേൽ അന്വേഷണം നടത്തിയ പൊലീസ് നാലംഗ സംഘത്തെ പിടികൂടുകയായിരുന്നു.</p>
      <p>കോവളം, വർക്കല ബീച്ചുകളിൽ കൊണ്ടുപോയി പീഡിപ്പിച്ചതായാണു വിദ്യാർഥിനി പൊലീസിൽ മൊഴി നൽകിയിരിക്കുന്നത്. പ്രതികൾ ലഹരിമരുന്ന് ഉപയോഗിക്കുന്നവരാണെന്നു വ്യക്തമായിട്ടുണ്ടെന്ന് അന്വേഷണത്തിനു നേതൃത്വം നൽകുന്ന ആറ്റിങ്ങൽ ഡിവൈഎസ്പി കെ.എ.വിദ്യാധരൻ അറിയിച്ചു.</p>
      <p>കഠിനംകുളം എസ്എച്ച്ഒ പി.ബി. വിനോദ്കുമാർ,എസ്ഐ മാരായ പി. അഭിലാഷ്, ജി. സവാദ്ഖാൻ,കൃഷ്ണപ്രസാദ്, അജയകുമാർ തുടങ്ങിയവരടങ്ങിയ സംഘമാണ് പ്രതികളെ അറസ്റ്റ് ചെയ്തത്.</p>
    </article>
  </body>
</html>