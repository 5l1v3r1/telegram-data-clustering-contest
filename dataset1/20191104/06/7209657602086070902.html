<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/rimini/cronaca/multe-funerale-1.4868051"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-04T06:30:56+00:00"/>
    <meta property="og:title" content="Multe a raffica durante il funerale a Talamello"/>
    <meta property="og:description" content="Residenti infuriati con i vigili: hanno sanzionato venti auto parcheggiate fuori dalla chiesa di San Lorenzo"/>
  </head>
  <body>
    <article>
      <h1>Multe a raffica durante il funerale a Talamello</h1>
      <h2>Residenti infuriati con i vigili: hanno sanzionato venti auto parcheggiate fuori dalla chiesa di San Lorenzo</h2>
      <address><time datetime="2019-11-04T06:30:56+00:00">04 Nov 2019, 06:30</time> by <a rel="author">il Resto del Carlino</a></address>
      <p>Rimini, 4 novembre 2019 - «Non c’è stato alcun rispetto per il <b>dolore </b>di una famiglia e di una comunità». Le parole sono pesanti come macigni. Ma la rabbia che serpeggia a <b>Talamello </b>è profonda. Durante il <b>funerale </b>di un’anziana donna di 94 anni, sabato pomeriggio, nella chiesa parrocchiale di San Lorenzo, almeno venti auto, di altrettanti partecipanti alla funzione, sono stati <b>multati</b>.</p>
      <p>Divieto di <i>sosta</i>, recita il bollettino. Il tutto mentre all’interno della chiesa parenti e amici di una vita stavano salutando, per l’ultima volta, la donna che aveva scelto di essere <b>sepolta </b>nel suo paese d’origine dopo aver vissuto per lungo tempo a Novafeltria.</p>
      <p>A raccontarlo<b> </b>è uno dei tantissimi presenti alle <b>esequie</b>. «La chiesa era gremitissima, in tanti avevamo voluto rendere omaggio alla donna e ai suoi familiari. Fuori pioveva, c’era anche nebbia. Io ero arrivato in anticipo e avevo trovato un posto regolare alla mia <b>auto</b>». Tutto bene fino a metà cerimonia.</p>
      <p>«All’improvviso -racconta il <b>testimone </b>oculare – è iniziato un fuggi fuggi generale. ‘Sono arrivati i <b>vigili</b>, stanno multando le auto’. Sembrava uno scherzo, ma non era così». Infatti i partecipanti alle esequie sono stati costretti ad abbandonare, nel mezzo della <b>cerimonia</b>, per andare a vedere che cosa stesse capitando.</p>
      <p>«Quando siamo usciti, non abbiamo potuto far altro che ammirare la <b>distesa di multe</b> che erano state disseminate sui parabrezzi delle auto. Almeno una ventina erano state multate per divieto di sosta. Nessuna auto dava fastidio, alcune erano state posizionate sotto il capannone che ospiterà la prossima sagra tra qualche giorno. La strada era comunque libera e transitabile e poi, siamo sinceri, a <b>Talamello </b>non ci sono grandi problemi di traffico. I due<b> agenti della polizia locale</b> dell’Unione Comuni Valmarecchia erano però sparit quando siamo usciti».</p>
      <p>Alla <b>rabbia </b>si è aggiunta l’indignazione: «Stavamo salutando, per l’ultima volta, una donna molto conosciuta. Non c’è stato alcun rispetto da parte dei <b>vigili urbani</b> che hanno pensato solo a fare cassa in un momento, per molti di noi, di dolore. È questo che dà più fastidio, la mancanza di rispetto per il <b>dolore </b>altrui. Quelle multe saranno anche regolari, ma se le potevano risparmiare durante un <b>funerale</b>», conclude amaramente il testimone oculare.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>