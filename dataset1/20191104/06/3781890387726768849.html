<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/entertainment/739905"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T06:30:00+00:00"/>
    <meta property="og:title" content="'บอย-ปกรณ์'ยังยิ้มได้ บอกต้องอยู่โรงพยาบาลอีก3-4วัน"/>
    <meta property="og:description" content="บอย-ปกรณ์ อัพเดทอาการหลังผ่าตัดถูกแมลงกัดจนเป็นแผลใหญ่ติดเชื้อ บอกตอนนี้อาการดีขึ้น แต่ต้องอยู่โรงพยาบาลอีก 3-4 วัน"/>
  </head>
  <body>
    <article>
      <h1>'บอย-ปกรณ์'ยังยิ้มได้ บอกต้องอยู่โรงพยาบาลอีก3-4วัน</h1>
      <address>
        <time datetime="2019-11-04T06:30:00+00:00">04 Nov 2019, 06:30</time>
      </address>
      <p>
        <b>บอย-ปกรณ์ อัพเดทอาการหลังผ่าตัดถูกแมลงกัดจนเป็นแผลใหญ่ติดเชื้อ บอกตอนนี้อาการดีขึ้น แต่ต้องอยู่โรงพยาบาลอีก 3-4 วัน</b>
      </p>
      <p>ยังคงเป็นประเด็นที่ชาวเน็ตสนใจอย่างมาก หลังพระเอกสุดเกรียน <b>บอย</b><b>-</b><b>ปกรณ์ ฉัตรบริรักษ์</b> ถูกแมลงกัดหลังไปนอนแช่ออนเซ็นที่ประเทศญี่ปุ่น จนเกิดอาการติดเชื้ออักเสบลุกลามเป็นขนาดใหญ่ ส่งผลให้ต้องผ่าตัดคว้านเนื้อตายอย่างเร่งด่วน ท่ามกลางความห่วงใยของแฟนๆที่ยังคงรออัพเดทอาการของหนุ่มบอยอย่างต่อเนื่อง ตามที่เสนอข่าวไปแล้วนั้น<br/><br/>ความคืบหน้าล่าสุดในอินสตาแกรมของหนุ่มบอย เจ้าตัวก็ได้ออกมาเล่าถึงอาการตอนนี้ให้ฟังอย่างละเอียด โดยหนุ่มบอยลงรูปที่ตนเองนั่งยิ้มอยู่บนเตียงโรงพยาบาล พร้อมแคปชั่นว่า <b><i>“สวัสดีวันที่ 3จร้ามาอัพเดทอาการให้ฟังนะจ๊ะ เห็นหลายคนเป็นห่วง ก่อนอื่นฉันขอขอบคุณทุกกำลังใจทุกความห่วงใยที่ส่งมานะ ฉันเข้ารับการผ่าตัดเพราะว่ามีอาการติดเชื้อ บริเวณสีข้างแถวๆขอบกางเกง แล้วเชื้อก็มีการแพร่กระจายเข้ากระแสเลือดด้วย เป็นไข้ตัวสั่น หมอบอกว่าต้องเข้ารับการผ่าตัดให้เร็วที่สุด(แต่ฉันต้องรีบออกมาทำงานก่อนประมาณ2-3ชม. พอเสร็จงานก็กลับไปผ่าตัดที่ รพ.) ตอนนี้หมอได้ทำการผ่าตัดคว้านเนื้อแกนกลางที่มีการติดเชื้อออกไปแล้ว ขนาดประมาณใหญ่กว่าลูกปิงปอง(ผลส้มเล็กๆ) ตอนนี้ต้นขาฉันมีรูเบ้อเริ่ม มองเห็นกล้ามเนื้อข้างใน เหมือนเนื้อมัตสึซากะ <a href="https://www.instagram.com/explore/tags/%E0%B8%AE%E0%B9%88%E0%B8%B2%E0%B9%86%E0%B9%86%E0%B9%86%E0%B9%86%E0%B9%86%E0%B9%86%E0%B9%86%E0%B9%86%E0%B9%86%E0%B9%86%E0%B9%86%E0%B9%86/">#</a><a href="https://www.instagram.com/explore/tags/%E0%B8%AE%E0%B9%88%E0%B8%B2%E0%B9%86%E0%B9%86%E0%B9%86%E0%B9%86%E0%B9%86%E0%B9%86%E0%B9%86%E0%B9%86%E0%B9%86%E0%B9%86%E0%B9%86%E0%B9%86/">ฮ่าๆๆๆ</a> การรักษาที่เหลือตอนนี้คือต้องนอนที่ รพ.อีก3-4วันให้ยาปฏิชีวนะเพื่อฆ่าเชื้อที่ยังคงหลงเหลืออยู่บริเวณรอบแผล และลุ้นว่าเชื้อจะไม่ลุกลามมากขึ้นไปอีก รวมถึงไม่ต้องตัดชิ้นเนื้อออกเพิ่ม แต่เท่าที่ดูคุณหมอบอกว่าแผลค่อนข้างดีขึ้น แต่ก็ยังวางใจทั้งหมดไม่ได้ ต้องติดตามต่ออย่างใกล้ชิด”</i></b></p>
      <figure>
        <img src="https://www.dailynews.co.th/admin/upload/20191104/news_jyuMNdiTPG124404_533.jpg?v=201911050210?v=6492"/>
      </figure>
      <p><b><i>“ส่วนสาเหตุการติดเชื้อ ตอนนี้เพาะเชื้อออกมาแล้วครับ เป็นเชื้อแบคทีเรีย ชื่อ S.aureus ซึ่งแบคทีเรียตัวนี้ มีอยู่ทั่วไปรอบๆตัวเรา เช่น บนผิวหนังของเรา โต๊ะ โทรศัพท์ สระว่ายน้ำ หรืออาจจะอยู่ที่ตัวแมลงก็ได้ ซึ่งปกติจะไม่เป็นอันตรายกับเรา แต่พอผมโดนอะไรซักอย่างกัด ซึ่งคาดว่าจะเป็นแมลง ก็เลยเกิดบาดแผลเหมือนเป็นการเปิดช่องทางให้แบคทีเรียตัวนี้ตกลงไปในหลุมแผล และทำให้เกิดการติดเชื้อภายใต้ผิวหนังขึ้น เรามาภาวนาให้แผลฉันไม่ลุกลามและหายเร็วๆกันเนอะ ฉันอยากออกไปยิม ไปออกกำลัง ฉันอยากไปทำงาน งือ ...สุดท้ายนี้ ต่อให้ฉันไม่สบาย แต่ฉันก็ยังยิ้มได้เพราะฉันมีประกันดีๆดูแลฉันอยู่จ้า โฮ้ยจบดี อิอิ”</i></b><br/><br/>พอหนุ่มบอยลงรูปไป ก็มีชาวเน็ตและเพื่อนพ้องทั้งในและนอกวงการเข้ามาคอมเมนต์เป็นกำลังใจให้อย่างมากมาย<br/><br/>ขอขอบคุณภาพประกอบจากอินสตาแกรม @boy_pakorn</p>
      <figure>
        <img src="https://www.dailynews.co.th/admin/upload/20191104/news_AWYMfOzXPF124404_533.jpg?v=201911050210?v=5367"/>
      </figure>
    </article>
  </body>
</html>