<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/india/2019/11/04/whatsapp-denies-central-govt-on-data-hacking.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-04T06:19:00+00:00"/>
    <meta property="og:title" content="വാട്സാപ്പ് ചോർത്തപ്പെട്ടവരിൽ മലയാളിയും; താൻ മാത്രമല്ല ഇരയെന്ന് അജ്മൽ"/>
    <meta property="og:description" content="പലവട്ടം ചർച്ച നടത്തിയിട്ടും ചാര സോഫ്റ്റ്‌വെയർ ഉപയോഗിച്ചതിന്റെ വിവരം അറിയിച്ചില്ലെന്ന കേന്ദ്ര സർക്കാർ വാദം തള്ളി വാട്സാപ്. ഇസ്രയേൽ ചാര.data hacking. whatsapp hacking. priyanka gandhi. whats app. whats ap news. central govt on data hacking .India News. National News. Malayalam News. Manorama Online"/>
  </head>
  <body>
    <article>
      <h1>വാട്സാപ്പ് ചോർത്തപ്പെട്ടവരിൽ മലയാളിയും; താൻ മാത്രമല്ല ഇരയെന്ന് അജ്മൽ</h1>
      <address><time datetime="2019-11-04T06:19:00+00:00">04 Nov 2019, 06:19</time> by <a rel="author">https://www.facebook.com/manoramaonline</a></address>
      <p>ന്യൂഡൽഹി ∙ പലവട്ടം ചർച്ച നടത്തിയിട്ടും ചാര സോഫ്റ്റ്‌വെയർ ഉപയോഗിച്ചതിന്റെ വിവരം അറിയിച്ചില്ലെന്ന കേന്ദ്ര സർക്കാർ വാദം തള്ളി വാട്സാപ്. ഇസ്രയേൽ ചാര സോഫ്റ്റ്‍‌വെയറായ പെഗാസസ് 121 ഇന്ത്യക്കാരെ നോട്ടമിട്ടെന്ന വിവരം ഏറ്റവുമൊടുവിൽ സെപ്റ്റംബറിൽ സർക്കാരിനെ അറിയിച്ചിരുന്നുവെന്നു വാട്സാപ് സർക്കാരിനു നൽകിയ വിശദീകരണത്തിലുണ്ട്.</p>
      <p>അതേസമയം, നേരത്തെ വാട്സാപ് നൽകിയ വിവരങ്ങൾ അപര്യാപ്തമാണെന്ന സർക്കാരിന്റെ വിശദീകരണത്തോട് പ്രതികരിക്കാൻ വാട്സാപ് തയാറായില്ല. ഈ മേയിലാണ് ആദ്യം മുന്നറിയിപ്പു നൽകിയത്. സെപ്റ്റംബറിലും മുന്നറിയിപ്പു നൽകിയതായി വാട്സാപ് പറഞ്ഞതോടെ സർക്കാർ വെട്ടിലായി. വ്യക്തിവിവരങ്ങൾ ചോർത്തിയെന്ന വിവാദത്തിൽ സർക്കാർ വാട്സാപ്പിനോടു വിശദീകരണം തേടിയിരുന്നു.</p>
      <p>2 തവണയും ഐടി മന്ത്രാലയത്തിനു നൽകിയ കത്തിന്റെ പകർപ്പു സഹിതമാണു വാട്സാപ്പിന്റെ മറുപടി. എന്നാൽ, നേരത്തേ നൽകിയ കത്തിൽ ചോർത്തലിനെക്കുറിച്ചു പരാമർശിച്ചിരുന്നില്ലെന്നും ചില സാങ്കേതിക വിവരം മാത്രമാണ് ചേർത്തിരുന്നതെന്നും ഐടി മന്ത്രാലയം വിശദീകരിക്കുന്നു.</p>
      <p>
        <b>പാർലമെന്ററി സമിതികൾ റിപ്പോർട്ട് തേടും</b>
      </p>
      <p>ന്യൂഡൽഹി ∙ ചാര സോഫ്റ്റ്‌വെയർ വഴിയുള്ള വിവരച്ചോർച്ചയിൽ പ്രതിപക്ഷ നേതാക്കൾ ഉൾപ്പെട്ടെന്ന വിവരം സർക്കാരിനെതിരെ ആയുധമാക്കി കോൺഗ്രസ്. രാഷ്ട്രീയമായി കോൺഗ്രസ് നേതൃത്വം നൽകുന്ന പാർലമെന്ററി സമിതികളെ കൊണ്ട് വിഷയം അന്വേഷിപ്പിക്കാനാണ‌ു നീക്കം. ആനന്ദ് ശർമ നേതൃത്വം നൽകുന്ന ആഭ്യന്തര സ്ഥിരം സമിതിയും ശശി തരൂർ നേതൃത്വം നൽകുന്ന ഐടി സ്ഥിരം സമിതിയും ഇക്കാര്യത്തിൽ ഉന്നത ഉദ്യോഗസ്ഥരിൽ നിന്നു റിപ്പോർട്ട് തേടുമെന്നാണു വിവരം.</p>
      <p>ഇതിനിടെ, വിവരച്ചോർച്ചയുടെ കാര്യത്തിൽ സർക്കാരിന്റെ മൗനം നിഗൂഢമാണെന്നു കോൺഗ്രസ് വക്താവ് രൺദീപ് സിങ് സുർജേവാല കുറ്റപ്പെടുത്തി. </p>
      <p>സെപ്റ്റംബർ 12ന് കേന്ദ്ര ഐടി മന്ത്രി ഫെയ്സ്ബുക് അധികൃതരെ കണ്ടപ്പോഴും വിഷയം ഉന്നയിച്ചില്ല. തിരഞ്ഞെടുപ്പിനു മുൻപ് ഫോൺ ചോർത്തിയോ എന്നതു വ്യക്തമാക്കണമെന്നും കോൺഗ്രസ് ആവശ്യപ്പെട്ടു.</p>
      <figure>
        <img src="https://img-mm.manoramaonline.com/content/dam/mm/mo/news/india/images/2019/11/4/ajmal-khan.jpg"/>
        <figcaption>അജ്മൽ</figcaption>
      </figure>
      <p>
        <b>ഞാൻ മാത്രമല്ല ഇര: അജ്മൽ</b>
      </p>
      <p>ന്യൂഡൽഹി ∙ നിരന്തരം തുടരുന്ന നിരീക്ഷണത്തിന്റെ തുടർച്ചയാണ് ഇപ്പോൾ താനടക്കമുള്ളവരുടെ കാര്യത്തിൽ പുറത്തുവന്നതെന്നു ഫോൺ ചോർത്തലിന് ഇരയായ മലയാളി അധ്യാപകൻ എ.ടി. അജ്മൽ ഖാൻ മനോരമയോട്. ആദ്യം കനേഡിയൻ കൺസൽറ്റൻസിയും പിന്നീട് വാട്സാപ്പും ഫോൺ ചോർത്തൽ സ്ഥിരീകരിച്ചു സന്ദേശം അയച്ചതായി അജ്മൽ പറഞ്ഞു.</p>
      <p>
        <b>ഫോൺ ചോർത്തിയെന്നുറപ്പിച്ചത് എങ്ങനെ ?</b>
      </p>
      <p>കാനഡയിലെ സിറ്റിസൻ ലാബിലെ സീനിയർ റിസർച്ചർ ജോൺ സ്‌കോട്ട് റെയ്ൽട്ടൺ എന്നു പരിചയപ്പെടുത്തിയാണ് ആദ്യ സന്ദേശമെത്തിയത്. ഇത്തരം സന്ദേശങ്ങൾ വ്യാപകമായതിനാൽ ആദ്യം അവഗണിച്ചു. പിന്നീട് വാട്സാപ്പിൽ നിന്നു തന്നെ ഹാക്കിങ് സ്ഥിരീകരിച്ചു സന്ദേശമെത്തി.</p>
      <p>
        <b>എന്തുകൊണ്ടാവാം ഫോൺ ചോർത്തപ്പെട്ടത് ?</b>
      </p>
      <p>ഭീമാ കൊറെഗാവിലെ ദലിത് സംഗമത്തിന്റെ സംഘാടനത്തിൽ പങ്കാളിയായിരുന്നു. പൊതുവിഷയങ്ങളിൽ, പ്രത്യേകിച്ച് ആദിവാസി, ദലിത്, ന്യൂനപക്ഷ വിഷയങ്ങളിൽ ഇടപെടുകയും അഭിപ്രായം പറയുകയും ചെയ്യാറുണ്ട്.</p>
      <figure>
        <img src="https://img-mm.manoramaonline.com/content/dam/mm/mo/news/india/images/2019/11/4/ajmal-chat.jpg"/>
        <figcaption>കാനഡയിലെ സിറ്റിസൻ ലാബിലെ സീനിയർ റിസർച്ചർ ജോൺ സ്‌കോട്ട് റെയ്ൽട്ടൺ എന്നു പരിചയപ്പെടുത്തിയുള്ള സന്ദേശം.</figcaption>
      </figure>
      <p>
        <b>നേരിട്ടുപരിചയമുള്ള മറ്റാർക്കെങ്കിലും സമാന അനുഭവം ?</b>
      </p>
      <p>ഇത്തരം സന്ദേശം ലഭിച്ചെന്നു പരസ്യമാക്കിയ പലരും ‌പരിചയമുള്ളവരാണ്.</p>
      <p>
        <b>ഇക്കാര്യത്തിൽ ആരെയാണ് സംശയിക്കുന്നത് ?</b>
      </p>
      <p>സർക്കാരിന്റെ തന്നെ ഫെലോഷിപ്പുകളോടെ പഠിച്ചയാളാണ് ഞാൻ. എന്റെ ഇടപെടലുകൾ എല്ലാം പരസ്യമാണ്. സർക്കാർ എല്ലാവരെയും സംശയത്തോടെ കാണുന്നു. വലിയതോതിൽ സാങ്കേതികവിദ്യയും സൗകര്യങ്ങളും ഉപയോഗപ്പെടുത്തിയാണ് പാർട്ടികൾ അധികാരത്തിലെത്തുന്നത്. ഇതടക്കമുള്ള കാര്യങ്ങൾ പരിശോധിക്കപ്പെടണം.</p>
      <p>
        <i>(മലപ്പുറം കാളികാവ് സ്വദേശിയായ അജ്മൽ ഡൽഹി അശോക സർവകലാശാലയിൽ അധ്യാപകനാണ്. നേരത്തേ, മുംബൈ ടാറ്റാ ഇൻസ്റ്റിറ്റ്യൂട്ട് ഓഫ് സോഷ്യൽ സയൻസിലും ഡൽഹി സെന്റർ ഫോർ ദ് സ്‌റ്റഡീസ് ഓഫ് ഡവലപ്പിങ് സൊസൈറ്റീസിൽ ഗവേഷണം നടത്തിയിരുന്നു.)</i>
      </p>
    </article>
  </body>
</html>