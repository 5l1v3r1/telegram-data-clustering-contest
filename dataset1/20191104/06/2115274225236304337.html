<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/economia/emilia_romagna_plastic_tax_bonaccini-6471909/news/2019-11-04/"/>
    <meta property="og:site_name" content="Agi"/>
    <meta property="article:published_time" content="2019-11-04T06:46:00+00:00"/>
    <meta property="og:title" content="L'Emilia Romagna leader mondiale nell'industria dell'imballaggio"/>
    <meta property="og:description" content="La regione vanta la maggiore concentrazione globale di aziende del settore. Per questo la plastic tax preoccupa tanto il governatore Bonaccini"/>
  </head>
  <body>
    <article>
      <h1>L'Emilia Romagna leader mondiale nell'industria dell'imballaggio</h1>
      <h2>La regione vanta la maggiore concentrazione globale di aziende del settore. Per questo la plastic tax preoccupa tanto il governatore Bonaccini</h2>
      <address><time datetime="2019-11-04T06:46:00+00:00">04 Nov 2019, 06:46</time> by <a rel="author" href="https://www.agi.it/authors/francesco-russo/" target="_blank">Francesco Russo</a></address>
      <p>In Emilia Romagna si trova la maggiore concentrazione al mondo di industrie per la produzione di macchine per il confezionamento e l'imballaggio, un settore in cui l'Italia è leader mondiale insieme alla Germania.</p>
      <p>È quanto emerge da un rapporto dell'Unione Costruttori Italiani Macchine Automatiche per il Confezionamento e l'Imballaggio (Ucima). Appaiono quindi evidenti le ragioni che hanno portato il <a href="https://www.agi.it/politica/bonaccini_pastic_tax_auto_aziendali-6469559/news/2019-11-02/">presidente della regione</a>, <b>Stefano Bonaccini</b>, a chiedere al governo di rivedere la '<a href="https://www.agi.it/economia/plastic_tax_governo-6470994/news/2019-11-03/">plastic tax</a>', lanciando un avvertimento sul "prezzo alto" che l'Emilia Romagna rischia di pagare con un simile provvedimento.</p>
      <p>Un prezzo che non è solo economico e rischia di tradursi in consensi elettorali per i partiti della maggioranza in vista delle elezioni amministrative di gennaio, che vedono la Lega lanciata all'assalto di quella che è la "regione rossa" per eccellenza.</p>
      <p>"Con un fatturato superiore ai 7,85 miliardi di euro, in crescita del 9,4% sull'anno precedente, il settore dei costruttori italiani di macchine automatiche per il confezionamento e l'imballaggio resta <b>uno dei comparti industriali italiani più vitali</b>", spiega l'Ucima presentando il rapporto sui dati del comparto aggiornati al 2018. Comparto che "è inoltre uno dei settori italiani con <b>la più alta propensione all'export</b> (prossimo a 80%), costituito da circa 200-250 aziende di dimensioni industriali, cui si aggiungono circa 350 unità produttive con caratteristiche artigianali".</p>
      <related>
        <a href="https://www.agi.it/economia/plastic_tax_governo-6470994/news/2019-11-03/"/>
      </related>
      <p>"Un settore <b>leader mondiale</b> che si contende il primato internazionale con i costruttori tedeschi", prosegue l'Ucima, "oltre il 50% delle macchine automatiche per il confezionamento e l'imballaggio vendute nel mondo sono italiane e tedesche".</p>
      <p>La leadership acquisita negli anni dai costruttori italiani, spiega l'associazione, "si basa su quattro capisaldi fondamentali: "l'elevato livello tecnologico-qualitativo delle soluzioni proposte; l'estrema personalizzazione e flessibilità produttiva delle macchine; il puntuale servizio di assistenza post-vendita su tutti i mercati mondiali; la forte competitività grazie alla convivenza di grandi gruppi integrati e di piccole e medie imprese altamente specializzate che offrono, nel complesso, un'intera gamma di macchinari per tutte le tipologie di prodotto".</p>
      <h3>La 'packaging valley' di Bologna</h3>
      <p>"Le aziende sono dislocate principalmente in Emilia-Romagna (dove si trova <b>la maggiore concentrazione di settore al mondo</b>), Lombardia, Piemonte e Veneto, regioni che assieme rappresentano piu' dell'80% delle aziende del settore", sottolinea ancora l'Ucima, "vera e propria capitale produttiva è Bologna, nella cui provincia si trova la cosiddetta Packaging Valley".</p>
      <p>"La maggior parte della produzione delle macchine per il confezionamento e l'imballaggio viene assorbita dal comparto alimentare (circa il 60% del fatturato del settore) e da quello farmaceutico - cosmetico - toileteries, che rappresenta poco meno del 25%", leggiamo ancora nel rapporto, "il restante viene impiegato in settori diversi, tra i quali spiccano quello del tabacco, in cui l'industria italiana delle macchine vanta una grande tradizione, il comparto chimico - petrolchimico e quello del tissue". In particolare<b> il settore delle bevande in bottiglia</b> assorbe da solo il 26,1% della produzione.</p>
      <p>Il 38,1% delle esportazioni riguarda gli altri Stati membri della Ue, dove nel 2018 le vendite sono aumentate del 7,6% rispetto all'anno precedente. Si comprende quindi la preoccupazione del comparto per una tassa che, sul mercato comune, potrebbe offrire un vantaggio competitivo alla concorrenza tedesca. <b>Il mercato in maggiore espansione è però quello nordamericano</b>, con un incremento dell'export del 25,1%, Seguono Africa e Oceania (+12%), Centro e Sud America (+3,7%) e Europa extra-Ue (+0,6%), mentre si registra una flessione dell'8% sul mercato asiatico.</p>
    </article>
  </body>
</html>