<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/it/739916"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T06:05:00+00:00"/>
    <meta property="og:title" content="ปส.จับมือ IAEAติวเข้มเพิ่มประสิทธิภาพการตรวจวัสดุนิวเคลียร์ในอาเซียน"/>
    <meta property="og:description" content="ปส. - IAEA ดึงหน่วยงานความมั่นคงไทย-อาเซียน  ติวเข้มทฤษฎีและฝึกวางแนวทางพัฒนาโครงสร้างการตรวจจับเหตุความมั่นคงปลอดภัยทางนิวเคลียร์    "/>
  </head>
  <body>
    <article>
      <h1>ปส.จับมือ IAEAติวเข้มเพิ่มประสิทธิภาพการตรวจวัสดุนิวเคลียร์ในอาเซียน</h1>
      <address>
        <time datetime="2019-11-04T06:05:00+00:00">04 Nov 2019, 06:05</time>
      </address>
      <p>
        <b>ปส. - IAEA ดึงหน่วยงานความมั่นคงไทย-อาเซียน  ติวเข้มทฤษฎีและฝึกวางแนวทางพัฒนาโครงสร้างการตรวจจับเหตุความมั่นคงปลอดภัยทางนิวเคลียร์    </b>
      </p>
      <p>วันนี้ (4 พฤศจิกายน 2562) นายภานุพงศ์ พินกฤษ รักษาราชการแทน  ผู้อำนวยการกองตรวจสอบทางนิวเคลียร์และรังสี   สำนักงานปรมาณูเพื่อสันติ (ปส.) กระทรวงการอุดมศึกษาฯ (อว.)   เปิดเผยว่า ปส.ร่วมกับทบวงการพลังงานปรมาณูระหว่างประเทศ (IAEA)  จัดการฝึกอบรม “IAEA Regional Workshop to Develop a Road Map for Building a Nuclear Security Detection Architecture” ขึ้นระหว่างวันที่ 4 – 8 พฤศจิกายน 2562 ณ โรงแรมมิตร์ บีช เมืองพัทยา จังหวัดชลบุรี  เพื่อติวเข้มทฤษฎีและฝึกวางแนวทางพัฒนาโครงสร้างการตรวจจับเหตุความมั่นคงปลอดภัยทางนิวเคลียร์ ให้ผู้รับผิดชอบหลักด้านความมั่นคงอาเซียน พร้อมถกบทบาท ประเมินจุดอ่อนระบบ หวังช่วยเพิ่มประสิทธิภาพการตรวจวัสดุนิวเคลียร์และวัสดุกัมมันตรังสีของไทยและภูมิภาค </p>
      <figure>
        <img src="https://www.dailynews.co.th/admin/upload/20191104/news_zAdPNutlQc131716_533.jpg?v=20191106115?v=2641"/>
      </figure>
      <p>ทั้งนี้มีหน่วยงานด้านความมั่นคงเข้าร่วม จากประเทศไทย 6 หน่วยงาน ได้แก่ สำนักงานสภาความมั่งคงแห่งชาติ (สมช.)  กองสืบสวนและปราบปราม กรมศุลกากร สำนักงานศุลกากรท่าเรือแหลมฉบัง กองบัญชาการตำรวจสันติบาล สำนักข่าวกรองแห่งชาติ และ ปส. และจากประเทศสมาชิกอาเซียน 3 ประเทศ ได้แก่ ฟิลิปปินส์ เวียดนาม และพม่า <br/><br/>การฝึกอบรมดังกล่าวจะช่วยให้การวางแผนเพื่อปรับปรุงและพัฒนาโครงสร้างระบบรักษาการตรวจจับเหตุความมั่นคงปลอดภัยทางนิวเคลียร์เกิดขึ้นอย่างเป็นรูปธรรม สามารถนำไปใช้ในการปฏิบัติงานด้านการตรวจจับการนำวัสดุนิวเคลียร์ หรือวัสดุกัมมันตรังสีไปพัฒนาเป็นอาวุธนิวเคลียร์หรือใช้เป็นอาวุธในการก่อการร้ายทางนิวเคลียร์ของทุกประเทศ ได้อย่างครอบคลุมและเต็มประสิทธิภาพ รวมทั้งสามารถปฏิบัติตามระเบียบและข้อบังคับระหว่างประเทศภายใต้กรอบความร่วมมือของ IAEA ส่งผลให้ภารกิจด้านความมั่นคงปลอดภัยทางนิวเคลียร์ทั่วโลกมีความเข้มแข็ง ประชาชนเกิดความปลอดภัย<br/> </p>
    </article>
  </body>
</html>