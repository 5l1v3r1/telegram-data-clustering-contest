<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/bologna/cronaca/incidente-a13-telefonino-1.4868264"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-04T06:15:37+00:00"/>
    <meta property="og:title" content="Incidente A13, famiglia distrutta. Sotto esame il telefonino"/>
    <meta property="og:description" content="Il cellulare del giovane che ha tamponato il camper verrà sequestrato per controllare se lo stava utilizzando prima dello schianto"/>
  </head>
  <body>
    <article>
      <h1>Incidente A13, famiglia distrutta. Sotto esame il telefonino</h1>
      <h2>Il cellulare del giovane che ha tamponato il camper verrà sequestrato per controllare se lo stava utilizzando prima dello schianto</h2>
      <address><time datetime="2019-11-04T06:15:37+00:00">04 Nov 2019, 06:15</time> by <a rel="author">NICOLA BIANCHI</a></address>
      <figure>
        <video src="https://vr-media.storage.googleapis.com/video/cre_80/encoded/b70216e4-9876-436e-bf63-17ccf4c9c6a3.mp4"/>
        <figcaption>Bologna, incidente sulla A13: morti padre, madre e figlia di pochi mesi&amp;pub_custom_params=department=bologna</figcaption>
      </figure>
      <p>Bologna, 4 novembre 2019 - <b>Il telefonino</b> potrebbe essere <b>la chiave di tutto</b>. Da quei tabulati, infatti, potrebbero uscire le risposte che Polstrada di Altedo e Procura stanno cercando per ricostruire le <b>cause della tragedia (<a href="https://www.ilrestodelcarlino.it/bologna/cronaca/foto/incidente-a13-1.4865615">FOTO</a>)</b> che, nella notte tra venerdì e sabato in A13, ha <b>distrutto un’intera famiglia</b>: <b><a href="https://www.ilrestodelcarlino.it/bologna/cronaca/incidente-a13-anna-pieropan-daniele-minati-1.4866586">Anna Pieropan, 29 anni, il marito Daniele Minati, 32 </a></b><b><a href="https://www.ilrestodelcarlino.it/bologna/cronaca/incidente-a13-anna-pieropan-daniele-minati-1.4866586">, e la loro figlioletta Diletta, </a></b>cinque mesi. Il <b>camper</b> su cui viaggiavano da Lucca a Isola Vicentina, dove i tre vivevano, prima è stato<b> tamponato da una Ford Fiesta</b>, poi travolto da un pullman con 56 passeggeri. <b>L’apparecchio</b>,<b> appartenente al 19enne neopatentato</b> che <b>guidava la Fiesta</b>, potrebbe essere sequestrato nelle prossime ore su disposizione del pm Marco Imperato per accertare se, negli istanti dello schianto tra la Ford e il camper, sia o meno stato utilizzato.</p>
      <p><b>"Non me ne sono accorto",</b> le parole riferite dal giovane sotto choc ai poliziotti della Stradale. Nei prossimi giorni sono attesi anche i risultati degli esami del sangue, sullo stesso e sul conducente del pullman (un kosovaro di 53 anni, indagato con il 19enne per omicidio stradale), che ‘riferiranno’ su eventuali presenze di sostanze stupefacenti. Al momento, l’unica certezza in mano agli inquirenti è arrivata dall’alcoltest: tutti negativi.</p>
      <p>"Mi sono trovato <b>davanti il camper improvvisamente </b>– ha spiegato il guidatore dell’Alibus proveniente, come i Minati, dal Lucca Comics –, ho cercato di frenare ma tutto è stato inutile". Parole che hanno trovato riscontro durante i primi rilievi, con gli evidenti segni di frenata sull’asfalto al chilometro 15 dell’autostrada. Anche sulla velocità del mezzo, vi sarebbero pochi dubbi: la marcia del pullman, infatti, come testimoniato dal cronotachigrafo, era regolare, entro i 100 chilometri orari. Servirà invece un po’ di tempo per avere il dato della Fiesta, in questo caso servirà anche l’intervento della casa madre.</p>
      <p>Intanto, i sindaci di <b>Isola Vicentina</b>, con i colleghi di <b>Schio e Sovizzo</b>, sono pronti a proclamare il<b> lutto cittadino congiunto</b> nel giorno dell’<b><a href="https://www.ilrestodelcarlino.it/bologna/cronaca/incidente-mortale-a13-oggi-1.4865279">addio alle tre vittime.</a></b> A Sovizzo, paese di origine di Daniele, sabato sera si è tenuta una veglia funebre, mentre altri momenti di ricordo sono previsti nella chiesta di Isola Vicentina e in quella di Schio, dove era nata Anna Pieropan.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.ilrestodelcarlino.it/bologna/cronaca/incidente-a13-anna-pieropan-daniele-minati-1.4866586"/>
        <a href="https://www.quotidiano.net/cronaca/video/bologna-incidente-sulla-a13-morti-padre-madre-e-figlia-di-pochi-mesi-1.4865672"/>
        <a href="https://www.ilrestodelcarlino.it/bologna/cronaca/foto/incidente-a13-1.4865615"/>
        <a href="https://www.ilrestodelcarlino.it/bologna/cronaca/incidente-mortale-a13-oggi-1.4865279"/>
      </related>
    </article>
  </body>
</html>