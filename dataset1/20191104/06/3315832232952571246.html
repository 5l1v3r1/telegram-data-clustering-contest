<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/c7fc98a3f1ee3bd8/presa-din-romania-ceban-primul-candidat-de-stanga-care-ajunge-primar-al-chisinaului-care-ar-putea-fi-consecintele.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-04T06:42:53+00:00"/>
    <meta property="og:title" content="Presa din România: Ceban, primul candidat de stânga care ajunge primar al Chișinăului; Care ar putea fi consecințele?"/>
    <meta property="og:description" content="Ion Ceban, candidatul PSRM, va fi noul primar al Chișinăului, arată rezultatele preliminare. Socialistul Ion Ceban a câștigat detașat în fața lui Andrei Năstase, candidatul blocului ACUM, la o diferență de 5 la sută din voturi. Andrei Năstase a beneficiat de susținerea a 47 la sută din electorat.Ion Ceban câștigase și primul tur al alegerilor pentru Primăria Chișinăului, desfășurat în urmă cu două săptămâni. A avut atunci 40,16% din voturi, iar candidatul Blocului ACUM, Andrei Năstase - 31,09%. Andrei Năstase fusese ales în iunie 2018 în funcția de edil al Chișinăului, avându-l contracandidat tot pe Ion Ceban, dar scrutinul a fost anulat atunci de instanță. Motivul - s-ar fi făcut propagandă electorală în ziua scrutinului."/>
  </head>
  <body>
    <article>
      <h1>Presa din România: Ceban, primul candidat de stânga care ajunge primar al Chișinăului; Care ar putea fi consecințele?</h1>
      <address><time datetime="2019-11-04T06:42:53+00:00">04 Nov 2019, 06:42</time> by <a rel="author">Jurnal.md</a></address>
      <p>
        <b>Ion Ceban, candidatul PSRM, va fi noul primar al Chișinăului, arată rezultatele preliminare. Socialistul Ion Ceban a câștigat detașat în fața lui Andrei Năstase, candidatul blocului ACUM, la o diferență de 5 la sută din voturi. Andrei Năstase a beneficiat de susținerea a 47 la sută din electorat.</b>
      </p>
      <p>
        <b>Ion Ceban câștigase și primul tur al alegerilor pentru Primăria Chișinăului, desfășurat în urmă cu două săptămâni. A avut atunci 40,16% din voturi, iar candidatul Blocului ACUM, Andrei Năstase - 31,09%. Andrei Năstase fusese ales în iunie 2018 în funcția de edil al Chișinăului, avându-l contracandidat tot pe Ion Ceban, dar scrutinul a fost anulat atunci de instanță. Motivul - s-ar fi făcut propagandă electorală în ziua scrutinului.</b>
      </p>
      <p>Alegerile locale din Moldova, cu accent pe cele de la Chișinău, au fost primul test electoral după venirea la guvernare a unei coaliţii formate din socialiştii proruşi ai preşedintelui Igor Dodon şi Blocul ACUM (PAS plus PPDA), declarat proeuropean. Cele două forțe politice adversare s-au unit la nivel guvernamental cu scopul comun al „dezoligarhizării” republicii, după alungarea de la putere a controversatului lider al Partidului Democrat, Vlad Plahotniuc.</p>
      <p>De la declararea independenței țării, locuitorii capitalei Republicii Moldova nu și-au ales niciodată, prin vot direct, un primar de stânga, notează Digi24. Analiștii pun succesul lui Ion Ceban pe seama faptului că în ultimele săptămâni socialiștii au reușit să preia din electoratul Partidului Democrat.</p>
      <p>
        <b>Care ar putea fi consecințele acestui vot</b>
      </p>
      <p>Soarta coaliției de guvernare de la Chișinău este incertă. La cinci luni după ce a format guvernul alături de proeuropeni, președintele Igor Dodon dă semne că vrea să rupă colaborarea. A lansat avertismentul chiar în ziua alegerilor locale.</p>
      <p>„Eu îmi doresc ca această majoritate parlamentară să îşi continue activitatea. Noi am susţinut acest guvern şi trebuie să spunem sincer că din partea noastră, din partea echipei mele, în Parlament, în instituţia prezidenţială, noi am susţinut acest guvern. Lucrurile se pot schimba. Evident că se pot schimba săptămâna viitoare, pentru că s-au trecut nişte limite în această campanie electorală din partea unor parteneri. Scenarii sunt două: sau va fi coaliție, sau nu va fi coaliție”, a spus Igor Dodon.</p>
      <p>Există analiști la Chișinău care văd în această declarație semnalul că se va rupe coaliția, iar socoteala socialiștilor - întăriți de testul electoral al Primăriei Chișinău - ar fi să provoace alegeri parlamentare anticipate, în urma cărora să câștige majoritatea în Parlament și, cu un președinte socialist, să guverneze practic singuri nestingheriți. Socialiștii mizează pe ideea că Blocul ACUM are o imagine mai erodată în ochii electoratului în urma alianței cu partidul lor, în timp ce ei au reușit să crească și să-și atragă o parte din electoratul care a fost cândva al lui Vlad Plahotniuc.</p>
    </article>
  </body>
</html>