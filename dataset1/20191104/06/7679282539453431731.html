<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-india-vs-bangladesh-rohit-sharma-gave-advice-to-bowlers-before-icc-t20-world-cup-2830855.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-04T06:38:53+00:00"/>
    <meta property="og:title" content="ICC टी-20 वर्ल्ड कप से पहले रोहित शर्मा ने गेंदबाजों को दी ये नसीहत"/>
    <meta property="og:description" content="India vs Bangladesh, 1st T20I at Delhi: भारत और बांग्लादेश के बीच 3 मैचों की सीरीज का पहला टी-20 दिल्ली के अरुण जेटली स्टेडियम में खेला गया। इस मैच में भारत को 7 विकेट से हार का सामना करना पड़ा। मैच..."/>
  </head>
  <body>
    <article>
      <h1>ICC टी-20 वर्ल्ड कप से पहले रोहित शर्मा ने गेंदबाजों को दी ये नसीहत</h1>
      <address><time datetime="2019-11-04T06:38:53+00:00">04 Nov 2019, 06:38</time> by <a rel="author">एजेंसी,नई दिल्ली</a></address>
      <p><b>India vs Bangladesh, 1st T20I at Delhi:</b> भारत और बांग्लादेश के बीच 3 मैचों की सीरीज का पहला टी-20 दिल्ली के अरुण जेटली स्टेडियम में खेला गया। इस मैच में भारत को 7 विकेट से हार का सामना करना पड़ा। मैच हारने के बाद विराट कोहली की गैरमौजूदगी में टीम की कप्तानी संभाल रहे रोहित शर्मा ने गेंदबाजों को आगाह किया है। रोहित शर्मा ने अगले साल ऑस्ट्रेलिया में होने वाले टी-20 वर्ल्ड कप को लेकर गेंदबाजों को नसीहत दी है। </p>
      <p>रोहित शर्मा ने मैच के बाद गेंदबाजों से कहा कि अगर टीम को अगले साल ऑस्ट्रेलिया में होने वाले टूर्नामेंट में अच्छा प्रदर्शन करना है तो उसे छोटे स्कोर का बचाव करना सीखना होगा। भारत ने इस मैच में पहले बल्लेबाजी करते हुए बांग्लादेश की टीम को 149 रनों का टारगेट दिया था, लेकिन मैदान पर कुछ गलतियों की वजह से टीम इंडिया ने यह मैच गंवा दिया। रोहित ने मैच के बाद कहा, ''इस स्कोर का बचाव किया जा सकता था, लेकिन हमने फील्डिंग के दौरान गलतियां की। हमारे खिलाड़ी थोड़ा अनुभवहीन हैं और वे इससे सबक लेंगे। शायद अगली बार वे ये गलतियां न करें।''</p>
      <h3>
        <a href="https://www.livehindustan.com/cricket/story-icc-announces-mens-t20-world-cup-2020-full-schedule-and-fixtures-in-australia-know-when-and-where-to-watch-2830785.html">ICC टी-20 वर्ल्डकप 2020 का शेड्यूल जारी, जानें कब और कहां होंगे सभी मैच</a>
      </h3>
      <h3>
        <a href="https://www.livehindustan.com/cricket/story-virat-kohli-and-ansushka-sharma-are-in-bhutan-ahead-of-virat-kohli-s-31st-birthday-2830854.html">अनुष्का शर्मा के साथ इस देश में अपना 31वां बर्थडे मनाएंगे विराट कोहलीः देखें Photos</a>
      </h3>
      <p>पहले बल्लेबाजी करते हुए बड़ा स्कोर नहीं बनाना और फिर अपने छोटे स्कोर का बचाव नहीं कर पाना भारतीय टीम की कमजोरी बनती जा रही है। भारत जिन पिछले सात टी-20 में स्कोर का बचाव करने उतरा उनमें से 5 में उसे नाकामी हाथ लगी। भारत इस मैच में दो तेज गेंदबाजों दीपक चाहर और खलील अहमद तथा तीन स्पिनरों युजवेंद्र चहल, क्रुणाल पांड्या और वाशिंगटन सुंदर के साथ उतरा था। चहल को छोड़कर कोई भी अन्य गेंदबाज बल्लेबाजों पर दबाव नहीं बना पाया।</p>
      <p>इस पर रोहित ने कहा, ''ये खिलाड़ी पिछले कुछ समय से हमारे लिए इस प्रारूप में खेल रहे हैं। खलील हैं और दीपक भी हैं। शार्दुल (ठाकुर) अपनी बारी का इंतजार कर रहा है। वे अच्छा प्रयास कर रहे हैं, लेकिन उन्हें सीखना होगा कि स्कोर का बचाव कैसे करना है। उन्हें रणनीति के अनुसार गेंदबाजी करनी होगी। इस तरह के मैच में खेलने से उन्हें सीख मिलेगी। वे प्रतिभाशाली हैं। उनमें वापसी करने की क्षमता है। यह समय बताएगा कि वे ऐसा कर पाते हैं या नहीं।''</p>
    </article>
  </body>
</html>