<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545019.html/%D9%88%D8%A7%D8%B1%D8%AF-%D8%B4%D8%AF%D9%86-%D8%B0%D8%B1%D8%AA-%D9%87%D8%A7%DB%8C-%D8%A2%D9%84%D9%88%D8%AF%D9%87-%D8%A8%D9%87-%DA%A9%D8%B4%D9%88%D8%B1-%DA%A9%D8%B0%D8%A8-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-04T22:56:00+00:00"/>
    <meta property="og:title" content="وارد شدن ذرت‌های آلوده به کشور کذب است"/>
    <meta property="og:description" content="وزیر کشور گفت: در روزهای اخیر اخباری به‌خصوص در مورد ذرت‌های آلوده منتشر شد که واقعاً خلاف و به نوعی کذب بود."/>
  </head>
  <body>
    <article>
      <h1>وارد شدن ذرت‌های آلوده به کشور کذب است</h1>
      <h2>وزیر کشور:</h2>
      <address>
        <time datetime="2019-11-04T22:56:00+00:00">04 Nov 2019, 22:56</time>
      </address>
      <p>وزیر کشور گفت: در روزهای اخیر اخباری به‌خصوص در مورد ذرت‌های آلوده منتشر شد که واقعاً خلاف و به نوعی کذب بود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ رحمانی فضلی وزیر کشور در پایان سی و هشتمین جلسه ستاد اطلاع رسانی و تبلیغات اقتصادی کشور در جمع خبرنگاران اظهار داشت: در روزهای اخیر اخباری به خصوص در مورد ذرت های آلوده منتشر شد که واقعاً خلاف و به نوعی کذب بود. </p>
      <p>وی افزود: از سال ۹۲ تا ۹۵ حدود ۳۰ میلیون تن ذرت وارد کشور شده است که در این میان یک محموله قریب به صد و پنجاه هزار تنی از طریق دریا قصد ورود به کشور داشت، دستگاه های مربوط و وزارت کشور این موضوع را به دقت رصد کردند و با همکاری دستگاه‌های متولی تخصصی نگذاشتند این کالا وارد کشور شود.</p>
      <p>زیر کشور ادامه داد: در این راستا سه فقره نامه به دولت ارسال شد و رئیس جمهور محترم دستورات محکمی در خصوص عدم ورود این کالا به کشور صادر کردند و اکنون نیز تمهیداتی اندیشیده می شود که به نوعی این ذرت ها مرجوع یا امحا شود.</p>
      <p>رحمانی فضلی با یادآوری اینکه ذرت‌های آلوده، ذرت علوفه ای و دامی هستند، تصریح کرد: در برخی رسانه‌ها این موضوع به نوعی مطرح شد که این ذرت ها خوراک انسان است اما اصلاً اینطور نیست. این محموله، ذرت علوفه ای و دائمی بوده و به هیچ وجه وارد کشور نشده است.</p>
      <p>وزیر کشور در ادامه با بیان اینکه یکی از موضوعات بسیار مهمی که در این جلسه مطرح شد بحث قاچاق کالا و نحوه انعکاس اخبار و اطلاع رسانی درخصوص قاچاق کالا بود، اظهار کرد: در این جلسه تأکید شد که در خصوص اطلاع رسانی موارد قاچاق کالا، باید رسانه ها در مورد محموله هایی که تحت عنوان قاچاق مطرح می شوند، با توجه به تعاریف خاص قانونی، دقت کنند تا ان شاا... مباحث به درستی مطرح شود.</p>
      <p>رحمانی فضلی با بیان اینکه در ادامه این جلسه موضوع مالیات و برخی نگرانی ها که در جامعه در خصوص سپرده های بانکی مطرح شده، بررسی شد عنوان کرد: نماینده وزارت اقتصاد و دارایی این موضوع را توضیح داده و اعلام کردند که نگرانی در این زمینه وجود ندارد و این موضوع که سپرده‌های مردم بررسی و برای آنها مالیات تعیین می شود درست نیست.</p>
      <p>وی با اشاره به اینکه  برخی اخبار مطرح شده در جامعه در مورد معافیت های مالیاتی انتشارات و مطبوعات نیز مورد بررسی قرار گرفت، گفت: موضوع لغو معافیت های مالیاتی مطبوعات در بودجه سال آینده صحت ندارد و بر اساس اعلام وزارت اقتصاد و دارایی چنین مسئله ای از سوی این وزارتخانه در پیش نویس های اولیه بودجه سال آینده به سازمان برنامه و بودجه ارائه نشده و چنین مسئله ای نخواهیم داشت.</p>
      <p>وزیر کشور با اعلام اینکه با توجه به وصول انتقادات و شکایت‌ها در خصوص گرانی بلیت هواپیما در ایام تعطیلات اخیر، موضوع قیمت بلیط هواپیما در جلسه امروز مورد بحث و بررسی قرار گرفت، افزود: در جلسه امروز ستاد، از مدیران سازمان هواپیمایی کشوری دعوت به عمل آمد که ضمن ارائه توضیحات اعلام کردند که بسیاری از این موارد را پیگیری کرده‌اند. این پیگیری ها ادامه دارد و قیمت بلیط ها به صورت مداوم رصد می شود.</p>
      <p>وی اضافه کرد: بر اساس تصمیم ستاد، سازمان حمایت از حقوق مصرف کنندگان متولی و مسئول پیگیری و رصد قیمت بلیت هواپیما است تا قیمت های بلیط را با کمک کارشناسان سازمان هواپیمایی آنالیز کنند و قیمتی واقعی و تعادلی که هم صنعت عظیم هواپیمایی کشور را در شرایط تحریمی سرپا و زنده نگه دارد و از طرف دیگر حقوق مردم ضایع نشود، تعیین کنند.</p>
      <p>به گزارش فارس، وزیر کشور در بخش دیگری از سخنان خود در جمع خبرنگاران گفت: در این جلسه همچنین گزارشی از سوی قوه قضاییه درخصوص عملکرد رسانه‌ها و مطبوعات ارائه شد که رسماً اعلام کردند روند همکاری مطبوعات، رسانه ها و سایت ها با ستاد اطلاع رسانی و تبلیغات اقتصادی کشور روند خوبی است و تعداد گلایه ها و شکایت های رسیده از دستگاه ها به شدت کاهش یافته است که این امر را به همه مطبوعات و رسانه ای های عزیز تبریک گفته و از آنها تشکر می‌کنم و انشالله در کنار هم همانطور که در یک سال گذشته همکاری داشتیم این همکاری ادامه پیدا کند.</p>
      <p>وزیر کشور در فراز دیگری از سخنان خود با اشاره به ۱۳ آبان و اینکه در سال گذشته آمریکا از یک هفته قبل اعلام کرده بود که ۱۳ آبان شرایط سیاسی جامعه ایران به هم خواهد ریخت و مردم علیه نظام راهپیمایی می کنند، و ۱۳ آبان را به عنوان یک موعدی برای هیجانات، تنشها و اعتراضات تلقی کرده بود، عنوان کرد: این در حالی است که سال گذشته شاهد راهپیمایی عظیم و بزرگ مردم در روز ۱۳ آبان و پاسخ آنها به یاوه گویی های دشمن بودیم و امسال نیز پس از گذشت یک سال همچنان شاهد بودیم که مردم چگونه پای کار آمده و از نظام دفاع می کنند و به دشمنان شان مجدداً خط و نشان می‌کشند و به آنها تذکر داده و می‌گویند ما در صحنه حاضر هستیم. ما نیز باید قدردان مردم باشیم و همه باید تلاش کنیم شرایط مطلوبی در وضعیت معیشتی مردم ایجاد شود.<br/><br/>رحمانی فضلی همچنین به گزارش وزارت صنعت، معدن و تجارت در خصوص روند قیمت کالاها اشاره کرد و گفت: قیمت کالاها به صورت روزانه بررسی می‌شود و هر ماه گزارشی از آن ارائه می شود. بر اساس این گزارش از ۱۰۰ قلم کالا که در سبد معیشتی مردم وجود دارد، حدود ۵۵ قلم کالا روند کاهشی در یک ماه گذشته داشته و حدود ۲۰ تا ۲۵ قلم کالا با ثبات قیمت مواجه بوده است. بقیه کالاها بین یک تا ۵ درصد افزایش قیمت داشتند. همچنین هفت قلم کالا نیز افزایش قیمت بالای ۵ درصد داشتند که دلایل این مسئله نیز توضیح داده شد و مقرر شد که دستگاه های تخصصی حساسیت های لازم را نسبت به این موضوع داشته باشند؛ چراکه با توجه به کاهش قیمت ارز انتظار می رود که روند قیمت کالاها نیز کاهشی باشد و اگر مواردی هم افزایشی بود باید مورد رسیدگی قرار گرفته و دلایل آن روشن باشد تا انشالله بتوانیم در تنظیم بازار و همچنین مکانیسم اقتصادی به گونه‌ای عمل کنیم که شاهد کاهش قیمت ها باشیم.</p>
      <p>انتهای پیام/</p>
    </article>
  </body>
</html>