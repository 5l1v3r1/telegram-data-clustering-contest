<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/evropska-unie/predsedou-britske-dolni-snemovny-se-stal-labourista-lindsay-hoyle-20191104.html"/>
    <meta property="og:site_name" content="Deník.cz"/>
    <meta property="article:published_time" content="2019-11-04T22:02:00+00:00"/>
    <meta property="og:title" content="Předsedou britské Dolní sněmovny se stal labourista Lindsay Hoyle"/>
    <meta property="og:description" content="Šéfem dolní komory britského parlamentu se dnes večer stal jeden z dosavadních tří místopředsedů Dolní sněmovny a člen opozičních labouristů Lindsay Hoyle. Poslanci jej zvolili v tajném hlasování ve čtvrtém kole volby."/>
  </head>
  <body>
    <article>
      <h1>Předsedou britské Dolní sněmovny se stal labourista Lindsay Hoyle</h1>
      <address><time datetime="2019-11-04T22:02:00+00:00">04 Nov 2019, 22:02</time> by <a rel="author">ČTK</a></address>
      <p>Dvaašedesátiletý Hoyle ve sněmovně zasedá od roku 1997. Poslancem byl už jeho otec, který svého syna pojmenoval po australském hráči kriketu Lindsaym Hassettovi. Místopředsedou Dolní sněmovny se stal v roce 2010.</p>
      <figure>
        <img src="https://g.denik.cz/1/f7/premier-johnson-v-predvolebnim-programu-konzervativni-strany-uz-nepouziva-hrozbu-ze-by-britanie_denik-150-3x2.jpg"/>
      </figure>
      <aside>
        <a href="https://www.denik.cz/evropska-unie/britanie-se-pripravuje-na-volby-konzervativci-slibuji-rychle-dokonceni-brexitu-20191102.html">Británie se připravuje na volby. Konzervativci slibují rychlé dokončení brexitu Přečíst článek ›</a>
      </aside>
      <p>Hoyle je podle britského tisku oblíbený i mezi vládními konzervativci a před hlasováním se dal slyšet, že chce být "stabilní volbou pro nepředvídatelné časy". Oproti svému předchůdci, extrovertnímu a bojovnému Johnu Bercowovi, je znám umírněnou rétorikou.</p>
      <p>Před volbou slíbil, že bude bojovat proti agresivním projevům v Dolní sněmovně a bude dbát na to, aby byly vyslyšeny i hlasy řadových poslanců. Jeho postoj k brexitu podle tisku není znám.</p>
      <h3>Umírněná rétorika</h3>
      <p>"Doufám, že tato sněmovna bude znovu respektovaným orgánem, a to nejen v Británii, ale také ve světě," řekl Hoyle po svém zvolení. "Tato sněmovna se změní, a to k lepšímu," dodal s tím, že bude neutrální a transparentní.</p>
      <p>Hoyle porazil sedm protikandidátů. Někteří nezískali pět procent hlasů nutných pro postup do dalšího kola, další z boje odstoupili sami. Hlasovalo se tak dlouho, dokud některý z uchazečů neobdržel nadpoloviční většinu hlasů.</p>
      <figure>
        <img src="https://g.denik.cz/1/8b/ctk-farage-pohrozil-johnsonovi-premierova-dohoda-pry-neni-brexit_denik-150-3x2.jpg"/>
      </figure>
      <aside>
        <a href="https://www.denik.cz/evropska-unie/farage-pohrozil-johnsonovi-bojem-ve-volbach-premierova-dohoda-pry-neni-brexit-20191101.html">Farage pohrozil Johnsonovi bojem ve volbách. Premiérova dohoda prý není brexit Přečíst článek ›</a>
      </aside>
      <p>Hoyle, jenž získal nejvíce hlasů i v prvních třech kolech, nakonec při čtvrtém hlasování dostal podporu 325 z 540 přítomných poslanců. Jeho posledním soupeřem byl spolustraník Chris Bryant.</p>
      <p>Dolní sněmovna bude kvůli prosincovým předčasným volbám již ve středu rozpuštěna, nově zvolený předseda má ale velkou šanci, že ho noví poslanci ve funkci potvrdí.</p>
      <figure>
        <img src="https://g.denik.cz/1/59/ctk-v-britanii-naplno-startuje-kampan-pruzkumy-vedou-konzervativci_denik-150-3x2.jpg"/>
      </figure>
      <aside>
        <a href="https://www.denik.cz/evropska-unie/v-britanii-startuje-volebni-kampan-pruzkumy-favorizuji-konzervativce-20191031.html">V Británii startuje volební kampaň. Průzkumy favorizují konzervativce Přečíst článek ›</a>
      </aside>
      <p>Šéf Dolní sněmovny musí být politicky neutrální, proto se od něj po zvolení očekává, že se vzdá členství ve své politické straně. Ve volbách kandidovat může a hlavní strany obvykle nepostaví protikandidáta. Před volbami nesmí vést kampaň a kandiduje jednoduše jako "předseda Dolní sněmovny usilující o znovuzvolení", napsal deník The Guardian.</p>
    </article>
  </body>
</html>