<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/tecnologia/facebook/notizie/facebook-nuovo-logo-instagram-whatsapp-strategia-dietro-31bf0600-ffc3-11e9-b6d6-36488b279eae.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-04T22:00:00+00:00"/>
    <meta property="og:title" content="Facebook, nuovo logo. Con Instagram e Whatsapp, e una strategia dietro"/>
    <meta property="og:description" content="Design aggiornato e tre colori che cambiano per differenziare l'azienda dalla piattaforma. All'orizzonte c'è una sempre maggiore interconnessione tra le app"/>
  </head>
  <body>
    <article>
      <h1>Facebook, nuovo logo. Con Instagram e Whatsapp, e una strategia dietro</h1>
      <h2>Design aggiornato e tre colori che cambiano per differenziare l'azienda dalla piattaforma. All'orizzonte c'è una sempre maggiore interconnessione tra le app</h2>
      <address><time datetime="2019-11-04T22:00:00+00:00">04 Nov 2019, 22:00</time> by <a rel="author">Enrico Forzinetti</a></address>
      <p>Il cambio di un logo a volte non si limita a essere una semplice questione estetica. È il caso di Facebook che <a href="https://newsroom.fb.com/news/2019/11/introducing-our-new-company-brand/">ha annunciato</a> il nuovo design del nome dell’azienda per rendere più chiara ed evidente la differenza tra questa e il social network con lo stesso nome. Il colosso di Mark Zuckerberg infatti si espande ben oltre la singola piattaforma dato che <b>comprende al suo interno anche Instagram che WhatsApp</b>. Un aspetto che appare scontato ma che secondo alcuni sondaggi in realtà solo una minoranza delle persone, almeno negli Stati Uniti, conosce. <br/>L’idea del logo nasce anche da questa esigenza di maggiore chiarezza e per questo motivo <b>al momento del login nelle due altre applicazioni sarà presente la versione aggiornata della scritta “from Facebook”</b>, introdotta sottotraccia solo nel corso di quest’anno. Oltre a una maggior visibilità, grazie alle lettere maiuscole, balzeranno subito all’occhio le differenti tonalità usate: verde nel caso di WhatsApp e viola per Instagram. </p>
      <h4>Un disegno più ampio</h4>
      <p>Ma la lettura di questo cambiamento va oltre quella comunicata ufficialmente. Ciò che ne emerge è <b>una sempre maggiore interconnessione tra le tre applicazioni</b>, già culminata con l’annuncio nello scorso aprile della volontà di creare un <a href="https://www.corriere.it/tecnologia/19_marzo_06/zuckerberg-whatsapp-instagram-messenger-saranno-integrate-nuova-piattaforma-ruotera-privacy-c5b15b66-404b-11e9-bb83-aca868a1eb53.shtml">unico ambiente di comunicazione</a> condiviso tra Instagram, WhatsApp e Messenger. Un disegno che si delinea sempre più come un processo di accentramento. <br/>E guardando ancora più indietro appariva già chiaro che l’<a href="https://www.corriere.it/tecnologia/18_settembre_25/systrom-krieger-due-co-fondatori-instagram-lasciano-facebook-1f9622e8-c07b-11e8-8c2f-234b69fe8a3d.shtml">addio dei due fondatori di Instagram</a>, Kevin Systrom e Mike Krieger, fosse legato a una sempre minore indipendenza garantita al social acquisito da Facebook nel 2012. Ma prima era stata già la volta del <b>passo indietro dei fondatori di WhatsApp</b>, Brian Acton e Jan Koum, in disaccordo con i progetti di Mark Zuckerberg. </p>
      <h4>Momento complicato</h4>
      <p>Un cambio di logo può rivelare alcune strategie nel medio-lungo termine, ma sicuramente <b>non può risolvere i problemi in cui Facebook si trova</b>, come ha ironicamente commentato <a href="https://www.theverge.com/2019/11/4/20947854/facebook-new-logo-design-change-parent-company-instagram-whatsapp">The Verge</a>. Negli ultimi mesi il social non se la sta passando molto bene tra <a href="https://www.corriere.it/economia/finanza/19_settembre_07/facebook-indagini-antitrust-0tto-stati-usa-8dcc72a0-d180-11e9-be10-239c488c3af6.shtml">l’apertura di indagini antitrust</a> per l’utilizzo scorretto dei dati degli utenti e <b>la crescente pressione politica </b>per diminuire il potere e le dimensioni della società. Senza dimenticare lo scetticismo generalizzato nei confronti del progetto di lancio della criptovaluta Libra che ha portato lo stesso <a href="https://www.corriere.it/economia/consumi/19_ottobre_24/libra-sei-cose-importanti-che-zuckerberg-ha-detto-congresso-americano-a0ab9e08-f671-11e9-852d-8d5c113e41ca.shtml">Zuckerberg a comparire davanti al Congresso</a>, dimostrandosi però poco convincente.</p>
    </article>
  </body>
</html>