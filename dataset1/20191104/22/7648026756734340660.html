<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mynetpetahtikva.co.il/%d7%a1%d7%a4%d7%95%d7%a8%d7%98/%d7%90%d7%9b%d7%96%d7%a8%d7%99-%d7%94%d7%a4%d7%95%d7%a2%d7%9c-%d7%a4-%d7%aa-%d7%90%d7%99%d7%91%d7%93%d7%94-%d7%a0%d7%99%d7%a6%d7%97%d7%95%d7%9f-%d7%91%d7%a1%d7%9b%d7%a0%d7%99%d7%9f-%d7%91%d7%93%d7%a7%d7%94-%d7%94-98-415938/2"/>
    <meta property="og:site_name" content="חדשות פתח תקוה"/>
    <meta property="article:published_time" content="2019-11-04T22:34:00+00:00"/>
    <meta property="og:title" content="אכזרי - הפועל פ&quot;ת איבדה ניצחון בסכנין בדקה ה-98"/>
    <meta property="og:description" content="דקה לפני סיום תשע דקות תוספת הזמן איבדה הפועל יתרון וסיימה ב-1:1 בלבד מול סכנין. עוודי הורחק לקראת סיום המחצית הראשונה. הפועל במקום העשירי"/>
  </head>
  <body>
    <article>
      <h1>אכזרי - הפועל פ"ת איבדה ניצחון בסכנין בדקה ה-98</h1>
      <h2>דקה לפני סיום תשע דקות תוספת הזמן איבדה הפועל יתרון וסיימה ב-1:1 בלבד מול סכנין. עוודי הורחק לקראת סיום המחצית הראשונה. הפועל במקום העשירי</h2>
      <address><time datetime="2019-11-04T22:34:00+00:00">04 Nov 2019, 22:34</time> by <a rel="author">אורי קידר</a></address>
      <figure>
        <img src="http://mynetpetahtikva.co.il/dyncontent/2019/8/21/4c8441f2-a1eb-45f2-b33f-941ff40ce141.jpeg"/>
        <figcaption>עמיר נוסבאום. ראה כבר את שלוש הנקודות בידיים., צילום: סער כרמלי, הפועל פ"ת</figcaption>
      </figure>
      <p>הפועל פתח-תקוה הייתה קרובה הערב (שני) דקה אחת מניצחון חוץ חשוב בסכנין. הקבוצה הוליכה 0:1 כשחלפו שמונה מתוך תשע (!) הדקות שהוסיף השופט אביעד שילוח בשל בזבוזי הזמן הרבים של שחקני הקבוצות האורחת, אולם אלי אלבז המקומי היה שם רגע לפני הסיום בכדי להשוות ל-1:1 ולמנוע מהפועל ניצחון ראשון ב"דוחא" מאז 2008.</p>
      <p>הפועל חסרה הערב את הקשר נפתלי בלאי המוצהב, אבל קיבלה בחזרה את הבלם יעקב אבבה. הפתיחה הייתה מצוינת, כשבר ירוחם כבש את הראשון שלו בהפועל בנגיחה אחרי בישול של בר איבגי כבר בדקה ה-13.</p>
      <p>בהמשך סכנין השתלטה על המשחק ומשימת השמירה על היתרון הפכה קשה עוד יותר עם הרחקתו של המגן יוסף עוודי בכרטיס צהוב שני בדקה ה-42.</p>
      <p>לאורך כל המחצית השנייה הפועל התגוננה וניסתה לשמור על השער. בזבוזי הזמן של שחקניה היו מופרזים לדעת השופט שילוח והוא סימן תשע דקות.</p>
      <p>בפעם הקודמת שתוספת כזאת נפסקה במשחק של הפועל, היה זה בעונה שעברה כשאירחה את בני לוד ופיגרה 2:1 בדקה ה-90. אז ניצלה הפועל את התוספת כדי להשוות בדקה ה-93 מרגליו של רוי מליקה, אולם הערב טעמה הפועל את טעמה המר של התוספת כשאיבדה את היתרון בדקה ה-98.</p>
      <p>בעקבות התוצאה איבדה הפועל הזדמנות לחלוף על פני יריבתה והיא מדורגת במקום העשירי עם 13 נק' אחרי 11 מחזורים. ביום שישי (15:00) תארח הפועל את הפועל ר"ג, שמדורגת מקום אחת מתחתיה עם אותו מספר נקודות, למשחק שהמפסידה בו עלולה למצוא עצמה מסתבכת בקרבות תחתית.</p>
    </article>
  </body>
</html>