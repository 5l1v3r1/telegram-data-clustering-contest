<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/04/iran-s-reaction-sanctions-nine-people-tied-khamenei-us-addicted-unilateral-sanctions"/>
    <meta property="og:site_name" content="euronews"/>
    <meta property="article:published_time" content="2019-11-04T22:32:41+00:00"/>
    <meta property="og:title" content="واکنش ایران به تحریم نزدیکان خامنه‌ای: آمریکا به تحریم‌های یکجانبه اعتیاد دارد"/>
    <meta property="og:description" content="«کاخ سفید با باز نگه داشتن یک پروندۀ بسته شده که نزدیک به چهل سال پیش طبق توافقات الجزایر بین دو دولت ایران و آمریکا حل و فصل و مختومه شده است، واقعیت‌ها را قلب و تاریخ را تحریف می‌کند.»"/>
  </head>
  <body>
    <article>
      <h1>واکنش ایران به تحریم نزدیکان خامنه‌ای: آمریکا به تحریم‌های یکجانبه اعتیاد دارد</h1>
      <address><time datetime="2019-11-04T22:32:41+00:00">04 Nov 2019, 22:32</time> by <a rel="author">یورونیوز فارسی </a></address>
      <p>عباس موسوی، سخنگوی وزارت امور خارجه ایران عصر دوشنبه به دور جدید تحریم‌های اعمال شده توسط آمریکا علیه ایران، که در چهارچوب آن ۹ چهرۀ نزدیک به علی خامنه‌ای، رهبر جمهوری اسلامی ایران هدف گرفته شده اند، واکنش نشان داد.</p>
      <p>آقای موسوی این تحریم‌ها را شیوۀ آمریکا برای «فرار از سرخوردگی» توصیف و اعلام کرد: «اعتیاد رژیم آمریکا به تحریم‌های یکجانبه، دولتمردان این رژیم را در شرایطی کاملا انفعالی قرار داده که هر از گاهی برای تسکین خود و فرار از سرخوردگی‌های ناشی از ناکامی در برابر اراده پولادین ملت ایران، نسبت به اعلام تحریم‌هایی پوچ مبادرت می‌ورزند.»</p>
      <p>بنا بر گزارش تسنیم او ضمن محکوم کردن این تحریم‌ها، آن را نشانۀ دیگری از «ناتوانی» آمریکا در «بهره‌مندی از راهکارهای دیپلماتیک و منطقی» خواند و گفت: «کاخ سفید همواره با شانتاژ و هیاهو و با زبانی غیرمودبانه و غیر دیپلماتیک سعی می‌کند با باز نگه داشتن یک پروندۀ بسته شده که نزدیک به چهل سال پیش طبق توافقات الجزایر بین دو دولت ایران و آمریکا حل و فصل و مختومه شده است، واقعیتها را قلب و تاریخ را تحریف نماید.»</p>
      <p>در چهارچوب توافق ایران و آمریکا در سال ۱۹۸۱ میلادی که با میانجی‌گری کشور الجزایر به دست آمد، دو طرف به حل و فصل بحران اشغال سفارت آمریکا در تهران پرداختند و به این ترتیب امکان آزادی گروگان‌های آمریکایی نیز فراهم شد.</p>
      <p>عباس موسوی همچنین بار دیگر با اشاره به دخالت‌های آمریکا در وقوع کودتای ۲۸ مرداد ایران گفت: «دولت آمریکا نمی‌تواند با این لفاظی‌ها، جنایاتی را که از کودتای ۲۸ مرداد سال ۱۳۳۲ و بعد از آن با دزدی، غارت، قتل و تروریسم اقتصادی در حق ملت ایران روا داشته پنهان کرده و جای جلاد و قربانی را عوض نماید... آنچه که دولت آمریکا به ایران نسبت داده است اتفاقا خواست ملت ایران و اکثر ملت‌های جهان از دولت آمریکاست. این دولت آمریکا است که باید ضمن دست کشیدن از تروریسم، بویژه حمایت از تروریسم دولتی رژیم صهیونیستی به دزدی منابع سایر کشورها، راهزنی دریایی و تروریسم اقتصادی و دیگر رفتارهای ناهنجار و غیرعادی خاتمه داده و راه متمدنانه، عاقلانه و قانونمدارانه در پیش گیرد.»</p>
      <p>استیون منوچین، وزیر خزانه‌داری آمریکا روز دوشنبه همزمان با چهلمین سالروز اشغال سفارت آمریکا در ایران، با انتشار بیانیه‌ای از تحریم ۹ شخص حقیقی نزدیک به رهبر ایران خبر داد. این افراد عبارتند از مجتبی خامنه‌ای فرزند علی خامنه‌ای، ابراهیم رئیسی رئیس قوه قضائیه ایران، محمد باقری فرمانده ستاد کل نیروهای مسلح، حسین دهقان مشاور رهبر در حوزه صنایع دفاعی، محمد محمدی گلپایگانی رئیس دفتر علی خامنه‌ای، وحید حقانیان معاون اجرایی بیت رهبری، غلامعلی حداد عادل عضو مجمع تشخیص مصلح نظام، علی اکبر ولایتی مشاور امور بین‌الملل رهبر ایران و درنهایت غلامعلی رشید فرمانده قرارگاه خاتم الانبیا.</p>
      <p>آقای منوچین اعلام کرد که تحریم این افراد با هدف کاهش «توان رهبر در اجرای سیاست وحشت و ظلم» چه در داخل ایران و چه آنسوی مرزها انجام شده است.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/04/sanctioned-entity-is-iran-s-armed-forces-general-staff-mojtaba-khamenei-ebrahim-rayisi">آمریکا ۹ فرد نزدیک به رهبر ایران از جمله مجتبی خامنه‌ای را تحریم کرد</a>
        </li>
        <li>
          <a href="https://farsi.euronews.com/2017/11/06/did-iran-sanctions-make-the-revolutionary-guard-stronger">آیا تحریم ایران سپاه پاسداران را قوی‌تر کرده است؟</a>
        </li>
      </ul>
    </article>
  </body>
</html>