<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/animali/19_novembre_05/sicilia-abbattuta-un-altra-aquila-bonelli-morte-registrata-gps-c39956aa-ffd9-11e9-86c6-d2f1a0d8af2e.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-04T22:00:00+00:00"/>
    <meta property="og:title" content="Sicilia, abbattuta un’altra aquila di Bonelli. La morte registrata dal Gps"/>
    <meta property="og:description" content="Il rapace era uno di quelli monitorati nell’ambito del progetto Life ConRaSi. I ricercatori insospettiti dall’immobilità dell’animale sono andati a cercarlo e lo hanno trovato crivellato da 60 pallini di piombo"/>
  </head>
  <body>
    <article>
      <h1>Sicilia, abbattuta un’altra aquila di Bonelli. La morte registrata dal Gps</h1>
      <h2>Il rapace era uno di quelli monitorati nell’ambito del progetto Life ConRaSi. I ricercatori insospettiti dall’immobilità dell’animale sono andati a cercarlo e lo hanno trovato crivellato da 60 pallini di piombo</h2>
      <address><time datetime="2019-11-04T22:00:00+00:00">04 Nov 2019, 22:00</time> by <a rel="author">Redazione Animalia</a></address>
      <p>Un’altra aquila di Bonelli è stata abbattuta in Sicilia a colpi di arma da fuoco. L’uccisione è avvenuta in provincia di Agrigento in aperta campagna. Il corpo senza vita del volatile è stato ritrovato da un ricercatore del progetto Life «ConRaSi» che ha trasferito il rapace all’Istituto Zooprofilattico di Palermo dove è stato sottoposto ad autopsia. La causa del decesso: non meno di 60 pallini di piombo sparati da un fucile.</p>
      <h4>Il monitoraggio dei rapaci</h4>
      <p>L’aquila uccisa non era un esemplare qualunque: si chiamava Rocco (così l’avevano ribattezzata gli studiosi del ConRaSi) e dalla primavera del 2017 era costantemente monitorata dal gruppo di ricerca, grazie ad un trasmettitore satellitare gps. I suoi tracciati, come quelli di altri 20 rapaci di cui vengono tracciati i movimenti, venivano scaricati ogni giorno e proprio l’anomala immobilità del volatile aveva insospettito il ricercatore che si è poi messo sulle sue tracce e che ha ritrovato la carcassa.</p>
      <h4>20 mila km in 30 mesi</h4>
      <p>Negli ultimi due anni e mezzo Rocco aveva percorso circa 20 mila chilometri, spostandosi nella zona centrale della Sicilia. Aveva di fatto stabilito la propria area di insediamento. «L’acquila era vicina alla maturità sessuale — fa notare il Wwf, capofila del progetto — e avrebbe presto fornito dati preziosi per l’approfondimento della biologia ed etologia della popolazione siciliana di questa specie, oggi fortemente minacciata». E tra le minacce quella del bracconaggio è sicuramente una delle principali.</p>
      <h4>I precedenti</h4>
      <p>La morte di Rocco non è certo un episodio isolato: nel settembre dello scorso anno un’altra aquila di Bonelli di appena 5 mesi era stata impallinata e poco prima era stato abbattuto un avvoltoio capovaccaio. Entrambi i casi sono stati registrati nella provincia di Trapani. Ancora un’aquila di Bonelli è invece stata abbattuta nel 2017 a Licata, nell’Agrigentino. Questi tre episodi, così come quello dei giorni scorsi, riguardano animali dotati di sistema di rilevazione satellitare e quindi è stato facile documentare i decessi. «Ma il sospetto — dice il Wwf — è che il bilancio reale sia ancora più grave». E non c’è solo la Sicilia: un mese fa in Sardegna, in provincia di Nuoro, era stata uccisa Tepilora, anch’essa aquila di Bonelli, che era stata liberata nell’ambito di un altro progetto Life, l’«Aquila a-Life». Si tratta in entrambi i casi di progetti europei, finanziati dalla Ue e che vedono coinvolti diversi soggetti istituzionali. «Per questo — spiega l’associazione del Panda, che presenterà un esposto e fornirà i propri dati gps alle forze dell’ordine per agevolare l’individuazione del responsabile - il bracconaggio non rappresenta solo un problema di conservazione ma anche un danno economico a carico delle finanze pubbliche».</p>
    </article>
  </body>
</html>