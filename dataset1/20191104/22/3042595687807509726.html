<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/iraks-unge-krever-revolusjon/71780156"/>
    <meta property="og:site_name" content="Dagbladet.no"/>
    <meta property="article:published_time" content="2019-11-04T22:17:59+00:00"/>
    <meta property="og:title" content="Iraks unge krever revolusjon"/>
    <meta property="og:description" content="Nok en gang er Midtøsten og Iraks unge ute og krever endring. - Dette er en revolusjon mot systemet, sier den kjente bloggeren Mosul Eye."/>
  </head>
  <body>
    <article>
      <h1>Iraks unge krever revolusjon</h1>
      <h2>Nok en gang er Midtøsten og Iraks unge ute og krever endring. - Dette er en revolusjon mot systemet, sier den kjente bloggeren Mosul Eye.</h2>
      <address><time datetime="2019-11-04T22:17:59+00:00">04 Nov 2019, 22:17</time> by <a rel="author">Line Fransson</a></address>
      <p>Det har pågått i over én måned nå. Titusener av irakere, spesielt landets yngre, er ute i gatene og krever at også de skal få ta del i Iraks rikdom. Demonstrantene er lei av korrupsjon, fattigdom, arbeidsledighet og eliter som kun beriker seg sjøl og sine nærmeste.</p>
      <h4>Fakta opprøret i Irak</h4>
      <ul>
        <li>Startet i starten av oktober. Spesielt landets yngre krever massiv endring av landets korrupte styresett.</li>
        <li>Over 250 personer er drept og over 10 000 skadd.</li>
        <li>Flertallet av Iraks innbyggere lever i fattigdom, arbeidsledigheten er på over 25 prosent.</li>
        <li>Unge: 60 prosent av landets 40 millioner innbyggere er under 25 år.</li>
        <li>I 2011 demonstrerte unge over hele Midtøsten. Opprøret ble kalt Den arabiske våren, og ble hardt slått ned på.</li>
        <li>Med unntak av Tunisia, gikk utviklingen i Midtøsten til det verre etter revolusjonene i 2011.</li>
      </ul>
      <p>- Jeg vil kalle dette en revolusjon mot systemet. Den er en fortsettelsen av den arabiske våren, og demonstrasjonene vil ikke bli mindre. De vil vokse til vi får ordentlige endringer, sier Omar Mohammed, mest kjent som <a href="https://mosul-eye.org/">Mosul Eye</a>, til Dagbladet.</p>
      <h3>Fem drept</h3>
      <p>Mer enn 250 mennesker er drept i sammenstøt med sikkerhetsstyrker de siste ukene, mens minst titusen mennesker er skadd.</p>
      <p>Mandag skjøt irakisk politi med skarpt mot demonstranter i Bagdad. Minst fem er drept og over 60 såret, ifølge politikilder, melder NTB.</p>
      <p>- Regimene i Irak og Midtøsten har beriket seg av landenes ressurser uten at vanlige folk har fått del av rikdommen. Nå har folk fått nok, og de unge leder an, sier Mohammed.</p>
      <figure>
        <img src="https://dbstatic.no/71781640.jpg?imageId=71781640&amp;x=0&amp;y=0&amp;cropw=89.166666666667&amp;croph=100&amp;width=321&amp;height=216"/>
        <figcaption><b>STENGER VEIENE:</b> De irakiske demonstrantene blokkerer veier og bruer sånn at regjeringen og andre ikke kommer seg på jobb. Foto: Thaier Al-Sudani / Reuters / Scanpix Vis mer</figcaption>
      </figure>
      <p>For selv om innbyggerene i Irak mangler det meste, er landet ressursrikt. Det har ett av verdens største forekomster av olje og gass, men har stor utenlandsgjeld og er avhengig av bistand for å overleve.</p>
      <p>- Folk har fått nok og er derfor nå ute i gatene. Mange sier at vi bør gi den ett år gamle regjeringen mer tid, men det er ikke det dette handler om: Det handler om et råttent og korrupt politisk system som beriker seg sjøl, sier Mohammed.</p>
      <figure>
        <img src="https://dbstatic.no/71781648.jpg?imageId=71781648&amp;x=6.6860465116279&amp;y=0&amp;cropw=93.313953488372&amp;croph=100&amp;width=321&amp;height=229"/>
        <figcaption><b>KREVER ENDRING:</b> En av de mange kvinnelige, unge demonstrantene i Irak. Bildet er fra Bagdad i helga. Foto: Ahmed Jadallah / Reuters / Scanpix Vis mer</figcaption>
      </figure>
      <figure>
        <img src="https://dbstatic.no/71781652.jpg?imageId=71781652&amp;x=1.8348623853211&amp;y=0&amp;cropw=98.165137614679&amp;croph=100&amp;width=321&amp;height=229"/>
        <figcaption><b>MANGE SKADDE:</b> Over 10 000 mennesker er meldt skadd og flere hundre drept. Denne mannen ble skadd i helga. Foto: Thaier Al-Sudani / Reuters / Scanpix Vis mer</figcaption>
      </figure>
      <h3>Uten det meste</h3>
      <p>De fleste av Iraks yngre mennesker står uten jobb. De har vokst opp med at elektristitet, rent vann, helsetjenester og det meste annet en trenger for å leve er noe de hører om, men som de sjelden opplever.</p>
      <p>- Hvert eneste år lover regjeringene våre at alt skal bli bedre. Vi skal få strøm og andre basale tjenester. Men ikke noe skjer. Folk har fått nok og vil fortsette og demonstrere, sier Mohammad.</p>
      <p>Akkurat som veldig mange ute i Iraks gater om dagen:</p>
      <p>- Vi har bestemt oss for å fortsette å demonstrere helt til de korrupte folkene og tyvene er sparket ut og regimet faller, sier den 25-årige demonstranten Tahseen Nasser ifølge <a href="https://www.bbc.com/news/world-middle-east-50280498">BBC</a>.</p>
      <figure>
        <iframe data-src="https://twitter.com/firasalsarrai/status/1191114120575229952?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Frykter frihet</h3>
      <p>Som i Egypt, er det på Tahrir-plassen i sentrum av Bagdad at hjertet til protestene befinner seg. Her har de åpnet et <a href="https://mosul-eye.org/2019/11/03/the-tishrin-revolution-papers-al-tahrir-square-library/">utendørs bibliotek</a> sånn at folk kan få demonstrasjonstida til å gå ved å lese bøker og utdannes seg sjøl.</p>
      <p>- Det som skjer nå, er et resultat av den amerikanske invasjonen i 2003. Jeg levde under Saddam Hussein og hans regime og sier ikke at det var bra, men USA-invasjonen fikk Irak på enda verre vei enn det var, sier Mohammed.</p>
      <p>Etter at Saddam-regimet falt, fikk Iran og sjia-ene i Irak mest innflytelse på landets politiske styre, mens sunni-muslimene mistet makta de hadde.</p>
      <p>Mohammed mener at situasjonen var ille under Saddam, men også under sjia-statsminister Abdul Mahdis styresett.</p>
      <p>
        <b>- Diktatorer og undertrykkere hater frihet fordi frihet og åpenhet om hva som skjer vil slå beina inn under dem. Men vi har fått nok. Nå kan ikke Iraks og regionens ledere fortsette slik de har gjort, sier Mohammed.</b>
      </p>
      <figure>
        <img src="https://dbstatic.no/71781883.jpg?imageId=71781883&amp;x=2.8818443804035&amp;y=0&amp;cropw=92.507204610951&amp;croph=100&amp;width=321&amp;height=232"/>
        <figcaption><b>GIR SEG IKKE:</b> En demonstrant skyter mot sikkerhetsstyrker med sprettert. Foto: Ahmed Jadallah / Reuters / Scanpix Vis mer</figcaption>
      </figure>
      <p>Den 25-årige arkitekten Alaa Wissam sier at Iraks unge vil fortsette protestene fordi «dette vil hjelpe unge mennesker sånn at vi kan få en rolle i det som nå skjer».</p>
      <p>I forrige uke sa Iraks president Barham Saleh og statsminister Adel Abdul Mahdi at de kan gå av om landets politiske partier blir enige om hvem som kan ta over.</p>
      <p>- Men vi tror ikke lenger på dem. Demonstrasjonene vil fortsette til endringene skjer, sier Mohammed.</p>
      <h3>Bor i eksil</h3>
      <p>Sjøl bor blogger og historiker Mohammed på et sted i Vesten. Som mange andre irakere jobber han med å få ut informasjonen om det som faktisk skjer i Irak, for å få til endringer.</p>
      <p>- Vi har det litt tryggere i utlandet enn i Irak, og gjør vårt for å få ut materiale fra de pågående protestene. Men å bygge opp et land på nytt er mye vanskeligere enn å ødelegge. Men vi gir oss ikke, sier Mohammed.</p>
      <figure>
        <iframe data-src="https://twitter.com/weddady/status/1191081554182836224?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Han sier at demonstrasjonene og situasjonen i Irak har endret seg den siste tida. Men at kampen blir stadig vanskeligere.</p>
      <p>- Vi fikk nettopp vite at Tyrkia har gitt utstyr til sikkerhetsstyrkene verdt flere millioner dollar. Tåregass og utstyr til å slå ned protester og mye annet... Vi hadde forventet at Tyrkia ville hjelpe oss med å bygge opp jernbanen eller økonomien... Dette er veldig skuffende, men et bevis på at demonstrasjonene må fortsette, sier han.</p>
      <p>De pågående demonstrasjonene i Irak pågår fra Bagdad og sørover. I områdene der terrorgruppa IS i sin tid kontrollerte, som Mosul og omegn, er det stille.</p>
      <p>- Om folk går ut, vil de bli siktet for terrorisme eller å være IS-støttespiller. Det er eneste grunn. Folk er like ivrige etter endringer i nord, sier Mohammed.</p>
    </article>
  </body>
</html>