<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980813186.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-04T22:14:00+00:00"/>
    <meta property="og:title" content="توئیتر حساب‌های مرتبط با حزب‌الله و حماس را معلق کرد"/>
    <meta property="og:description" content="به گزارش فارس، شرکت توئیتر اعلام کرده حساب‌های کاربری مرتبط با حزب‌الله و حماس را بعد از انتقاد نماینده‌های کنگره آمریکا معلق کرده است. "/>
  </head>
  <body>
    <article>
      <h1>توئیتر حساب‌های مرتبط با حزب‌الله و حماس را معلق کرد</h1>
      <address>
        <time datetime="2019-11-04T22:14:00+00:00">04 Nov 2019, 22:14</time>
      </address>
      <p>شرکت توئیتر بعد از سخنان مقام‌های کنگره آمریکا حساب‌های کاربری مرتبط با حزب‌الله و حماس را معلق کرده است.</p>
      <p>به گزارش فارس، شرکت توئیتر اعلام کرده حساب‌های کاربری مرتبط با حزب‌الله و حماس را بعد از انتقاد نماینده‌های کنگره آمریکا معلق کرده است. </p>
      <p>«جاش گاتیمر»، نماینده ایالت نیوجرسی امروز دوشنبه گفت توئیتر حساب‌های کاربری مرتبط با این دو گروه را معلق کرده است. او پاسخی را که از توئیتر درباره تعلیق این حساب‌های کاربری دریافت کرده بود منتشر کرد. گاتیمر گفت توئیتر او را مطلع کرده که حساب‌های کاربری عربی و انگلیسی زبان مرتبط با این دو گروه را مسدود کرده است. </p>
      <p>ماه گذشته نمایندده کنگره آمریکا در نامه‌ای به رئیس شرکت توئیتر خواستار حذف حساب‌های کاربری مرتبط با این دو گروه شده بودند. در این نامه آمده بود: «هیچ دلیلی وجود ندارد برای اینکه سازمان‌های تروریستی مانند حماس و حزب‌الله که تعداد بی‌شماری از آمریکایی‌ها و متحدان ما را کشته‌اند به شبکه‌های اجتماعی مستقر در آمریکا دسترسی داشته باشند.»</p>
      <p>سال گذشته نشریه آمریکایی «اینترسپت» در گزارشی فاش کرد که شبکه‌های فیسبوک و توئیتر برای حذف صفحات و مطالب برخی از فعالان  به دستور دولت آمریکا و مقام‌های رژیم صهیونیستی عمل می‌کند. </p>
      <p>ماه مارس سال گذشته (اسفند) نیز ده‌ها فعال رسانه فلسطینی در اعتراض به مسدود شدن حساب کاربران فسلطینی در فیسبوک در مقابل دفتر سازمان ملل در غزه تجمع کرده و با انتقاد از این اقدام، آن‌را نقض آشکار حق آزادی بیان و عقیده برشمردند.</p>
      <p>«سلاما معروف» سخنگوی جنبش مقاومت حماس نیز در آن برهه اظهار داشت: «فیسبوک سال گذشته به بهانه‌های ساختگی حدود ۲۰۰ حساب فلسطینیان را مسدود کرده است و از سال ۲۰۱۸ به این طرف نیز حساب ۱۰۰ کاربر دیگر را بست. »</p>
      <p>وی افزود که حدود ۲۰ درصد از حساب‌های فیسبوک متعلق به اسرائیل بدون این‌که با تهدید بسته شدن مواجه شوند به طور آشکاری برانگیخته شدن خشم علیه فلسطینی‌ها را موجب می‌شوند.</p>
      <p>«مرکز رسانه‌های اجتماعی عرب» نیز در ماه آوریل سال گذشته (فروردین ۱۳۹۷) در گزارشی اعلام کرد که یگان سایبری رژیم اسرائیل به طور رسمی اعلام کرده که فیسبوک در سال ۲۰۱۷ با  ۸۵ درصد از تقاضا‌های تل آویو جهت حذف محتویات ، حساب‌ها و صفحه‌های کاربران فلسطینی موافقت کرد.</p>
      <p>فیسبوک و توئیتر در ماه‌های گذشته در چندین وهله برخی اتهامات اثبات‌نشده صفحات متعلق به کاربران ایرانی که تنها به حمایت از توافق هسته‌ای ایران و علیه اشغالگری رژیم صهیونیستی پرداخته‌اند را حذف کرده‌اند. </p>
    </article>
  </body>
</html>