<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/04/sud_oon_dnyamy_ogolosyt_chy_rozglyadatyme_spravu_ukrainy_proty_rf_1683665"/>
    <meta property="og:site_name" content="ZIK.UA"/>
    <meta property="article:published_time" content="2019-11-04T22:13:00+00:00"/>
    <meta property="og:title" content="Суд ООН днями оголосить, чи розглядатиме справу України проти РФ"/>
    <meta property="og:description" content="Наприкінці тижня, 8 листопада, Міжнародний суд ООН оголосить, чи має він юрисдикцію розглядати міждержавний спір щодо застосування та тлумачення двох міжнародних конвенцій у справі &quot;Україна проти Росії&quot;."/>
  </head>
  <body>
    <article>
      <h1>Суд ООН днями оголосить, чи розглядатиме справу України проти РФ</h1>
      <address>
        <time datetime="2019-11-04T22:13:00+00:00">04 Nov 2019, 22:13</time>
      </address>
      <p>
        <b>Наприкінці тижня, 8 листопада, Міжнародний суд ООН оголосить, чи має він юрисдикцію розглядати міждержавний спір щодо застосування та тлумачення двох міжнародних конвенцій у справі "Україна проти Росії".</b>
      </p>
      <p>Про це повідомляє <a href="https://www.eurointegration.com.ua/news/2019/11/4/7102613/">"Європейська правда"</a> з посилання на суд.</p>
      <p>"У п'ятницю 8 листопада 2019 року Міжнародний Суд, головний судовий орган Організації Об'єднаних Націй, винесе своє рішення щодо попередніх заперечень, висунутих Російською Федерацією, у справі про застосування Міжнародної конвенції про боротьбу з фінансуванням тероризму та Міжнародної конвенції про ліквідацію всіх форм расової дискримінації", - йдеться у повідомленні суду.</p>
      <p>Зазначається, що публічне засідання відбудеться о 15:00 (за місцевим часом) в Гаазі, під час якого суддя Абдулкаві Ахмед Юсуф зачитає рішення суду.</p>
      <p>Українську делегацію на слуханнях очолить агент України, заступниця міністра закордонних справ Олена Зеркаль.</p>
      <p>
        <b>Довідка:</b>
      </p>
      <p>Україна 16 січня 2017 року подала до Міжнародного суду ООН позов проти Росії щодо порушення Конвенції про заборону фінансування тероризму та Конвенції про заборону расової дискримінації.</p>
      <p>Звинувачення, висунуті до Росії, включають: надання зброї та інших видів допомоги незаконним збройним угрупуванням; збиття літака «Малайзійських авіаліній» рейсу MH17; обстріли житлових районів Маріуполя та Краматорська; знищення цивільного пасажирського автобуса неподалік Волновахи; смертоносний вибух під час мирного зібрання в Харкові; дискримінація української та кримськотатарської громад; заборона діяльності Меджлісу кримськотатарського народу; хвилі зникнень, вбивства, самовільні обшуки, затримання; обмеження на викладання української й кримськотатарської мов.</p>
      <p>6 березня 2017 відбулися перші слухання в Гаазі. 19 квітня 2017 року було оголошено рішення про запобіжні заходи. Міжнародний суд ООН у Гаазі визначив, що Росія має поновити діяльність Меджлісу кримськотатарського народу, забезпечити доступність освіти у Криму українською мовою.</p>
      <related>
        <h4>читайте також</h4>
        <a href="https://zik.ua/news/2019/10/24/shtepa_vygrala_spravu_v_yespl_ukraina_maie_splatyty_iy_3600_ievro_1675431"/>
        <a href="https://zik.ua/news/2019/10/22/mizhnarodnyy_sud_oon_8_lystopada_ogolosyt_svoie_rishennya_u_spravi_ukraina_1673935"/>
        <a href="https://zik.ua/news/2019/10/14/yespl_rozglyadaie_skargy_ukrainy_do_rf_shchodo_zahoplennya_telekomunikatsiy_u_1667643"/>
        <a href="https://zik.ua/news/2019/06/03/sud_oon_sogodni_oprylyudnyt_na_sayti_ukrainskyy_memorandum_1585849"/>
      </related>
    </article>
  </body>
</html>