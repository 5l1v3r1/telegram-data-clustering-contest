<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.descopera.ro/dnews/18538973-suma-urasa-pentru-care-s-a-vandut-celebrul-costum-din-piele-neagra-purtat-de-olivia-newton-john-in-grease"/>
    <meta property="og:site_name" content="DESCOPERĂ"/>
    <meta property="article:published_time" content="2019-11-04T22:00:00+00:00"/>
    <meta property="og:title" content="Suma uraşă pentru care s-a vândut celebrul costum din piele neagră purtat de Olivia Newton-John în &quot;Grease&quot;"/>
    <meta property="og:description" content="Celebrul costum din piele neagră purtat de actriţa Olivia Newton-John în scena finală a musicalului de succes"/>
  </head>
  <body>
    <article>
      <h1>Suma uraşă pentru care s-a vândut celebrul costum din piele neagră purtat de Olivia Newton-John în "Grease"</h1>
      <address><time datetime="2019-11-04T22:00:00+00:00">04 Nov 2019, 22:00</time> by <a rel="author" href="https://www.descopera.ro/autori/" target="_blank">Redactia Descopera.ro</a></address>
      <figure>
        <img src="https://storage0.dms.mpinteractiv.ro/media/401/321/5109/18538973/1/imagine-film-grease-youtube-descopera.jpg"/>
      </figure>
      <p>Celebrul costum din piele neagră purtat de actriţa Olivia Newton-John în scena finală a musicalului de succes "Grease" (1978) a fost vândut pentru 405.700 de dolari, dublul sumei la care fusese estimat, la o licitaţie organizată de casa Julien's Auctions din Los Angeles, la finalul săptămânii trecute, potrivit Mediafax.</p>
      <p>Costumul a făcut parte dintre cele aproximativ 500 de obiecte scoase la vânzare de actriţa australiană. Banii strânşi în urma vânzării costumului, precum şi o parte din suma totală generată de licitaţie, respectiv 2,4 milioane de dolari, vor fi donaţi unui centru pentru tratarea cancerului din Australia.</p>
      <p>La aceeaşi licitaţie, un afiş pentru filmul "Grease" semnat de Newton-John, John Travolta şi alţi membri ai distribuţiei a fost vândut pentru 64.000 de dolari, iar rochia roz cu care actriţa a mers la premiera de la Los Angeles a fost adjudecată pentru 18.750 de dolari.</p>
      <p>La sfârşitul anului trecut, actriţa şi cântăreaţa australiană de origine britanică Olivia Newton-John, în vârstă de 71 de ani, a anunţat că a fost diagnosticată cu cancer pentru a treia oară, în ultimele trei decenii. Actriţa a spus că tratează acest cancer, care i-a fost descoperit la baza coloanei vertebrale, cu medicamente "moderne", dar şi cu remedii naturale.</p>
      <figure>
        <iframe src="https://www.youtube.com/embed/3YpgLgQJezE" width="560" height="315" data-service="Youtube" scrolling="no"/>
      </figure>
      <p>Newton-John a devenit celebră cu rolul Sandy din musicalul "Grease", în care a jucat alături de John Travolta, Stockard Channing şi Jeff Conaway. Lansat în vara anului 1978, filmul "Grease" a obţinut încasări de aproape 400 de milioane de dolari pe plan mondial, rămânând mult timp musicalul cu cele mai mari câştiguri din toate timpurile.</p>
      <p>De atunci, artista a lansat şi numeroase piese de succes.</p>
      <p>Născută pe 26 septembrie 1948, ea a fost recompensată cu patru premii Grammy şi nominalizată la trofeele Globul de Aur, pentru rolul din filmul "Grease" (1978).</p>
      <p>Newton-John a fost diagnosticată prima dată cu cancer mamar, în 1992, şi este o susţinătoare a campaniilor pentru lupta împotriva acestei boli şi a celor pentru drepturile animalelor. De altfel, artista a înfiinţat în Melbourne, Australia, Olivia Newton-John Cancer Wellness Research Center.</p>
      <p>A doua oară când a fost diagnosticată cu cancer, tot mamar, dar care se extinsese spre un umăr, a fost în 2013.</p>
      <p>După cel de-al treilea diagnostic, actriţa, care locuieşte în prezent în SUA, a spus că a apelat şi la un tratament cu ulei de canabis, contra durerilor, adăugând că speră ca în viitor remediul să fie disponibil şi în ţara ei natală.</p>
      <related>
        <a href="https://www.descopera.ro/dnews/18538891-printul-charles-implicat-intr-un-scandal-ce-vizeaza-o-pictura-monet-falsa"/>
      </related>
      <related>
        <a href="https://www.descopera.ro/dnews/18534871-o-treime-din-generatia-millennials-aproba-comunismul"/>
      </related>
      <related>
        <a href="https://www.descopera.ro/dnews/18529511-rusia-a-intrat-in-era-internetului-suveran-legea-controversata-a-intrat-in-vigoare"/>
      </related>
      <related>
        <a href="https://www.descopera.ro/dnews/18529353-operatia-pe-creier-a-unei-tinere-a-fost-transmisa-live-pe-facebook-in-scop-educativ"/>
      </related>
      <related>
        <a href="https://www.descopera.ro/dnews/18529031-reguli-stricte-in-franta-privind-circulatia-trotinetelor-electrice"/>
      </related>
      <related>
        <a href="https://www.descopera.ro/dnews/18528712-o-aplicatie-ii-ajuta-pe-cei-care-doresc-sa-se-orienteze-in-cimitir"/>
      </related>
      <related>
        <h4>Citeşte şi</h4>
        <a href="https://www.descopera.ro/dnews/18538891-printul-charles-implicat-intr-un-scandal-ce-vizeaza-o-pictura-monet-falsa"/>
        <a href="https://www.descopera.ro/dnews/18534871-o-treime-din-generatia-millennials-aproba-comunismul"/>
        <a href="https://www.descopera.ro/dnews/18529511-rusia-a-intrat-in-era-internetului-suveran-legea-controversata-a-intrat-in-vigoare"/>
        <a href="https://www.descopera.ro/dnews/18529031-reguli-stricte-in-franta-privind-circulatia-trotinetelor-electrice"/>
      </related>
    </article>
  </body>
</html>