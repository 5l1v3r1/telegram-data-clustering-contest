<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_05/vittime-violenze-ricatti-lebarones-mirino-cartelli-4befffaa-ffe8-11e9-86c6-d2f1a0d8af2e.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-04T22:00:00+00:00"/>
    <meta property="og:title" content="Vittime di violenze e ricatti: i «Lebarones» nel mirino dei cartelli"/>
    <meta property="og:description" content="Nel 1924 si sono staccati dalla casa madre americana rinunciando alla poligamia. Da allora hanno subito un sequestro e un doppio omicidio sempre per opera dei narcos"/>
  </head>
  <body>
    <article>
      <h1>Vittime di violenze e ricatti: i «Lebarones» nel mirino dei cartelli</h1>
      <h2>Nel 1924 si sono staccati dalla casa madre americana che aveva rinunciato alla poligamia. Da allora hanno subito sequestri e un doppio omicidio sempre per opera dei narcos</h2>
      <address><time datetime="2019-11-04T22:00:00+00:00">04 Nov 2019, 22:00</time> by <a rel="author">Guido Olimpio</a></address>
      <p>Il legame della famiglia LeBaron con il Messico è profondo. Il primo nucleo si è stabilito nella regione di Chihuahua nel 1924, un gruppo di mormoni staccatisi dopo che la casa madre decise di rinunciare alla poligamia. A questo passo – storico – è seguita la nascita nel 1955 di una comunità religiosa strutturata. E il gruppo è cresciuto in questa terra tra difficoltà interne, compresa una scissione marcata da un omicidio, e grande determinazione.</p>
      <h4>La famiglia</h4>
      <p>I Lebarones, come sono stati ribattezzati, hanno lanciato numerose attività commerciali ed agricole conquistando una posizione di rilievo nelle terre di confine, regioni dove – purtroppo – hanno le loro basi numerosi network criminali. E il clan è finito nel mirino, così come altri civili, stretti tra molti fuochi. Estorsioni, violenze, minacce, ricatti. Uno scenario sempre più aspro e violento.</p>
      <h4>Nel mirino della malavita</h4>
      <p>Nel maggio del 2009, Erik Le Baron, di appena 17 anni, è sequestrato da una gang, per il suo rilascio chiedono un riscatto di un milione di dollari. La minaccia questa volta non funziona perché la comunità si rifiuta di pagare la somma. E alla fine riesce ad ottenere la liberazione del giovane. Una sfida impossibile e coraggiosa. Passano pochi mesi e sono di nuovo nel mirino. Il 6 giugno Benjamin LeBaron, capo del gruppo SOS Chihuahua e il cognato Luis Stubbs sono uccisi in modo brutale sotto gli occhi di mogli e figli. E’ una punizione dei cartelli. Non potevano permettere che il loro potere fosse messo in discussione. Il duplice omicidio non fermerà i mormoni che continueranno ad impegnarsi nelle campagne contro la violenza. Cercheranno il sostegno delle autorità, difenderanno la loro enclave, ma c’è poco da fare contro formazioni sempre più ampie che si muovono come narco-terroristi e godono di complicità estese. Realtà ambigua, dove si nascondono a volte sorprese e rapporti insospettabili. La regione – attraversata da corridoi della droga e dei clandestini - è stata dominata a lungo dagli uomini di Sinaloa, i fedeli de El Chapo, e di recente ha fatto da scenario a scontri tra gruppi rivali</p>
    </article>
  </body>
</html>