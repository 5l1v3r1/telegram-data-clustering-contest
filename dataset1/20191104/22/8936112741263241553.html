<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/rakow-czestochowa-wisla-krakow-wynik-meczu-pko-ekstraklasy,982946.html"/>
    <meta property="og:site_name" content="TVN24"/>
    <meta property="article:published_time" content="2019-11-04T22:39:00+00:00"/>
    <meta property="og:title" content="Trwa kryzys Wisły Kraków. Szósta ligowa porażka z rzędu"/>
    <meta property="og:description" content="Fatalna passa Wisły Kraków trwa. Tym razem przegrała 0:1 na wyjeździe z Rakowem Częstochowa na zakończenie 14. kolejki PKO Ekstraklasy."/>
  </head>
  <body>
    <article>
      <h1>Trwa kryzys Wisły Kraków. Szósta ligowa porażka z rzędu</h1>
      <address>
        <time datetime="2019-11-04T22:39:00+00:00">04 Nov 2019, 22:39</time>
      </address>
      <slideshow>
        <figure>
          <img src="https://r-scale-60.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/168cea6b-e463-417e-b3a5-6296c9575b86.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/95e6834d0a3d99e9ea8811855ae9229d/d5c1520e-f539-4f13-8ed6-2b4ba2614b30-480p.mp4"/>
          <figcaption>Lech Poznań - Wisła Kraków</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/640a6ab6-59a7-47c1-9b78-bcd98163db24-480p.mp4"/>
          <figcaption>Legia zdemolowała Wisłę</figcaption>
        </figure>
        <figcaption>Wisła przegrywa mecz za meczem Foto: PAP/Waldemar Deska | Video: PAP</figcaption>
      </slideshow>
      <h3>Fatalna passa Wisły Kraków trwa. Tym razem przegrała 0:1 na wyjeździe z Rakowem Częstochowa na zakończenie 14. kolejki PKO Ekstraklasy.</h3>
      <p>Dla wiślaków poniedziałkowy mecz miał być okazją do przełamania kryzysu. Przegrali pięć poprzednich ligowych meczów, a w międzyczasie ponieśli także porażkę z Błękitnymi Stargard w Pucharze Polski. Krakowską beznadzieję symbolizowało 0:7 z Legią Warszawa z ostatniego październikowego weekendu. Nastroje w drużynie były więc grobowe. Starcie z Rakowem nie poprawiło ich ani trochę.</p>
      <related>
        <a href="https://eurosport.tvn24.pl/pilka-nozna,105/wislacy-pokutuja-za-0-7-z-legia-ufunduja-bilety-na-kolejny-mecz,982867.html"/>
      </related>
      <p>Przetrwać zamiast się przełamać</p>
      <p>Na stadionie w Bełchatowie, gdzie Raków rozgrywa swoje ekstraklasowe mecze, wiało nudą od pierwszej do niemal ostatnich minut. Po Wiśle dało się odczuć, że jest w bardzo głębokim kryzysie i nie ma kompletnie żadnego pomysłu na grę.</p>
      <p>Piłkarze Macieja Stolarczyka mieli tego właśnie wieczora się przełamać, ale bardziej sprawiali wrażenie, jakby chcieli to starcie po prostu przetrwać.</p>
      <h3>Szorowanie po dnie</h3>
      <p>Gracze Marka Papszuna z kolei nie wiedzieli, jak przebić się przez przestraszonych i schowanych za podwójną gardą rywali. Beniaminek sam też nie wyglądał na ekipę, która tego dnia chciałaby wygrać za wszelką cenę. Aż nadeszła 82. minuta.</p>
      <p>Petr Schwarz ustawił piłkę do rzutu wolnego na prawym skrzydle, po czym dokładnie dośrodkował. Do główki wyskoczył Tomas Petrasek i mocnym uderzeniem pokonał Michała Buchalika. Zapewnił tym samym zawodnikom z Częstochowy trzy punkty.</p>
      <p>Choć ekipa z Krakowa jest na 14. miejscu w tabeli, to pod względem formy i ogólnego wrażenia sprawianego na murawie znajduje się na samym dnie.</p>
      <p>
        <b>Raków Częstochowa – Wisła Kraków 1:0 (0:0)</b>
      </p>
      <p>Autor: mb/TG</p>
    </article>
  </body>
</html>