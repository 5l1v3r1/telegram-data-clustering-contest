<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/740010"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T22:00:00+00:00"/>
    <meta property="og:title" content="วัดฝีมือตร.เมืองชลตามลากคอ&quot;แก๊งแหกคุก&quot;ได้หรือไม่"/>
    <meta property="og:description" content="ปิดเมืองไล่ล่า 3ผู้ต้องขัง ”แก๊งแหกคุก” งานนี้วัดฝีมือ ตร.เมืองชล จะสามารถตามลากคอกลับมาเข้าคุก หรือเหิมสู้อาจถูก”วิสามัญฯ”"/>
  </head>
  <body>
    <article>
      <h1>วัดฝีมือตร.เมืองชลตามลากคอ"แก๊งแหกคุก"ได้หรือไม่</h1>
      <address>
        <time datetime="2019-11-04T22:00:00+00:00">04 Nov 2019, 22:00</time>
      </address>
      <p>
        <b>ปิดเมืองไล่ล่า 3ผู้ต้องขัง ”แก๊งแหกคุก” งานนี้วัดฝีมือ ตร.เมืองชล จะสามารถตามลากคอกลับมาเข้าคุก หรือเหิมสู้อาจถูก”วิสามัญฯ”</b>
      </p>
      <p><i><b>เป็นเหตุการณ์อุกฉกรรจ์ที่ไม่มีใครคาดคิดว่าผู้ต้องขัง 3คน จะเหิมเกริมวางแผนหลบหนีจากห้องขังใต้ถุนศาลจังหวัดพัทยา </b></i>โดยนายบาส หรือบาร์ค อาเลน เฮลมัส สัญชาติอเมริกัน ได้ใช้อาวุธปืนสั้น จี้บังคับเจ้าหน้าที่ดูแลพื้นที่ แต่ทาง <b>ร.ต.อ.ธนะเมศฐ์ โพธิพันธ์ รอง สวป.สภ.สัตหีบ ช่วยราชการศาลจังหวัดพัทยา</b> เห็นเหตุการณ์จึงพยายามหยุดคนร้ายจึงถูกนายหน่อย หรือต้น นิลเทศ ใช้อาวุธมีดพับกระหน่ำแทงเข้าที่ชายโครงด้านซ้าย จนร.ต.อ.ธนะเมศฐ์ ล้มฟุบลงกองกับพื้นก่อนจะถูกนายบาส ยิงใส่ซ้ำ จากนั้น ผู้ต้องหาทั้งสองรวมทั้ง น.ส.สิรินภา วิเศษฤทธิ์ ภรรยานายบาส  ที่ทั้งคู่ถูกดำเนิน คดีมียาเสพติดไว้ในครอบครองเป็นยาไอซ์น้ำหนัก 1 ก.ก.และอาวุธปืน ได้พยายามหลบหนี <i><b>โดยใช้อาวุธปืนยิงเปิดทางแล้วบังคับให้เจ้าหน้าที่คนอื่น นอนหมอบราบกับพื้นก่อนจะบังคับให้โดยโยนกุญแจประตูด้านหน้าศาลมา ก่อนที่นายหน่อยจะรีบไขกุญแจโดยมีนายบาส ใช้อาวุธปืนจ่อคุมเชิงพร้อมยิงขู่เป็นระยะๆจากนั้นทั้งหมดก็วิ่งหนีออกไปขึ้นรถกระบะ อีซูซุ สีบรอนซ์ ไม่ทราบทะเบียน ที่มาจอดรออยู่หนีไปอย่างลอยนวล</b></i> ทั้งนี้กล้องวงจรปิดสามารถจับภาพเอาไว้ได้ทั้งหมด</p>
      <figure>
        <img src="https://www.dailynews.co.th/admin/upload/20191104/news_HvFzjlxKzt230828_533.jpg?v=20191105069?v=6958"/>
      </figure>
      <p>นายสุริยัณห์ หงษ์วิไล โฆษกศาลยุติธรรม เปิดเผยว่า <i><b>พฤติการณ์ของ 3 ผู้ต้องหามีการนัดเเนะวางเเผนกันมาอย่างดี </b></i>ส่วนปืนกับมีดที่ใช้นั้นต้องขอตรวจสอบรายละเอียดก่อนว่ามาจากไหน ถึงจะแน่ชัดได้ว่าหลุดรอดสายตาเจ้าหน้าที่ผู้ตรวจค้นไปถึงมือกลุ่มผู้ต้องหาได้อย่างไร ส่วน ร.ต.อ.ธนะเมศฐ์ ที่ทำหน้าที่ดูเเลบริเวณศาลนั้นนอกจากถูกเเทงเเล้วยังได้ถูกยิงด้วย ตอนนี้อาการสาหัส ทางเจ้าหน้าที่จึงรีบนำตัวส่ง รพ.รพ.กรุงเทพพัทยา จ.ชลบุรี <i><b>แพทย์ได้เร่งผ่าตัดช่วยชีวิต จนพ้นขีดอันตรายแล้ว</b></i><i><b> </b></i>แต่ก็ยังต้องเฝ้าดูอาการต่อไป<br/><br/>ที่สำนักงานตำรวจแห่งชาติ (ตร.) <i><b>พ.ต.อ.กฤษณะ พัฒนเจริญ รองโฆษก ตร.</b></i> กล่าวว่า ขณะนี้ ตำรวจ สภ.เมืองพัทยา ได้ประสานตำรวจพื้นที่ข้างเคียงในการสกัดจับ ตลอดจนเร่งระดมปูพรมตรวจค้นตามจุดต่างๆที่คาดว่าใช้กบดาน พร้อมกันนี้ <mark>พล.ต.อ.จักรทิพย์ ชัยจินดา ผบ.ตร.</mark>ได้ให้เร่งจับกุมโดยเร็ว เพราะถือเป็นเหตุอุกฉกรรจ์ สร้างความตื่นตระหนกให้แก่ประชาชน <i><b>ผู้ที่มีส่วนเกี่ยวข้องกับการหลบหนี หรือให้การสนับสนุนในการหลบหนี หรือให้ที่พักอาศัย จะต้องถูกดำเนินคดีตามกฎหมายด้วยเช่นกัน</b></i> จึงขอความร่วมมือจากญาติและบุคคลใกล้ชิดของผู้ต้องขังเกลี้ยกล่อมให้เข้ามอบตัว และหากผู้ใดพบเห็นสามารถแจ้งเบาะแสได้ที่ ศูนย์ปฏิบัติการสำนักงานตำรวจแห่งชาติ (ศปก.ตร.) โทร.1599 หรือ สภ.เมืองพัทยา โทร. 038-420-804 ตลอด 24 ชั่วโมง<br/> </p>
      <figure>
        <img src="https://www.dailynews.co.th/admin/upload/20191104/news_YRKulTZQYj230947_533.jpg?v=20191105069?v=5517"/>
      </figure>
      <p>ด้านพล.ต.ต.ประการ ประจง ผบก.ภ.จว.ชลบุรี หลังได้รับรายงานเหตุ ถึงกับนั่งเก้าอี้ไม่ติด จึงพร้อมด้วย พฐ.ชลบุรี ได้เดินทางมาตรวจสอบที่เกิดเหตุและเปิดเผยว่า ขณะนี้ได้ตั้งคณะกรรมการตรวจสอบข้อเท็จเกี่ยวกับเรื่องนี้แล้ว โดยหลังเกิดเหตุได้ประสานให้<i><b>เจ้าหน้าที่ตำรวจในพื้นที่จังหวัดชลบุรีและตามแนวเขตชายแดนตั้งจุดตรวจจุดสกัดทุกเส้นทางการหลบหนี</b></i> รวมทั้งการตรวจสอบกล้องวงจรปิดตามเส้นทางที่คาดว่าคนร้ายจะใช้หลบหนี เพื่อหาเบาะแสของคนร้ายให้ได้มาก หากการสืบสวนพบว่าผู้ใดให้ความช่วยเหลือจะถูกดำเนินคดีตามกฏหมายด้วยเช่นกัน เช่นเดียวกับ พล.ต.ต.ธีรพล จินดาหลวง รอง ผบช.ภ.2 ก็ให้ข้อมูลเพิ่มเติมว่า ตอนนี้สามารถสอบปากคำพยานได้แล้วรวม 7 ปาก กำลังนำมารวบรวมเพื่อหาเบาะแสในการไล่ล่า นอกจากนี้ยังเร่งให้พนักงานสอบสวนยื่นขออนุมัติหมายจับในข้อหาร่วมกันพยายามฆ่าอีก 1 กระทงด้วย<br/> <br/>ขณะเดียวกันผู้บังคับบัญชายังมีคำสั่งด่วนให้เจ้าหน้าที่ชุดคลี่คลายคดีต้องทำงานกันอย่างระมัดระวังมากที่สุด เนื่องจาก <b>"แก๊งแหกคุก"</b> มีอาวุธอันตรายทั้งปืนและมีด เมื่อสืบทราบและพบเจอตัวให้ปฏิบัติตามขั้นตอน <i><b>หากมีการขัดขืนและต่อสู้ประสงค์ถึงชีวิตเจ้าหน้าที่ก็ให้สามารถวิสามัญได้ทันทีแต่ต้องเป็นไปตามยุทธวิธีการจับกุมคนร้าอุกฉกรรจ์</b></i> งานนี้ก็ต้องวัดฝีมือตำรวจชลบุรี ว่า<br/><mark><i><b>ปิดเมืองไล่ล่า 3ผู้ต้องหากันแล้ว จะสามารถตามลากคอ”แก๊งแหกคุก”ให้มากลับเข้าคุกได้หรือไม่</b></i></mark>...</p>
      <figure>
        <img src="https://www.dailynews.co.th/admin/upload/20191104/news_ztlGGbdIEE231455_533.jpg?v=20191105069?v=2568"/>
      </figure>
    </article>
  </body>
</html>