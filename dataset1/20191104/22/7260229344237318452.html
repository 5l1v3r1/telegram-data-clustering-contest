<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://torino.corriere.it/scuola/19_novembre_05/non-hai-posate-niente-pranzo-bambino-non-puo-mangiare-mensa-scolastica-95086660-ffdd-11e9-86c6-d2f1a0d8af2e.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-04T22:00:00+00:00"/>
    <meta property="og:title" content="«Non hai le posate, niente pranzo», l’alunno non può mangiare a scuola"/>
    <meta property="og:description" content="Il preside: «È il regolamento, anche se è stato applicato in modo un po’ rigido»"/>
  </head>
  <body>
    <article>
      <h1>«Non hai le posate, niente pranzo», l’alunno non può mangiare a scuola</h1>
      <h2>Il bambino frequenta la terza elementare alla «Bruno Ciari» di Grugliasco. Il papà protesta: «Cosa ci voleva a prestargli forchetta e coltello?». La replica del preside: «È il regolamento, anche se la maestra lo ha interpretato in modo un po’ rigido»</h2>
      <address><time datetime="2019-11-04T22:00:00+00:00">04 Nov 2019, 22:00</time> by <a rel="author">Chiara Sandrucci</a></address>
      <p>TORINO - Nella borsa del pranzo mancavano le posate, così un bambino di terza elementare non ha potuto mangiare a scuola. È successo questa mattina alla primaria Bruno Ciari di Grugliasco, dove una maestra ha fatto chiamare i genitori perché venissero a prendere il figlio. «Erano tutti in refettorio, cosa ci voleva a prestargli forchetta e coltello? – si domanda il papà -. Si sarebbe potuto risolvere tutto con un avviso sul diario, chiedendoci soltanto un po’ più di attenzione». All’istituto comprensivo «66 Martiri» di Grugliasco il pasto domestico è permesso, anche se è ancora da stabilire la cifra da pagare per l’assistenza dopo la sentenza della Cassazione che non lo riconosce più come un diritto da garantire. Ma una banale dimenticanza è bastata per far scattare il regolamento.</p>
      <p>«Chi porta il pranzo da casa non è iscritto a mensa e la ditta di ristorazione avrebbe potuto sollevare problemi per il prestito delle posate – fa presente il preside Alberto Francesco Cervia -. Le loro sono in metallo, mentre noi abbiamo stabilito che i bambini del pasto domestico devono usare quelle in plastica riutilizzabile». Il «patto di collaborazione» con i genitori prevede anche che, in caso di dimenticanza, il pasto non possa essere portato in orario scolastico. Quindi nemmeno le posate.</p>
      <p>«La maestra ha interpretato la norma in modo un po’ rigido – aggiunge il dirigente -. Se ci fossimo parlati avremmo trovato un’altra soluzione». E invece una collaboratrice scolastica è stata incaricata di chiamare i genitori. Il papà lavora ad Avigliana, la mamma a Torino. Nessuno dei due poteva andare. Alla fine è corso a prenderlo il nonno che lo ha portato a casa a mangiare. «Sulla questione del pasto domestico non dobbiamo farci la guerra tra adulti, una maestra dovrebbe avere cuore, è lei che ha la tutela del bambino quando è a scuola – osserva ancora il papà -. Di fatto gli ha vietato di mangiare, due posate non si negano a nessuno». Il bambino non è rimasto a digiuno, va precisato. È uscito con il nonno e poi è tornato in classe, mentre il papà si è offerto di portare a scuola una fornitura di posate mono uso per tutti i bimbi che dovessero ritrovarsi senza.</p>
    </article>
  </body>
</html>