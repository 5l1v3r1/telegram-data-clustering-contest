<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_05/sei-nazioni-dall-inghilterra-pazza-idea-far-entrare-giappone-5d304584-ffc2-11e9-86c6-d2f1a0d8af2e.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-04T22:00:00+00:00"/>
    <meta property="og:title" content="Sei Nazioni: dall’Inghilterra la pazza idea di far entrare il Giappone"/>
    <meta property="og:description" content="La proposta si basa sul bisogno che ha il rugby di volti nuovi e nuovi confini, ma anche sulla ricerca di nuovi mercati e nuovi sponsor"/>
  </head>
  <body>
    <article>
      <h1>Sei Nazioni: dall’Inghilterra la pazza idea di far entrare il Giappone</h1>
      <h2>La proposta si basa sul vitale bisogno che ha il rugby di volti nuovi e nuovi confini, ma anche sull’eterna ricerca di nuovi mercati e nuovi sponsor</h2>
      <address><time datetime="2019-11-04T22:00:00+00:00">04 Nov 2019, 22:00</time> by <a rel="author">Valerio Vecchiarelli</a></address>
      <p>Il rugby traccia il bilancio di un mese e mezzo passato in Giappone tra partite stellari, soliti noti al potere, tifoni annunciati e gare cancellate, nuove regole e vecchi arbitri, poche polemiche e tanti apprezzamenti per la novità dello sbarco del Mondiale in Asia, a caccia di nuovi mercati e nuovi adepti. Il Campionato del Mondo che ha rivoluzionato il vertice del ranking mondiale e regalato al Sudafrica il primo posto insieme con una speranza che va oltre i confini dell’Impero del Sol Levante e della battaglia sportiva consumata dentro al magnifico stadio di Yokohama, suggerisce agli ingessati dirigenti di WorldRugby, il supremo organismo che gestisce la politica ovale, di custodire le proprie tradizioni guardando oltre, cavalcando il (poco) nuovo che avanza per provare a capitalizzare l’investimento fatto con la scelta giapponese. L’unico vero strappo alla regola in questa Coppa del Mondo lo hanno offerto proprio i padroni di casa del Giappone, entusiasmando un popolo e stupendo il pianeta ovale con le loro vittorie su Irlanda e Scozia, la storica qualificazione ai quarti di finale, un gioco innovativo e spettacolare cucito su misura sulle caratteristiche tecniche dei giocatori nipponici che ha issato i «Brave Blossoms», gli orgogliosi Fiori di Ciliegio, fino all’ottavo posto del ranking mondiale.</p>
      <h4>Provocazione od opportunità?</h4>
      <p>Un doppio salto in avanti che ha fatto sbilanciare Ugo Monye, ex ala dell’Inghilterra e dei British &amp; Irish Lions, oggi influente columnist del «Guardian», fino a chiedere ai vertici di World Rugby di pensare ad ammettere il Giappone nel Sei Nazioni e a farlo in fretta per non farsi rubare la ghiotta opportunità dai signori del mondo sottosopra che potrebbero allargare il format del loro Rugby Championship (il torneo annuale tra Nuova Zelanda, Australia, Sudafrica e Argentina). La proposta si basa sul vitale bisogno che ha il rugby di volti nuovi e nuovi confini, ma anche sull’eterna ricerca di nuovi mercati e nuovi sponsor. Il Giappone nella serata della partita con la Scozia, in pieno tifone Hagibis, ha inchiodato davanti al televisore 60 milioni di spettatori domestici, con uno share record che ha superato il 50%. Con 120 milioni di abitanti come potenziali acquirenti del prodotto rugby, con il campionato finanziato dalle squadre aziendali dei colossi del motore e dell’informatica, con l’interesse esploso nei giorni dell’invasione mondiale, per il vecchio rugby europeo potrebbe essere davvero un’iniezione di risorse. Con tutte le difficoltà legate alla tradizione, perché in 150 anni di storia il Torneo ha cambiato format solo nel 1910, quando aprì alla Francia e nel 2000 con l’ingresso dell’Italia.</p>
      <h4>Torneo privato</h4>
      <p>Oggi è gestito da una società privata (Six Nations ltd) che sceglie in autonomia i suoi soci e divide in parti eque la sua ricchissima torta confezionata intorno ai diritti televisivi, all’indotto milionario dei turisti del rugby, alle sponsorizzazioni. Andare in Giappone sarebbe una nuova opportunità e una difficoltà logistica, anche se chi sta cavalcando l’idea ha già sottolineato come in fondo una trasferta ogni 2 anni non sarebbe il finimondo per le squadre europee, mentre si potrebbe pensare a un calendario che permetterebbe al Giappone di stare in Europa per un mese. Il vecchio rugby riconosce il colore dei soldi e prova a guardare oltre il suo stantio orizzonte. Il Mondiale delle novità potrebbe diventare l’alba del nuovo mondo. Illuminata dal Sol Levante.</p>
    </article>
  </body>
</html>