<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/5/7230997/"/>
    <meta property="og:site_name" content="Українська правда"/>
    <meta property="article:published_time" content="2019-11-04T22:48:13+00:00"/>
    <meta property="og:title" content="У РФ назвали умову повернення захоплених кораблів в Керченській протоці "/>
    <meta property="og:description" content="Член Ради Федерації від окупованого Криму Сергій Цеков заявив, що розмови про повернення кораблів можна вести, якщо Україна публічно визнає свою провокацію у Керченській затоці."/>
  </head>
  <body>
    <article>
      <h1>У РФ назвали умову повернення захоплених кораблів в Керченській протоці </h1>
      <address>
        <time datetime="2019-11-04T22:48:13+00:00">04 Nov 2019, 22:48</time>
      </address>
      <p>Член Ради Федерації від окупованого Криму Сергій Цеков заявив, що розмови про повернення кораблів можна вести, якщо Україна публічно визнає свою провокацію у Керченській затоці.</p>
      <p><b>Джерело:</b> російське інформагентство "<a href="https://tass.ru/politika/7077903">ТАСС</a>"</p>
      <p><b>Деталі:</b> Коментуючи ноту МЗС України щодо вимог повернути кораблі, Цеков сказав, що Київ так і не визнав факт провокації, "що варто було б зробити", лише потім говорити про майно.</p>
      <p>За його словами, українські кораблі можуть бути корисними у розслідуванні.</p>
      <p>
        <b>Нагадаємо:</b>
      </p>
      <ul>
        <li>4 листопада <a href="https://www.pravda.com.ua/news/2019/11/4/7230921/">Україна направила</a> Росії ноту з вимогою вказати координати українських катерів "Бердянськ" і "Нікополь" та буксиру "Яни Капу", які у листопаді 2018 року захопили і обстріляли російські військові.</li>
      </ul>
      <p>
        <b>Передісторія:</b>
      </p>
      <ul>
        <li>25 листопада 2018 року у Керченській протоці російські військові обстріляли і <a href="https://www.pravda.com.ua/rus/news/2018/11/25/7199252/">захопили</a> українські катери "Бердянськ" та "Нікополь", а також буксир "Яни Капу" з екіпажами, які прямували з Одеси до Маріуполя. Троє українських моряків під час атаки росіян зазнали <a href="https://www.pravda.com.ua/rus/news/2018/11/26/7199309/">поранень</a>.</li>
        <li>Окупаційні "суди" у Криму заарештували 24 українських військових, їх було перевезено до російського СІЗО "Лефортово". Полоненим українцям пред'явили <a href="https://www.pravda.com.ua/rus/news/2018/11/28/7199564/">звинувачення</a> за ч.3 ст.322 КК Росії (незаконне перетинання кордону), їм загрожує до 6 років позбавлення волі.</li>
        <li>25 травня 2019 року постійно діючий трибунал, створений у відповідності до Конвенції ООН з морського права, задовольнив ключову вимогу України у справі про тимчасові заходи, які має здійснити Росія та <a href="https://www.pravda.com.ua/news/2019/05/25/7216109/">зобов’язав РФ відпустити</a> захоплених моряків.</li>
        <li>7 вересня українські моряки та політв'язні <a href="https://www.pravda.com.ua/news/2019/09/7/7225605/">повернулися в Україну.</a></li>
      </ul>
      <footer>Ольга Гетьманець, УП</footer>
      <related>
        <a href="https://www.pravda.com.ua/news/2019/11/4/7230984/"/>
        <a href="https://www.pravda.com.ua/news/2019/11/4/7230921/"/>
        <a href="https://www.pravda.com.ua/news/2019/11/3/7230879/"/>
      </related>
    </article>
  </body>
</html>