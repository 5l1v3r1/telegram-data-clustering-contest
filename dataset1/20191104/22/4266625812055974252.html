<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/04/mzs_ukrainy_vyslovylo_protest_cherez_poizdku_rosiyskogo_deputata_v_zolote_1683669"/>
    <meta property="og:site_name" content="ZIK.UA"/>
    <meta property="article:published_time" content="2019-11-04T22:03:00+00:00"/>
    <meta property="og:title" content="МЗС України висловило протест через поїздку російського депутата в Золоте"/>
    <meta property="og:description" content="Міністерство закордонних справ України висловлює рішучий протест через незаконну поїздку депутата Державної думи Росії Олексія Журавльова на тимчасово окуповану територію України в Луганській області, яка відбулася з порушенням встановленого порядку перетину державного кордону України."/>
  </head>
  <body>
    <article>
      <h1>МЗС України висловило протест через поїздку російського депутата в Золоте</h1>
      <address>
        <time datetime="2019-11-04T22:03:00+00:00">04 Nov 2019, 22:03</time>
      </address>
      <p>
        <b>Міністерство закордонних справ України висловлює рішучий протест через незаконну поїздку депутата Державної думи Росії Олексія Журавльова на тимчасово окуповану територію України в Луганській області, яка відбулася з порушенням встановленого порядку перетину державного кордону України.</b>
      </p>
      <p>Про це сказано у коментарі МЗС, оприлюдненого на <a href="https://mfa.gov.ua/ua/press-center/news/75729-komentar-mzs-ukrajini-u-zvjazku-iz-nezakonnim-perebuvannyam-deputata-derzhavnoji-dumi-rf-na-timchasovo-okupovanij-teritoriji-ukrajini-v-lugansykij-oblasti">сайті</a> відомства. </p>
      <p>"У зв’язку з появою в засобах масової інформації повідомлень про перебування депутата Державної думи Федеральних зборів Російської Федерації О.О.Журавльова на початку листопада 2019 року на тимчасово окупованій території України в Луганській області Міністерство закордонних справ України заявляє таке. Висловлюємо рішучий протест у зв’язку із незаконною поїздкою представника законодавчого органу РФ на тимчасово окуповану територію України в Луганській області, яка відбулася з порушенням встановленого порядку перетину державного кордону України", – йдеться у повідомленні.</p>
      <p>Міністерство закордонних справ спільно із правоохоронними органами України перевіряє інформацію, чи не перебувала зазначена особа на ділянці розведення сил та засобів у районі н.п. Золоте Луганської області.</p>
      <p>У МЗС вважають цю поїздку, як усі попередні неузгоджені з українською стороною "візити" російських посадовців на тимчасово окуповані території України в Донецькій та Луганській областях, а також в Автономну Республіку Крим та м. Севастополь, грубим порушенням російською стороною державного суверенітету і територіальної цілісності України.</p>
      <p><a href="https://zik.ua/news/2019/11/01/u_zolotomu_zavershylosya_rozvedennya_viysk_1681879">Нагадаємо,</a> 1 листопада завершився етап розведення сил і засобів з обох сторін (дзеркально) на ділянці №2 у районі населеного пункту Золоте-4 Луганської області. </p>
      <p>
        <b>
          <i>Читайте більше новин на тему: <a href="https://zik.ua/tag/viyna_na_donbasi">війна на Донбасі</a></i>
        </b>
      </p>
      <related>
        <h4>читайте також</h4>
        <a href="https://zik.ua/news/2019/11/01/posol_frantsii_nadav_rozyasnennya_mzs_zayavy_makrona_shchodo_ukrainskyh_band_1682005"/>
        <a href="https://zik.ua/news/2019/11/01/u_gaazi_obgovoryly_shlyahy_dosyagnennya_myru_na_donbasi_1681963"/>
        <a href="https://zik.ua/news/2019/10/31/u_yes_shvalyuyut_rozvedennya_syl_na_donbasi_i_ochikuyut_aktyvnyh_diy_vid_rf_1681085"/>
        <a href="https://zik.ua/news/2019/10/15/neobhidno_skorystatysya_shansom_dosyagty_vregulyuvannya_na_donbasi__glava_mzs_1667813"/>
      </related>
    </article>
  </body>
</html>