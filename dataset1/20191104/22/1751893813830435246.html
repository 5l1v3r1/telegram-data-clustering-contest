<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.corriere.it/notizie/cronaca/19_novembre_05/genitori-fanno-arrestare-figlio-tossicodipendente-droga-comunita-minori-spaccio-violento-polizia-1d02b4ee-ff93-11e9-86c6-d2f1a0d8af2e.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-04T22:00:00+00:00"/>
    <meta property="og:title" content="Milano, genitori fanno arrestare il figlio che si droga: «Così va in comunità»"/>
    <meta property="og:description" content="La famiglia del 17enne ha cercato un «patto» con la polizia, che l’ha «incastrato» per piccoli smerci di sostanza. «È diventato magrissimo, non dorme di notte, a casa picchia, minaccia, ruba: è l’unico modo per salvarlo»"/>
  </head>
  <body>
    <article>
      <h1>Milano, genitori fanno arrestare il figlio che si droga: «Così va in comunità»</h1>
      <h2>La famiglia del 17enne ha cercato un «patto» con la polizia, che l’ha «incastrato» per piccoli smerci di sostanza. «È diventato magrissimo, non dorme di notte, a casa picchia, minaccia, ruba: è l’unico modo per salvarlo»</h2>
      <address><time datetime="2019-11-04T22:00:00+00:00">04 Nov 2019, 22:00</time> by <a rel="author">Elisabetta Andreis e Gianni Santucci</a></address>
      <p>Due genitori si presentano in commissariato. Chiedono quello che pare un paradosso: «Aiutateci a fermare la deriva di nostro figlio tossicodipendente. Arrestatelo, per forzarlo a curarsi. È l’unico tentativo che ci resta per cercare di salvarlo». La storia si ripete sempre più spesso: madri e padri denunciano adolescenti con problemi di droga perché non riescono a contenerli. In questo caso i poliziotti si sono presi a cuore la famiglia, confrontandosi anche col Tribunale per i minorenni. Hanno fatto un’alleanza con i genitori. In una sorta di insolito «patto» stanno provando a imprimere una svolta alla vita del ragazzo «incastrandolo» per pur piccoli smerci di sostanza. «L’obbligo alla cura per legge non c’è per nessuno, nemmeno per i ragazzi. Ma se nell’ambito di una condanna penale la comunità viene imposta come misura alternativa al carcere, c’è la facoltà di trattenerli anche senza il loro consenso — spiega il procuratore capo del Tribunale per i minori Ciro Cascone —. Il discorso resta comunque complesso: perché il percorso di cura funzioni i ragazzi devono ad un certo punto decidere di cambiare».</p>
      <p><b>Un passo indietro. L’inizio è come tanti. Il ragazzo, che sta per compiere 18 anni</b>, ha cominciato a fare uso «ossessivo» di cannabis in terza media, è peggiorato al primo anno di istituto tecnico («l’idea dello sballo in testa»). Velocemente è sprofondato nel tunnel della droga, versa in condizioni di gravissima tossicodipendenza: crack, ketamina, cocaina, psicofarmaci. Da poco ha abbandonato gli studi, «è diventato magrissimo, non dorme di notte, a casa picchia, minaccia, ruba. Quando va in craving (smania) abbiamo paura».</p>
      <p><b>I genitori avevano chiesto l’affidamento ai Servizi sociali </b>e il collocamento in comunità. Il Tribunale per i minorenni aveva aperto un procedimento amministrativo. Ma i tempi su quel versante sono lunghi, le attese per entrare in comunità durano mesi. Di più: in tutta la Lombardia c’è solo una comunità terapeutica accreditata per adolescenti, a fronte di oltre 300 minori tossicodipendenti in cura solo a Milano, e quelle educative «aperte» spesso non sono adatte a «contenere» i ragazzi. Sull’altro fronte i Serd, focalizzati su pazienti molto più in là con gli anni, non hanno risorse per offrire servizi specializzati per i giovani o avere orari flessibili e lo stesso vale per gli Smi.</p>
      <p><b>L’unico dedicato agli adolescenti — lo Spazio blu —</b> è poi «attivabile» solo quando è aperto un procedimento amministrativo o penale e solo nella città di Milano, non nell’intero ambito territoriale di competenza del Tribunale per i minori. Dice ancora Cascone: «Stiamo lavorando a una convenzione con le Asst e Spazio blu. L’obiettivo sarebbe avere una regia generale e interlocutori sul territorio, specializzati per la presa in carico e la cura precoce dei ragazzi, con cui interfacciarci appena i ragazzi ci vengono segnalati». La comunità è soltanto parte del percorso, c’è un «prima» e un «dopo»: «Un sistema efficace in via di ipotesi potrebbe prevenire e persino evitare alcuni procedimenti amministrativi o penali alleggerendo il lavoro della giustizia», ragiona Cascone.</p>
      <p><b>C’è poi il problema enorme e delicatissimo </b>di come e quando convincere un adolescente a curarsi. Nell’attimo cruciale tra il primo buco e l’ultimo libero arbitrio cambia tutto. I ragazzi fino ad un certo punto sono sicuri di farcela e d’improvviso diventano sicuri di non potercela fare più. Lo stesso vale per le famiglie. «Dovremmo potenziare la rete di prevenzione, anche con le scuole. E dovremmo riuscire a sostenere madri e padri in modo che agiscano prima, indirizzando precocemente e con fiducia i figli alla cura della tossicodipendenza che è vera e propria malattia».</p>
    </article>
  </body>
</html>