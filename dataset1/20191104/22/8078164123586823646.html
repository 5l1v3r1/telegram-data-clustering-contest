<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_05/firenze-non-riescono-obliterare-biglietto-la-calca-sull-autobus-multati-due-bambini-10-anni-d5fc01f2-ffd5-11e9-86c6-d2f1a0d8af2e.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-04T22:00:00+00:00"/>
    <meta property="og:title" content="Firenze, non riescono a obliterare il biglietto per la calca sull’autobus: multati due bambini di 10 anni"/>
    <meta property="og:description" content="La lettera di denuncia di una mamma contro il controllore inflessibile: «Chiudere un occhio sarebbe stato obbligatorio»"/>
  </head>
  <body>
    <article>
      <h1>Firenze, non riescono a obliterare il biglietto per la calca sull’autobus: multati due bambini di 10 anni</h1>
      <h2>La lettera di denuncia di una mamma contro il controllore inflessibile: «Chiudere un occhio sarebbe stato obbligatorio»</h2>
      <address><time datetime="2019-11-04T22:00:00+00:00">04 Nov 2019, 22:00</time> by <a rel="author">Marco Gasperetti</a></address>
      <p>FIRENZE La domanda è: dovevano multarli quei due bambini sul bus super affollato con biglietti non obliterati oppure vista la situazione si doveva chiudere un occhio? Da quando la mamma ha scritto una lettera alla cronaca di Firenze de La Nazione, il quesito fa discutere e dividere (social compresi) i fiorentini. Che si sono subito schierati tra i pro alla multa prodighi di lodi all’efficienza del controllore della società di trasporto pubblico e tra coloro che invece parlano di esagerazione e soprattutto di insensibilità da parte dell’addetto che non ha capito che in quella situazione così caotica era impossibile validare i due biglietti.</p>
      <h4>La lettera</h4>
      <p>La storia, raccontata dalla madre, narra l’avventura dei due figli di 10 anni che sul bus numero 45 che da Fiesole arriva a Pian del Mugnone, come ogni mattina hanno tentato di tornare a casa dopo la scuola. Il mezzo, di ridotte dimensione anche perché la carreggiata è piccola, è sempre preso d’assalto da scolari e studenti e quel giorno pare lo fosse ancor di più. Così i due bambini non sarebbero riusciti a usare la macchinetta per obliterare i due biglietti regolarmente acquistati. Sorpresi dal controllore sono stati dunque multati. «In questo caso chiudere un occhio sarebbe stato obbligatorio», ha scritto la mamma nella lettera di protesta. E il vecchio rebus della legge che, o si modifica, o va comunque rispettata perché nessuno può interpretarla. Insomma dura lex sed lex? Duemila anni dopo si continua a discutere.</p>
    </article>
  </body>
</html>