<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619922/%DA%86%D8%B1%D8%A7-%D8%B1%D9%88%D8%B3%E2%80%8E%E2%80%8C%D9%87%D8%A7-%D9%85%D8%B1%DA%AF-%D8%A7%D9%84%D8%A8%D8%BA%D8%AF%D8%A7%D8%AF%DB%8C-%D8%B1%D8%A7-%D8%A8%D8%A7%D9%88%D8%B1-%D9%86%D8%AF%D8%A7%D8%B1%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-04T22:51:00+00:00"/>
    <meta property="og:title" content="چرا روس‎‌ها مرگ البغدادی را باور ندارند؟"/>
    <meta property="og:description" content="با وجود آنکه گروه تروریستی داعش مرگ «ابوبکر البغدادی» رهبر خود در جریان حمله آمریکا را تایید کرده است و واشنگتن نیز تبلیغات گسترده‌ای را برای خارق العاده نشان دادن اقدام خود در سوریه به راه انداخته است اما مقامات و صاحبنظران روس علاوه بر اینکه باور ندارند آمریکایی‌ها راست می‌گویند به این نکته اشاره دارند که اگر هم ادعای آمریکایی ها درست باشد اما باز هم به واقعیت موجود یعنی تداوم جنگ با داعش پایان نداده است."/>
  </head>
  <body>
    <article>
      <h1>چرا روس‎‌ها مرگ البغدادی را باور ندارند؟</h1>
      <address>
        <time datetime="2019-11-04T22:51:00+00:00">04 Nov 2019, 22:51</time>
      </address>
      <p>
        <i>با وجود آنکه گروه تروریستی داعش مرگ «ابوبکر البغدادی» رهبر خود در جریان حمله آمریکا را تایید کرده است و واشنگتن نیز تبلیغات گسترده‌ای را برای خارق العاده نشان دادن اقدام خود در سوریه به راه انداخته است اما مقامات و صاحبنظران روس علاوه بر اینکه باور ندارند آمریکایی‌ها راست می‌گویند به این نکته اشاره دارند که اگر هم ادعای آمریکایی ها درست باشد اما باز هم به واقعیت موجود یعنی تداوم جنگ با داعش پایان نداده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به گفته مقام‌های روس، شواهدی که مرگ البغدادی را در حمله آمریکا اثبات کند در دسترس نیست و آنچه که کاخ سفید و پنتاگون به عنوان مدرک مرگ رهبر داعش ارائه می‌کنند را نمی‌توان به عنوان سندی معتبر پذیرفت مخصوصا اینکه واشنگتن پیشتر حداقل چهار بار مدعی شده بود که رهبر داعش را از پا درآورده است.</p>
      <p>شواهد و اطلاعات ژنتیکی برای اثبات مرگ البغدادی در دست نیست</p>
      <p>رئیس سازمان اطلاعات خارجی روسیه جمعه اعلام کرد که روسیه نمی تواند مرگ ابوبکر البغدادی رهبر داعش را بپذیرد.</p>
      <figure>
        <img src="https://aftabnews.ir/files/fa/news/1398/8/13/355472_724.jpg"/>
      </figure>
      <p>سرگئی نارشکین که در جمع خبرنگاران سخن می‌گفت، دلیل اصلی شک و تردید روسیه را چنین توضیح داد: ما شواهد ژنتیکی در اختیار نداریم که بتوان با استناد به آن با اطمینان 100 درصد گفت که آمریکا البغدادی را از پا درآورده است.</p>
      <p>آمریکا مدرکی ارایه نکرده است</p>
      <p>دمیتری پسکوف سخنگوی رئیس جمهوری روسیه نیز که یک روز پس از اعلام قتل البغدادی توسط آمریکا درباره ان اظهار نظر کرد، گفت: مسکو تاکنون شواهد رسمی برای اثبات مرگ البغدادی از آمریکا دریافت نکرده است.</p>
      <p>وی گفت: تا زمانی که آمریکا به روسیه مدرک و سند معتبری ارایه نکند مسکو نمی تواند مرگ البغدادی را تایید کند.</p>
      <p>اظهارات درخصوص نحوه کشتن البغدادی متناقض است</p>
      <p>«ایگور کوناشنکوف» سخنگوی وزارت دفاع روسیه نیز در این مورد گفت که از آنجا که مدارک موثقی مبنی بر کشته شدن «ابوبکر البغدادی» رهبر گروه تروریستی داعش وجود ندارد و هریک از طرف‌های مدعی مشارکت در این عملیات چیز متفاوتی می‌گویند، کل ماجرا زیر سوال رفته است.</p>
      <p>وی گفت: تاکنون اطلاعات موثقی مبنی بر اجرای موفق عملیات نظامی آمریکا در منطقه تحت کنترل ترکیه در محدوده امن ادلب برای کشتن رهبر گروه تروریستی داعش دریافت نکرده‌ایم ضمن اینکه افزایش شمار کشورهایی که گویا در این عملیات شرکت کرده‌اند و هر یک جزییات متناقض بیان می‌کنند باعث بروز شک و تردید در واقعیت این عملیات و موفقیت آن می‌شود.</p>
      <p>آمریکا در دروغگویی شهره همگان است</p>
      <p>«کنستانین کاساچیف» رئیس کمیسیون امور بین‌الملل شورای فدراسیون (مجلس سنای روسیه) دروغ های بی شمار مقامات واشنگتن در خصوص مسائل مختلف را دلیل بروز تردید در کشته شدن البغدادی می داند.</p>
      <p>وی در واکنش به خبر کشته شدن «ابوبکر البغدادی»، ادعای آمریکایی‌ها را شرم‌آور خواند و اظهار داشت: برای پنجمین بار است که آمریکایی‌ها مدعی می‌شوند سرکرده‌ گروه تروریستی داعش را از پا درآورده‌اند.</p>
      <p>کاساچیف افزود: همه از تضعیف گروه‌های تروریستی بین‌المللی استقبال می‌کنند با این حال اولین چیزی که ما را آزار می‌دهد، پیشینه خبرهای آمریکایی‌ها درباره این موضوع است.<br/><br/>فیلم ویدئویی پنتاگون قتل البغدادی را اثبات نمی کند</p>
      <p>«سرگئی گونچاروف» رئیس افتخاری انجمن کهن سربازان گروه آلفا واحد ویژه ضدترور سازمان امنیت فدرال روسیه (ف.اس.ب) نیز معتقد است که فیلم ویدئویی که پنتاگون درباره مرگ البغدادی منتشر کرده، نمی‌تواند مرگ رهبر داعش را ثابت کند.</p>
      <p>وی گفت: برای اثبات این ادعا نیاز به شواهد جدی‌تر وجود دارد، در ویدئوهای منتشر شده می‌بینیم که نیروهای ویژه چند نفر را محاصره کرده و سپس انفجار رخ می‌دهد و عملیات پایان می‌یابد و همه چیز تمام می‌شود و مخاطب نمی‌داند که این اتفاق کجا و برعلیه چه کسی رخ داده است.</p>
      <p>آمریکا برای جبران شکست مرگ البغدادی را کلید زد</p>
      <p>«سیمون باغداساروف» رئیس انستیتو خاورمیانه روسیه معتقد است که آمریکا برای جبران شکست خود در سوریه، از مرگ البغدادی توسط نیروهای آمریکایی سخن گفته است.</p>
      <p>وی در گفت وگو با خبرنگار ایرنا خاطرنشان کرد که توافق روسیه و ترکیه برای عقب نشینی کردها از مناطق مرزی سوریه با ترکیه واشنگتن را دچار سرخوردگی کرد.</p>
      <p>باغداساروف همچنین به آغاز بکار کمیته قانون اساسی سوریه اشاره کرد که دستاورد مهم تروئیکای آستانه شامل ایران، روسیه و ترکیه بود.</p>
      <p>کارشناس روس با بیان اینکه کمیته تحت نظارت سازمان ملل در ژنو فعالیت خود را آغاز کرده است، اظهار داشت: روند حل و فصل سیاسی سوریه آغاز شده است و آمریکا و متحدانش از پیشرفت این روند احساس انزوا و شکست می‌کنند و به همین دلیل واشنگتن عملیات قتل البغدادی را مطرح کرد تا بتواند افکار عمومی را منحرف کند.</p>
      <p>وی معتقد است که داعش را در سوریه همکاری های گسترده روسیه و ایران با دولت سوریه از بین برد و اگر چنین تعاملی نبود آمریکا توانسته بود با کمک این گروه تروریستی و سایر گروه هایی که از سوی غرب مبارزان راه آزادی در سوریه نامیده می‌شدند حکومت سوریه را سرنگون کند.</p>
      <p>در مجموع مقام‌ها و کارشناسان روس معتقدند که مرگ البغدادی همانند مرگ بن لادن که آن هم گفته شد توسط نیروهای ویژه آمریکایی در یک عملیات خارق العاده صورت گرفته است در واقع ترفندی است تا بر وجهه آمریکا در عرصه جهانی بیفزاید.</p>
      <p>برخی دیگر نیز با استناد به فیلم‌های هالیوودی مدعی هستند که شاید این تئوری درست باشد که سرکرده تروریست‌ها در واقع سربازانی آموزش دیده هستند که پس از اتمام ماموریت، به یک باره از سوی حامیان واقعی آنان اعلام می‌شود که در یک عملیات سری توسط نیروهای ویژه کشته شده‌اند و دیگر کسی نباید به دنبال آنان باشد تا واقعیت و دلایل پیدایش آنان برملا شود.</p>
      <p>شاید به همین دلیل است که "سرگئی لاوروف" وزیر امور خارجه روسیه در واکنش به خبر کشته شدن "ابوبکر البغدادی" گفت: سرکرده گروهک تروریستی داعش ساخته دست خود آمریکایی‌ها بود.</p>
    </article>
  </body>
</html>