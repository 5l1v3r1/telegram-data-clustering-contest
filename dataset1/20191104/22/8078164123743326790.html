<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_05/napoli-non-paga-parcheggiatore-abusivo-24enne-aggredito-sfregiato-volto-6717bb48-ffb0-11e9-86c6-d2f1a0d8af2e.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-04T22:00:00+00:00"/>
    <meta property="og:title" content="Napoli, non paga il parcheggiatore abusivo: 24enne aggredito e sfregiato in volto"/>
    <meta property="og:description" content="Il fatto è avvenuto la notte scorsa a Sant’Antimo. La lite scoppiata all’esterno di una discoteca. La vittima ne aveva già pagato uno in precedenza, che però poi se ne era andato. Arrestato un 18enne"/>
  </head>
  <body>
    <article>
      <h1>Napoli, non paga il parcheggiatore abusivo: 24enne aggredito e sfregiato in volto</h1>
      <h2>Il fatto è avvenuto la notte scorsa a Sant’Antimo. La lite scoppiata all’esterno di una discoteca. La vittima ne aveva già pagato uno in precedenza, che però poi se ne era andato. Arrestato un 18enne</h2>
      <address>
        <time datetime="2019-11-04T22:00:00+00:00">04 Nov 2019, 22:00</time>
      </address>
      <p>SANT’ANTIMO (NAPOLI) Restare con il volto sfregiato a vita per colpa di un parcheggio. È il dramma di un ragazzo di 24 anni, napoletano, che la notte scorsa è stato aggredito e ferito al volto con il coccio di una bottiglia da un giovanissimo parcheggiatore abusivo, 18 anni appena. Il fatto è accaduto in Corso Europa, all’esterno di una discoteca dove la vittima aveva lasciato la sua macchina e dove aveva pagato un parcheggiatore abusivo diverso da quello che si sarebbe poi trovato, a tarda sera, all’uscita del locale.</p>
      <h4>La dinamica</h4>
      <p>Secondo la ricostruzione della Compagnia dei carabinieri di Giuliano in Campania e della Tenenza di Sant’Antimo, che si stanno occupando del caso, il diverbio sarebbe nato proprio perché quando il 24 enne è uscito dalla discoteca si è trovato un altro parcheggiatore — quindi non quello pagato in precedenza — che gli ha chiesto dove stesse andando. Alla sua risposta: «Devo recuperare la mia macchina», il parcheggiatore ha replicato: «Non ti conosco, tu non prendi nessuna macchina». A quel punto tra i due è scoppiata una lite nel corso della quale il 18 enne ha raccolto da terra una bottiglia di birra e l’ ha spaccata sulla testa del proprietario dell’ auto. Poi, con i cocci di vetro, lo ha ferito alla pancia ed al volto. L’aggressore è ora in carcere a Poggioreale.</p>
    </article>
  </body>
</html>