<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/environment/595730/hpa-simera-pithanon-ksekinaei-i-apoxorisi-apo-ti-symfonia-gia-to-klima"/>
    <meta property="og:site_name" content="SIGMALIVE"/>
    <meta property="article:published_time" content="2019-11-04T22:08:00+00:00"/>
    <meta property="og:title" content="ΗΠΑ: Σήμερα πιθανόν ξεκινάει η αποχώρηση από τη Συμφωνία για το κλίμα"/>
    <meta property="og:description" content="Η αμερικανική κυβέρνηση ενδέχεται να υποβάλει ακόμη και σήμερα Δευτέρα στα Ηνωμένα Έθνη τα έγγραφα για την αποχώρησή των ΗΠΑ από τη Συμφωνία του Παρισιού..."/>
  </head>
  <body>
    <article>
      <h1>ΗΠΑ: Σήμερα πιθανόν ξεκινάει η αποχώρηση από τη Συμφωνία για το κλίμα</h1>
      <address><time datetime="2019-11-04T22:08:00+00:00">04 Nov 2019, 22:08</time> by <a rel="author">sigmalive</a></address>
      <p>Η αμερικανική κυβέρνηση ενδέχεται να υποβάλει ακόμη και σήμερα Δευτέρα στα Ηνωμένα Έθνη τα έγγραφα για την αποχώρησή των ΗΠΑ από τη Συμφωνία του Παρισιού για το κλίμα, κάνοντας το πρώτο επίσημο βήμα στη διαδικασία αυτή.</p>
      <p>Με την ενέργεια αυτή οι ΗΠΑ, ο μεγαλύτερος στην ιστορία παραγωγός αερίων που προκαλούν το φαινόμενο του θερμοκηπίου, θα γίνουν η μοναδική χώρα που δεν θα δεσμεύονται από τη Συμφωνία. Ο πρόεδρος Ντόναλντ Τραμπ είχε υποσχεθεί από την αρχή της θητείας του ότι θα "αποδεσμεύσει" τις εγχώριες βιομηχανίες πετρελαίου, φυσικού αερίου και άνθρακα.</p>
      <p>"Αυτό που δεν θέλουμε είναι να τιμωρούμε τον αμερικανικό λαό ενώ θα πλουτίζουμε τους ξένους ρυπαντές" δήλωσε στις 23 Οκτωβρίου, σε ένα συνέδριο για τη βιομηχανία σχιστολιθικού αερίου στην Πενσιλβάνια, αναφερόμενος στη σχεδιαζόμενη αποχώρηση από τη Συμφωνία του Παρισιού.</p>
      <p>Οι ΗΠΑ υπέγραψαν αυτήν τη Συμφωνία το 2015, επί προεδρίας Μπαράκ Ομπάμα. Τότε, είχαν υποσχεθεί ότι μέχρι το 2025 θα μείωναν τις εκπομπές αερίων που προκαλούν το φαινόμενο του θερμοκηπίου κατά 26-28% σε σύγκριση με τα επίπεδα του 2005. Ο Τραμπ ωστόσο υποστηρίζει ότι κάτι τέτοιο θα πλήξει την αμερικανική οικονομία, επιτρέποντας σε άλλες χώρες, όπως η Κίνα, να αυξήσουν τις εκπομπές τους. Οι κανόνες του ΟΗΕ ωστόσο τον δέσμευσαν να περιμένει μέχρι τις 4 Νοεμβρίου 2019 για να υποβάλει τα έγγραφα αποχώρησης.</p>
      <p>Το Στέιτ Ντιπάρτμεντ αναμένεται ότι θα στείλει επιστολή στον γενικό γραμματέα των Ηνωμένων Εθνών Αντόνιο Γκουτέρες, ξεκινώντας την αντίστροφη μέτρηση για μια διαδικασία που θα ολοκηρωθεί μία μόλις ημέρα μετά τις προεδρικές εκλογές του 2020, στις 4 Νοεμβρίου 2020. Μέχρι το απόγευμα πάντως, δεν είχε σταλεί απολύτως τίποτα. Αξιωματούχοι του Λευκού Οίκου και του υπουργείου Εξωτερικών απέφυγαν να σχολιάσουν το πότε θα υποβληθούν τα έγγραφα.</p>
      <p>Όλοι οι Δημοκρατικοί που διεκδικούν το χρίσμα του κόμματος για να βρεθούν απέναντι στον Τραμπ στις προεδρικές εκλογές του 2020 έχουν πει ότι αν κερδίσουν θα επανεντάξουν τις ΗΠΑ στη Συμφωνία του Παρισιού.</p>
      <p>ΠΗΓΗ:ΑΠΕ-ΜΠΕ</p>
    </article>
  </body>
</html>