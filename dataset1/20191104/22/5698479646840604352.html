<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/04/baloteli-one-again-faced-racist-monkey-chant"/>
    <meta property="og:site_name" content="euronews"/>
    <meta property="article:published_time" content="2019-11-04T22:16:18+00:00"/>
    <meta property="og:title" content="حرکات نژادپرستانه در فوتبال؛ تقلید صدای میمون این بار برای «سوپرماریو»"/>
    <meta property="og:description" content="پس از توهین های نژادپرستانه به ماریو بالوتلی، ستاره باشگاه برشیا، ستاره سیاه پوست ایتالیایی قصد داشت از زمین بازی خارج شود."/>
  </head>
  <body>
    <article>
      <h1>حرکات نژادپرستانه در فوتبال؛ تقلید صدای میمون این بار برای «سوپرماریو»</h1>
      <address><time datetime="2019-11-04T22:16:18+00:00">04 Nov 2019, 22:16</time> by <a rel="author">یورونیوز </a></address>
      <p>شعارهای نژادپرستانه بار دیگر لیگ های فوتبال اروپا را در دو روز آخر هفته فرا گرفت و مثل همیشه سری آ ایتالیا میزبان صحنه‌های نژادپرستانه بود. آن هم علیه تنها ستاره رنگین پوست سال های نه چندان دور تیم ملی فوتبال ایتالیا: ماریو بالوتلی، مشهور به «سوپرماریو». طرفداران فوتبال شوت های سرکش و گل های فوق العاده سوپرماریو در یورو ۲۰۱۲ را فراموش نکرده اند.</p>
      <p>بالوتلی امسال پس از بیش تر از ۶ فصل بازی در فرانسه و انگلستان بار دیگر به وطن خود ایتالیا بازگشت تا برای برشا در لیگ برتر فوتبال ایتالیا، سری آ، بازی کند. او که شش سال پیش به دلیل توهین هواداران نژادپرست، «نژادپرستی» را با سیگارکشیدن مقایسه کرده بود و گفته بود: «اگر مردم نخواهند نمی‌توان به نژادپرستی خاتمه داد» در اولین حضور مجدد خود در سری آ بار دیگر هدف اصلی اهانت های نژادپرستانه قرارگرفت.</p>
      <p>هواداران ورونا برای او صدای میمون درآورند. او در دقیقه ۵۵ بالاخره واکنش نشان داد و در اوج عصبانیت توپ را به سوی نژادپرستان شوت کرد.</p>
      <p>داور ابتدا قصد داشت بالوتلی را به دلیل رفتار غیرورزشی جریمه کند. بالوتلی تهدید کرد که زمین را ترک خواهد کرد. بازیکنان هر دو تیم تلاش کردند او را آرام کنند و در عین حال توهین‌های نژادپرستانه را برای ماریانی داور بازی توضیح دهند. داور بازی را متوقف کرد و از مسئولان ورزشگاه خواست اعلام کنند اگر توهین‌های نژادپرستانه ادامه داشته باشد، بازی را لغو خواهد کرد.</p>
      <p>بعد از توقفی ۵ دقیقه‌ ای بازی ادامه پیدا کرد و ورونا که قبل از این اتفاقات با نتیجه یک بر صفر پیش بود، اختلاف را به دو رساند. اما بالوتلی با ضربه‌ ای خارق‌ العاده یکی از گل‌ها را جبران کرد، هرچند تلاش او برای پیروزی تیمش کافی نبود.</p>
      <figure>
        <img src="https://static.euronews.com/articles/stories/04/27/88/60/808x508_cmsv2_5df2e702-e9aa-5d06-afb4-b37e77304267-4278860.jpg"/>
      </figure>
      <p>به جز طرفداران نژادپرست ورونا، سرمربی و مدیر این تیم هم از سوپرماریو و واکنش او انتقاد کردند. ایوان یوریک، سرمربی ورونا، گفت که خبری از توهین و شعارهای نژاپرستانه نبود. مالک باشگاه ورونا هم با حمایت از سرمربی و مدیر این تیم گفت که بالوتلی مسخره شد اما اهانت «نژادپرستانه» ای در کار نبوده است. این در حالی است که شعارها و حرکت‌های نژادپرستانه هواداران تیم ورونا در ویدیوهای بازی ثبت شده است.</p>
      <p>بسیاری از بازیکنان بزرگ فوتبال ایتالیا خواسته اند تا فدراسیون فوتبال این کشور، تیم دسته برتری ورونا را مجازات کند.</p>
      <p>نژادپرستی یکی از مهم ترین چالش های پیش رو فدراسیون فوتبال ایتالیاست. این پدیده در ایتالیا همانقدر شایع است که در برخی از کشورهای شرق اروپا.</p>
      <p>شعارهای نژادپرستانه در دو ماه اخیر بارها در لیگ فوتبال ایتالیا مساله ساز شده است. روملو لوکاکو، ستاره تیم ملی فوتبال بلژیک و باشگاه اینتر که از انگلیس به ایتالیا رفته است یک ماه پیش مورد شدیدترین شعارهای نژادپرستانه قرارگرفت. رحیم استرلینگ، ستاره تیم ملی فوتبال منچسترسیتی هم دو هفته پیش همزمان با بازی تیم ملی فوتبال انگلستان در مقابل بلغارستان در این کشور اروپای شرقی مورد حمله شدید هواداران تیم فوتبال بلغارستان قرارگرفت، تا جایی که رئیس فدراسیون و سرمربی این تیم ناگزیر از سمت خودکناره گیری کردند.</p>
    </article>
  </body>
</html>