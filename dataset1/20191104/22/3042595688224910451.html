<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/lysbakken-foreslar-tillitsreform-av-nav/71780878"/>
    <meta property="og:site_name" content="Dagbladet.no"/>
    <meta property="article:published_time" content="2019-11-04T22:12:53+00:00"/>
    <meta property="og:title" content="Lysbakken foreslår tillitsreform av Nav"/>
    <meta property="og:description" content="SV-leder Audun Lysbakken mener Nav-saken «stinker klassejuss». I stedet for flere krav ønsker SV-lederen en tillitsreform av Nav."/>
  </head>
  <body>
    <article>
      <h1>Lysbakken foreslår tillitsreform av Nav</h1>
      <h2>SV-leder Audun Lysbakken mener Nav-saken «stinker klassejuss». I stedet for flere krav ønsker SV-lederen en tillitsreform av Nav.</h2>
      <address><time datetime="2019-11-04T22:12:53+00:00">04 Nov 2019, 22:12</time> by <a rel="author">Jørgen Gilbrant</a></address>
      <p>Leder i arbeids- og sosialkomiteen Erlend Wiborg (Frp) på Stortinget varslet i <a href="https://www.dagbladet.no/nyheter/strammer-nav-skruen/71778151">Dagbladet mandag at Fremskrittspartiet allerede er i gang med å tette hullet som har åpenbart seg i velferdsstaten gjennom Nav- og rettsskandalen</a>.</p>
      <h4>Fem tiltak for et bedre Nav</h4>
      <ul>
        <li>1. Innfør Nav-ombud. Vi må hjelpe folk i møte med et system som er vanskelig å forholde seg til, og som forvalter regler de fleste ikke har mulighet til å ha oversikt over</li>
        <li>2. Nok ansatte der folk er. I dag har mange ansatte i Nav ansvar for å følge opp ekstremt mange mennesker. Det gjør at de ikke får drevet godt sosialfaglig arbeid.</li>
        <li>3. Bruk ressursene riktig. Vi må følge opp folk, ikke bruke ressurser på meningsløse papirmøller. Ventetiden mellom et vedtak i Nav om at noen trenger tiltak for å komme i arbeid, og oppstarten av tiltakene er for lang.</li>
        <li>4. Frihet til å bruke hodet. Problemer i Nav møtes ofte med enda flere pålegg fra politisk hold. Dermed risikerer vi at ansatte i Nav bruker tiden på meningsløst byråkrati i stedet for å hjelpe folk og samfunn.</li>
        <li>5. Rett til kontakt med saksbehandler. Nav kan ikke være ansiktsløst. Folk må ha mulighet til å snakke direkte med de som fatter vedtak.</li>
      </ul>
      <p>- Det skal ikke være sånn at man skal kunne ligge på stranda i Spania i stedet for å være hjemme og motta behandling eller omskolering. Det at folk kan befinne seg i lengre perioder i utlandet mens de går på AAP, tror jeg i aller høyeste grad bryter med folks rettferdighetssans. Jeg tror de aller fleste nordmenn støtter at vi hindrer dette, sa Wiborg til Dagbladet.</p>
      <p>Frp-toppen lufter blant annet en ordning der folk på midlertidige ytelser som arbeidsavklaringspenger (AAP) eller arbeidsledighetstrygd på kort varsel må kunne møte opp på et tiltak eller møte.</p>
      <p>Dette vil hindre at nordmenn benytter seg av EØS-rettighetene om «fri flyt» innenfor EU-området.</p>
      <p>
        <b>SV-leder Audun Lysbakken reagerer sterkt på Wiborgs retorikk og varsel om et strengere Nav-regime framover - hvis Frp vinner fram blant sine regjeringskamerater.</b>
      </p>
      <p>- Denne saken stinker klassejuss. Mangelen på rettssikkerhet for Nav-brukere avslører en kultur av mistillit mot syke og fattige i vårt samfunn. Da er det bare trist at høyresidens reaksjon er å gjøre systemet enda strengere, og å skryte av sine usosiale kutt, sier Lysbakken.</p>
      <h3>- Meningsfylt oppfølging</h3>
      <p>
        <b>Et krav om oppmøte på et gitt sted i løpet av kort tid fordrer at Nav har et godt opplegg å tilby. Slik er det ikke nødvendigvis i dag, understreker Lysbakken.</b>
      </p>
      <p>- Det vi trenger er meningsfylt oppfølging som bidrar til å få folk i arbeid, men Regjeringen har med sine innstramminger gjort det vanskeligere for Nav å følge opp folk.</p>
      <p>- I stedet for å hoppe bukk over at mange mennesker er utsatt for justismord, kunne Wiborg heller bekymre seg over at ventetiden for tiltak for unge med nedsatt arbeidsevne er over ett år, påpeker SV-lederen.</p>
      <h3>Vil ha Nav-reform</h3>
      <p>Lysbakken varsler i stedet fem tiltak for å reformere Nav til det bedre (se faktaboks). Sentralt er tettere kontakt mellom saksbehandlerne og brukerne.</p>
      <p>- SV ønsker at folk skal få skikkelig oppfølging og få en reell mulighet for deltakelse, da må vi ha en reform av Nav, sier Lysbakken, som advarer mot å lage et system med mer kontroll for å hindre «trygdeeksport».</p>
      <p>- Regjeringen er ikke i nærheten av å sørge for meningsfull aktivitet som får folk i arbeid. Flere krav om meningsløse aktivitet vil ødelegge for folk som trenger hjelp og spise av Navs ressurser.</p>
      <p>
        <b>Tirsdag møter arbeids- og sosialminister Anniken Hauglie i Stortinget for å redegjøre om Nav-skandalen.</b>
      </p>
    </article>
  </body>
</html>