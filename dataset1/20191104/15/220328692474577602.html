<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/lifestyle-lyubopitno/505-za-snimka-i-avtograf-ot-dzhon-travolta-405850.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-04T15:56:00+00:00"/>
    <meta property="og:title" content="$ 505 за снимка и автограф от Джон Траволта"/>
    <meta property="og:description" content="Алъш-веришът е на Comic con в Австралия"/>
  </head>
  <body>
    <article>
      <h1>$ 505 за снимка и автограф от Джон Траволта</h1>
      <address><time datetime="2019-11-04T15:56:00+00:00">04 Nov 2019, 15:56</time> by <a rel="author">Агенция Стандарт</a></address>
      <p>505 долара за професионална снимка с Джон Траволта и подпис от него е похарчил всеки поклонник на холивудския ас, пристигнал в Аделаида за местното издание на Comic con – нашумелия фестивал на комиксите, дигиталните забави и поп културата. Кинаджията е най-известният човек, появявал се на въпросния форум в държавата континент. Въпреки високата цена, нито един от присъстващите на грандиозния купон в Австралия не е пропуснал да се възползва от златната възможност да се снима и общува с 65-годишната звезда от „Брилянтин“. 250 долара пък е била цената само на селфи с Джон. Развълнувани дами през радостни сълзи са споделяли, че от години чакат съкровения миг на срещата с любимеца си от „Криминале“.  След дефилето си като почетен гост Траволта е нарекъл събитието „любовна фиеста“. На въпроса „В какви роли най-много ви харесват?“, той е отговорил: „Зависи от това дали ме предпочитат като герой или като злодей, като Добрия или Лошия“. Визитата на Траволта в Австралия е истинско щастие за местните киномани, които го посрещнаха подобаващо на летището в Сидни, съобщават медиите. Джон ще се появи на Star City в мегалописа, преди да отпътува към Бризбейн за тамошното изригване на фенската любов по време на Supanova.                   </p>
    </article>
  </body>
</html>