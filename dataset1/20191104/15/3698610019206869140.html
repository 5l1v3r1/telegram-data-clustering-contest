<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/shtab-oos-nazvav-novu-datu-rozvedennya-sil-u-petrivskomu-328436_.html"/>
    <meta property="og:site_name" content="DT.ua"/>
    <meta property="article:published_time" content="2019-11-04T15:43:00+00:00"/>
    <meta property="og:title" content="Штаб ООС назвав нову дату розведення сил у Петрівському"/>
    <meta property="og:description" content="Востаннє обстріл на ділянці розведення №3 фіксувався 30 жовтня."/>
  </head>
  <body>
    <article>
      <h1>Штаб ООС назвав нову дату розведення сил у Петрівському</h1>
      <h2>Востаннє обстріл на ділянці розведення №3 фіксувався 30 жовтня.</h2>
      <address>
        <time datetime="2019-11-04T15:43:00+00:00">04 Nov 2019, 15:43</time>
      </address>
      <p><b><a href="https://dt.ua/UKRAINE/boyoviki-gotuyut-provokaciyu-z-rozvedennyam-u-petrivskomu-shtab-oos-328381_.html">Розведення сил і засобів поблизу Петрівського</a></b> Донецької області попередньо заплановано на п'ятницю, 8 листопада, о 12:00, повідомив на брифінгу в Краматорську командувач операцією Об'єднаних сил (ООС) Володимир Кравченко.</p>
      <p>"Ми вже надали листа ОБСЄ, 7-го розпочинаємо, 8-го практично "розводимося". Якщо не буде порушення режиму тиші", - цитує Кравченка "Інтерфакс-Україна".</p>
      <p>За словами голови української сторони Спільного центру з контролю і координації припинення вогню (СЦКК) Олександра Борщевського, якщо до 7 листопада на ділянці Богданівка-Петрівське не буде нових обстрілів, можна буде говорити про дотримання семиденного режиму "тиші" і початок процесу розведення.</p>
      <p>У штабі планували почати розведення сьогодні, однак через обстріли бойовиків дату перенесли. Останній обстріл на ділянці розведення №3 спостерігачі Спеціальної моніторингової місії ОБСЄ зафіксували 30 жовтня. </p>
      <p>Нагадаємо, 1 листопада, <b><a href="https://dt.ua/UKRAINE/v-zolotomu-zavershilosya-rozvedennya-sil-ta-zasobiv-shtab-oos-328198_.html">біля Золотого на Луганщині закінчилося триденне розведення сил і засобів</a></b>. Військовослужбовців ЗСУ почали відводити, попри <b><a href="https://dt.ua/UKRAINE/zsu-viveli-z-zolotogo-nezvazhayuchi-na-obstrili-u-shtabi-oos-nazvali-neporozuminnyam-superechlivi-povidomlennya-327790_.html">відсутність семиденного режиму "тиші"</a></b> та регулярні обстріли бойовиків. Влітку цього року відбулося розведення військ поблизу Станиці Луганської.</p>
      <p>Відведення українських військ від лінії розмежування на ділянках в районі Золотого, Станиці Луганської (Луганська область) і Петрівського (Донецька область) є однією з умов Кремля для проведення <b><a href="https://dt.ua/POLITICS/kreml-nazvav-rozvedennya-sil-v-donbasi-peredumovoyu-dlya-zustrichi-lideriv-normandskoyi-chetvirki-327586_.html">саміту в "Нормандському форматі"</a></b>. При цьому гарантувати дзеркальне відведення окупаційних військ у Кремлі відмовилися.</p>
      <p>Докладніше читайте в матеріалі Юрія Бутусова "<b><a href="https://dt.ua/internal/male-zolote-a-cina-velika-328202_.html">Мале золоте, а ціна велика</a></b>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a> / <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>