<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/04/macron-in-china-wants-to-take-beijing-at-its-word-on-free-trade"/>
    <meta property="og:site_name" content="euronews"/>
    <meta property="article:published_time" content="2019-11-04T15:01:57+00:00"/>
    <meta property="og:title" content="سفر امانوئل ماکرون به چین؛ گسترش مناسبات تجاری و نگرانی‌های حقوق بشری"/>
    <meta property="og:description" content="دیده‌بان حقوق بشر از امانوئل ماکرون خواسته است تا به‌طور علنی به رئیس جمهوری چین فشار بیاورد تا ارودگاه‌های «بازآموزی سیاسی» در استان سین کیانگ در شرق این کشور را که صدها هزار مسلمان اویغور در آنها زندان هستند، تعطیل کند."/>
  </head>
  <body>
    <article>
      <h1>سفر امانوئل ماکرون به چین؛ گسترش مناسبات تجاری و نگرانی‌های حقوق بشری</h1>
      <address><time datetime="2019-11-04T15:01:57+00:00">04 Nov 2019, 15:01</time> by <a rel="author">یورونیوز فارسی </a></address>
      <p>امانوئل ماکرون، رئیس جمهوری فرانسه روز دوشنبه برای ملاقات با مقامات چین و گفتگو درباره یک توافق جدید تجاری وارد شانگهای شد.</p>
      <p>آقای ماکرون در دومین سفر خود به چین، روز دوشنبه ابتدا در مراسم افتتاح دومین نمایشگاه صادرات شانگهای شرکت شرکت خواهد کرد و دوشنبه شب در مراسم شام خصوصی با شی‌ جین پینگ، رئیس جمهوری چین حضور خواهد داشت.</p>
      <p>رئیس جمهوری فرانسه همچنین روز سه شنبه در شانگهای شعبه‌ای از مرکز فرهنگی-هنری «ژرژ پمپیدو» را افتتاح و سپس برای گفتگوهای رسمی به پکن سفر خواهد کرد.</p>
      <p>امانوئل ماکرون در این سفر تلاش دارد تا معاملات جدید تجاری با دومین اقتصاد بزرگ جهان صورت دهد و به این وسیله به شرکت‌های فرانسوی برای گسترش فعالیت‌هایشان با پکن کمک کند. مشاور آقای ماکرون گفته است که شرکت‌های فرانسوی انتظار دارند که در این سفر حدود ۴۰ قرارداد در زمینه‌های کشاورزی، توریسم، بهداشت و سلامت با طرف‌های چینی منعقد کنند.</p>
      <figure>
        <iframe data-src="https://twitter.com/euronewses/status/1190277312417275904" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>رئیس جمهوری فرانسه پیش از این از سرمایه‌گذاری‌های گسترده چین در اروپای مرکزی و شرقی و همچنین مازاد تجاری عظیم چن در مبادلاتش با اتحادیه اروپا اظهار نگرانی کرده و هشدار داده است که «ساده لوحی اروپا» نسبت به پکن به پایان رسیده است.</p>
      <p>سفر آقای ماکرون به چین در حالی انجام می‌شود که مقامات پکن درباره اظهارات احتمالی رئیس جمهوری فرانسه درباره اعتراضات در هنگ‌کنگ هشدار داده‌اند. با این حال مقامات فرانسوی می‌گویند که آقای ماکرون از صحبت درباره موضوعاتی همچون اعتراضات هنگ‌کنگ و بازداشت گسترده مسلمانان اویغور اجتناب نخواهد کرد.</p>
      <figure>
        <iframe data-src="https://twitter.com/euronewses/status/1188828726848454656" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>مقامات چینی رویکرد حقوق بشری اروپایی‌ها در ارتباط با چین را نوعی «بدفهمی غربی‌ها» نامگذاری کرده‌اند و روزنامه دولتی «گلوبال تایمز» از سفرای چین خواسته است که با افتتاح حساب توئیتری با افکار عمومی بین‌المللی ارتباط ایجاد کنند تا «بدفهمی غربی‌ها» درباره چین را کاهش دهند.</p>
      <p>سازمان دیده بان حقوق بشر روز دوشنبه از امانوئل ماکرون خواست که بطور علنی به رئیس جمهوری چین فشار بیاورد تا ارودگاه‌های «بازآموزی سیاسی» در استان سین کیانگ در شرق این کشور را که صدها هزار مسلمان اویغور در آنها زندانی هستند، تعطیل کند و به حقوق معترضان هنگ‌کنگی برای مشارکت در سرنوشت سیاسی‌شان احترام بگذارد.</p>
    </article>
  </body>
</html>