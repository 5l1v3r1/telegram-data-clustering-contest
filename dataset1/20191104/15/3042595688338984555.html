<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/dropper-norgesbesok-etter-bokbrak/71781942"/>
    <meta property="og:site_name" content="Dagbladet.no"/>
    <meta property="article:published_time" content="2019-11-04T15:53:48+00:00"/>
    <meta property="og:title" content="Dropper norgesbesøk etter bokbråk"/>
    <meta property="og:description" content="44-åringen skulle være til stede under lanseringen av et prosjekt dedisert til hans norske tipptipptippoldefar."/>
  </head>
  <body>
    <article>
      <h1>Dropper norgesbesøk etter bokbråk</h1>
      <h2>44-åringen skulle være til stede under lanseringen av et prosjekt dedisert til hans norske tipptipptippoldefar.</h2>
      <address><time datetime="2019-11-04T15:53:48+00:00">04 Nov 2019, 15:53</time> by <a rel="author">Anniken Aronsen</a></address>
      <p>Fredag 15. november er det lansering av en bok og en visesamling etter Samuel Hellen, som er Durek Verretts norske tipptipptippoldefar. I den anledning skulle den selverklærte sjamanen på norgesbesøk, noe han også har snakket om under en livesending på sin egen Instagram-konto.</p>
      <p>Det var imidlertid før <a href="https://www.dagbladet.no/kultur/stopper-durek-verrett-bok/71740178">Cappelen Damm gjorde helomvendig </a>hva gjelder den norske utgivelsen av den omdiskuterte boka «Spirit Hacking».</p>
      <p>Utgivelsen ble stoppet da forlaget vedgikk at de ikke var kritiske nok før de kjøpte rettighetene. Boka har blant annet fått kritikk fordi Verrett skriver at <a href="https://www.dagbladet.no/kultur/kreftlege---direkte-farlige-pastander/71711285">sykdommer som kreft kan oppstå som et resultat av at vi ikke lenger ønsker å leve.</a></p>
      <h3>- Alt var bekreftet</h3>
      <p>En rekke medieoppslag har fulgt i kjølvannet av den amerikanske boklanseringen, og flere fagpersoner har gått hardt ut mot 44-åringen. Ettersom boka er blitt stoppet, blir det heller ikke noe av den planlagte boklanseringen i Oslo neste uke.</p>
      <p>Grappa musikkforlag, som gir ut boka «Samuels sang» og CD-ene «Samuels sanger», og som står for arrangeringen av lanseringsfesten, skriver i en pressemelding at Verrett har besluttet å ikke komme på grunn av oppstyret rundt boka.</p>
      <p>
        <b>Ann-Turi Ford, som står bak selve prosjektet, sier til Dagbladet at hun ble skuffet over å motta kontrabeskjeden forrige uke, men at hun har forståelse for at han har valgt å ikke komme.</b>
      </p>
      <p>- Han var interessert med én gang jeg spurte, og etter en stund fikk jeg beskjed om at han skulle komme sammen med niesen sin. Alt var bekreftet, men så fikk jeg beskjed om at han dessverre ikke kom til Norge ettersom det ble så mye bråk, sier hun.</p>
      <h3>- Det er synd</h3>
      <p>Ford har hatt kontakt med Verrett via Märtha Louises manager, Carina Scheele Carlsen. Hun sier til Dagbladet at prinsessen ikke kommer til å være til stede under arrangementet, men har ingen kommentarer utover det.</p>
      <p>Det var under arrangementet lagt opp til at Verrett skulle si noen ord i forbindelse med prosjektet, da han selv ønsket dette, kan Ford fortelle. Hun vet ikke 44-åringen hadde planlagt å si.</p>
      <p>
        <b>- Det er synd, men når alt får lagt seg kan man håpe på at han vil ære oss ved å dukke opp en annen gang, sier Ford.</b>
      </p>
      <p>
        <i>Durek Verrett har ikke besvart Dagbladets henvendelser.</i>
      </p>
      <p>Verrett og prinsesse Märtha Louise offentliggjorde sitt forhold i mai. Prinsessen selv <a href="https://www.dagbladet.no/kjendis/forsvarer-kjaeresten/71718431">har forsvart kjæresten sin på Instagram etter bokkritikken</a>, samt proklamert at hun er stolt av ham.</p>
      <p>Boka fikk terningkast én i Dagbladet under tittelen <a href="https://www.dagbladet.no/kultur/gal-manns-tale/71711831">«Gal manns tale»</a>.</p>
    </article>
  </body>
</html>