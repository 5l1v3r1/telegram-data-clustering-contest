<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/04/demonstration-took-down-east-germany-berlin-wall-falling"/>
    <meta property="og:site_name" content="euronews"/>
    <meta property="article:published_time" content="2019-11-04T15:06:35+00:00"/>
    <meta property="og:title" content="دیوار برلین چگونه فروریخت؟"/>
    <meta property="og:description" content="۴ نوامبر ۱۹۸۹ مصادف است با اعلام درخواست اصلاح دموکراتیک توسط جمعی از روشنفکران آلمان شرقی، درخواستی که به وقوع تظاهراتی عظیم و سرانجام سقوط دیوار برلین انجامید."/>
  </head>
  <body>
    <article>
      <h1>دیوار برلین چگونه فروریخت؟</h1>
      <address><time datetime="2019-11-04T15:06:35+00:00">04 Nov 2019, 15:06</time> by <a rel="author">یورونیوز فارسی </a></address>
      <p>۴ نوامبر ۱۹۸۹ مصادف است با اعلام درخواست اصلاح دموکراتیک توسط جمعی از روشنفکران آلمان شرقی، درخواستی که به وقوع تظاهراتی عظیم و سرانجام سقوط دیوار برلین انجامید.</p>
      <p>پیش از آغاز نوامبر آن سال در حالی آغاز شد که روز به روز بر شمار شهروندانی که به دولت ورشکسته از نظر سیاسی و اقتصادی پشت می‌کردند، افزوده می‌شد. هزاران نفر لایپزیگ را به صحنه طرح خواست حق مسافرت بدون محدودیت و ابراز عقیده آزاد بدل کردند.</p>
      <p>اریش هونکر، قدرتمندترین مرد آلمان شرقی در ماه اکتبر و با هدف فرونشاندن خشم عمومی از سمت خود به عنوان رئیس حزب کمونیست استعفاء کرد.</p>
      <p>با این وجود، در روز ۴ نوامبر برلین شرقی به مرکز تجمع هزاران هنرمند، نویسنده و روشنفکر آلمان شرقی در اعتراض به محدودیت‌های حکومتی علیه آزادی بیان و عقیده، بدل شد. به سرعت الكساندرپلاتز در مرکز پایتخت آلمان شرقی، شاهد برگزاری بزرگترین تظاهرات ضد دولتی در تاریخ این کشور شد و چند روز بعد نفس حکومت را گرفت.</p>
      <p>حکومتی که در روز اول نوامبر و در کمال ناباوری درخوست‌کنندگان برگزاری این تجمع، مجوز برگزاری آن را صادر کرده بود. مطابق برخی برآوردها حدود ۱ میلیون نفر در این تجمع شرکت کردند و در جریان آن ۲۰ نفر از برجسته‌ترین روشنفکران، نویسندگان و هنرمندان آلمان شرقی برای مردم سخنرانی کردند و با نکوهش حکومت استبدادی خواستار اصلاح ساختار سیاسی و اقتصادی این کشور شدند.</p>
      <p>در کمال تعجب همگان، اعضای ارشد حزب حاکم سوسیالیست برای آشنایی با خواست‌های معترضان به صحنه آمدند و با وجود حضور نیروهای امنیتی در امتداد دیوار برلین تظاهرات همچنان صلح آمیز باقی ماند و به صورت زنده از تلویزیون دولتی به سراسر جهان مخابره شد.</p>
      <p>پنج روز بعد و در ۹ نوامبر سال ۱۹۸۹، دولت آلمان شرقی به خواسته‌های تظاهرکنندگان پاسخ مثبت داد و اجازه مسافرت آزادانه شهروندان را صادر کرد، اقدامی که به تخریب دیوار برلین منجر شد.</p>
      <p>
        <b>بیشتر بخوانید: </b>
        <a href="https://farsi.euronews.com/2014/11/03/how-the-fall-of-the-berlin-wall-was-seen-in-russia">رونالد ریگان: آقای گورباچف، درها را باز کن</a>
      </p>
    </article>
  </body>
</html>