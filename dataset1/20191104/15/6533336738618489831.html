<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-3/politica/chi-rsquo-nuovo-coordinatore-lega-campania-che-se-218098.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-04T15:01:23+00:00"/>
    <meta property="og:title" content="Chi e’ il nuovo coordinatore della lega in campania? uno che insultava i meridionali"/>
    <meta property="og:description" content="CHI E’ IL NUOVO COORDINATORE DELLA LEGA IN CAMPANIA? UNO CHE SE LA PRENDEVA CON IL MERIDIONE - SALVINI SPEDISCE GIANLUCA MOLTENI DA CANTÙ A GESTIRE LE PROSSIME ELEZIONI REGIONALI - L’EX SOTTOSEGRETARIO ALL’INTERNO NEL 2014, A PROPOSITO DEI PEDAGGI AUTOSTRADALI, DISSE: “I CITTADINI DEL NORD SONO STANCHI DI PAGARE PEDAGGI E SUBIRE AUMENTI PER PERMETTERE AI CITTADINI DEL SUD DI VIAGGIARE GRATIS”… - VIDEO"/>
  </head>
  <body>
    <article>
      <h1>Chi e’ il nuovo coordinatore della lega in campania? uno che insultava i meridionali</h1>
      <address>
        <time datetime="2019-11-04T15:01:23+00:00">04 Nov 2019, 15:01</time>
      </address>
      <p>
        <b>CHI E’ IL NUOVO COORDINATORE DELLA LEGA IN CAMPANIA? UNO CHE SE LA PRENDEVA CON IL MERIDIONE - SALVINI SPEDISCE GIANLUCA MOLTENI DA CANTÙ A GESTIRE LE PROSSIME ELEZIONI REGIONALI - L’EX SOTTOSEGRETARIO ALL’INTERNO NEL 2014, A PROPOSITO DEI PEDAGGI AUTOSTRADALI, DISSE: “I CITTADINI DEL NORD SONO STANCHI DI PAGARE PEDAGGI E SUBIRE AUMENTI PER PERMETTERE AI CITTADINI DEL SUD DI VIAGGIARE GRATIS”… - VIDEO</b>
      </p>
      <hr/>
      <figure>
        <iframe src="https://www.youtube.com/embed/MbQYzvxYF1I" width="560" height="315" data-service="Youtube" scrolling="no"/>
      </figure>
      <p>
        <b>Carlo Tarallo per <a href="https://www.anteprima24.it/">https://www.anteprima24.it/</a></b>
      </p>
      <figure>
        <a href="https://www.dagospia.com/mediagallery/Dago_fotogallery-254523/1055993.htm">
          <img src="https://cdn-static.dagospia.com/img/foto/09-2018/nicola-molteni-1055993.jpg"/>
        </a>
        <figcaption>NICOLA MOLTENI</figcaption>
      </figure>
      <p>Deve essere deprimente, per il leghisti campani, essere considerati da Matteo Salvini neanche capaci di esprimere un coordinatore di partito. Incapaci in termini politici, naturalmente: certo è che domani, all’hotel Terminus di Napoli, il leader della Lega presenterà il nuovo coordinatore regionale del Carroccio in Campania.</p>
      <p>Dopo che Raffaele Volpi, da Pavia, è stato eletto presidente del Copasir, arriva un altro lombardo: Gianluca Molteni da Cantù. Ex sottosegretario all’Interno nel governo Lega-M5s, 43 anni, Molteni dovrà giocare per conto di Salvini la partita delle regionali del 2020, e mettere a punto (quando si andrà al voto) le liste per le prossime politiche.</p>
      <figure>
        <a href="https://www.dagospia.com/mediagallery/Dago_fotogallery-254523/1233476.htm">
          <img src="https://cdn-static.dagospia.com/img/foto/11-2019/bossi-e-molteni-1233476.jpg"/>
        </a>
        <figcaption>BOSSI E MOLTENI</figcaption>
      </figure>
      <p>Non c’è, per Salvini, un solo esponente del partito, in tutta la Campania, che sia in grado di guidare il Carroccio. Un dato che dovrebbe far riflettere e che in altri tempi in altri partiti avrebbe provocato una rivoluzione, ma non qui e non nella Lega: i dirigenti e i militanti locali del partito di Salvini sono infatti abituati ad essere, diciamo così, “teleguidati” da dirigenti settentrionali.</p>
      <p>Molteni, tra l’altro, è noto alle cronache per una frase pronunciata nel 2014 in aula alla Camera, a proposito dei pedaggi autostradali, che scatenò una bufera: “I cittadini del Nord”, disse Molteni, “sono stanchi di pagare pedaggi e subire aumenti per permettere ai cittadini del Sud di viaggiare gratis”. Domani l’appuntamento è, come detto, all’hotel Terminus, a pochi passi sia dalla stazione che dall’uscita dell’autostrada. Non si sa ancora quale mezzo di trasporto sceglierà il neo coordinatore regionale del Carroccio…</p>
      <figure>
        <a href="https://www.dagospia.com/mediagallery/Dago_fotogallery-254523/1233475.htm">
          <img src="https://cdn-static.dagospia.com/img/foto/11-2019/molteni-e-salvini-1233475.jpg"/>
        </a>
        <figcaption>MOLTENI E SALVINI</figcaption>
      </figure>
    </article>
  </body>
</html>