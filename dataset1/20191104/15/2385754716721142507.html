<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/595672/egkomi-enas-kavgas-pou-elikse-me-pistolidi-kare-kare-vlepei-ta-cctv-to-tae"/>
    <meta property="og:site_name" content="SIGMALIVE"/>
    <meta property="article:published_time" content="2019-11-04T15:15:00+00:00"/>
    <meta property="og:title" content="Έγκωμη: Ένας καβγάς που έληξε με πιστολίδι – «Καρέ καρέ» βλέπει τα CCTV το ΤΑΕ"/>
    <meta property="og:description" content="Ένας καβγάς αλλά με προηγούμενο, φαίνεται να έληξε με πιστολίδι. Ο λόγος για την απόπειρα δολοφονίας που διαπράχθηκε τα ξημερώματα της Κυριακής σε χώρο..."/>
  </head>
  <body>
    <article>
      <h1>Έγκωμη: Ένας καβγάς που έληξε με πιστολίδι – «Καρέ καρέ» βλέπει τα CCTV το ΤΑΕ</h1>
      <address><time datetime="2019-11-04T15:15:00+00:00">04 Nov 2019, 15:15</time> by <a rel="author">Φρόσω Βιολάρη</a></address>
      <p>Ένας καβγάς αλλά με προηγούμενο, φαίνεται να έληξε με πιστολίδι. Ο λόγος για την απόπειρα δολοφονίας που διαπράχθηκε τα ξημερώματα της Κυριακής σε χώρο στάθμευσης στην Έγκωμη, έξω από νυκτερινό κέντρο. Οι δυο ύποπτοι που συνελήφθησαν την Κυριακή οδηγήθηκαν για έκδοση διατάγματος προσωποκράτησης. Εναντίον τους εκδόθηκε οκταήμερο διάταγμα.</p>
      <p><a href="https://www.sigmalive.com/news/local/595607/paradothike-enas-ek-ton-trion-katazitoumenon-gia-tin-apopeira-fonou">Σύμφωνα με τα όσα ακούστηκαν ενώπιον Δικαστηρίου, όπως ανέφεραν οι δυο παραπονούμενοι</a>, μαζί με τους φίλους τους εισήλθαν στο ίδιο κέντρο και κάθισαν εκ νέου στο τραπέζι που βρισκόταν ο πρώτος ύποπτος μαζί με τους φίλους του (όπου ευρίσκονταν και προηγουμένως).</p>
      <p>Σύμφωνα με τον δεύτερο παραπονούμενο, σε κάποια στιγμή, ο δεύτερος φίλος του πρώτου υπόπτου τον έσπρωξε χωρίς λόγο και πήγε να ξεκινήσει καυγάς με αποτέλεσμα να βγουν έξω απ' το κέντρο και να συνεχιστεί ο καβγάς στον δρόμο.</p>
      <p>Όπως είπε ο δεύτερος παραπονούμενος, ενώ αυτός στεκόταν στο σημείο είδε τον πρώτο φίλο του πρώτου υπόπτου να φεύγει από το σημείο που ήταν έξω στον δρόμο και να πηγαίνει σε χώρο στάθμευσης όπου και τον ακολούθησε. Με την επιστροφή του πρώτου φίλου στο σημείο όπου γινόταν ο καβγάς, ο δεύτερος παραπονούμενος τον είδε να κρατά στο δεξί του χέρι ένα πιστόλι, το οποίο όπλισε και τον σημάδεψε στο κεφάλι.</p>
      <p>Για την υπόθεση αναζητούνται τουλάχιστον άλλα τέσσερα άτομα ενώ στα ντοσιέ του ΤΑΕ Λευκωσίας βρίσκονται άλλα δυο πρόσωπα. </p>
      <p>Αμέσως, ο δεύτερος παραπονούμενος τον άρπαξε από το χέρι που κρατούσε το όπλο και του το σήκωσε προς τα πάνω, με αποτέλεσμα ο πρώτος φίλος του πρώτου υπόπτου να πυροβολήσει προς τον δεύτερο παραπονούμενο δυο με τρεις φορές, δίπλα και ξυστά από το κεφάλι του. Ακολούθως ο δεύτερος παραπονούμενος έπεσε στο έδαφος όπου ο πρώτος φίλος του πρώτου υπόπτου μαζί με άλλα πρόσωπα τον κτυπούσαν σε διάφορα μέρη του σώματός του ως επίσης και με το πιστόλι στο κεφάλι.</p>
      <p>Τρεις μαρτυρίες αναφέρουν ότι το τελευταίο χρονικό διάστημα, ο πρώτος ύποπτος μαζί με δυο φίλους του καθώς και με τέταρτο πρόσωπο, το οποίο καταζητείται, εξασκούσαν πιέσεις στους ιδιοκτήτες και διαχειριστές του εν λόγω νυκτερινού κέντρου με σκοπό να αναλάβουν την προστασία και διαχείριση του κέντρου.</p>
      <p>Την τελευταία βδομάδα, μάλιστα, απειλούσαν το εν λόγω προσωπικό ότι θα απολύονταν από τις εργασίες τους για να αναλάβουν εκείνοι την προστασία του κέντρου. Αυτοί παρέμειναν στο μέρος με αποτέλεσμα οι υπάλληλοι να υποκύψουν στις πιέσεις και απειλές και να αποχωρήσουν.</p>
      <p>Σύμφωνα με τα όσα ανέφερε ο Ι. Γιωρκάτζης εκ μέρους του ΤΑΕ Λευκωσίας, θα διενεργηθούν αναγνωριστικές παρατάξεις για τον πρώτο ύποπτο, ενώ αναμένεται να ληφθούν άλλες 50 καταθέσεις.</p>
      <p>Άφαντο παραμένει το πιστόλι που χρησιμοποιήθηκε καθώς επίσης και οι κάλυκες. Το ΤΑΕ θα διενεργήσει οικονομική έρευνα ενώ σε ανάλυση έχουν τεθεί τα κλειστά κυκλώματα (cctv) που παραλήφθηκαν από τη γύρω περιοχή. «Καρέ καρέ» τα παρακολουθούμε, είπε ο υπαστυνόμος, ενώ πρόκειται για όγκο υλικού. Όπως λέχθηκε στο Δικαστήριο, υπάρχουν πολλά πράγματα, τα οποία για σκοπούς διερεύνησης δεν περιλήφθηκαν στον όρκο και αφορούν τον δεύτερο ύποπτο.</p>
      <p>Για την υπόθεση αναζητούνται τουλάχιστον άλλα τέσσερα πρόσωπα. Στα ντοσιέ των ανακριτών του ΤΑΕ Λευκωσίας, εξάλλου, βρίσκονται άλλοι δυο καταζητούμενοι. </p>
    </article>
  </body>
</html>