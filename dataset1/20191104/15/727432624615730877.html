<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/fritid/sykle-i-vinter-her-er-12-gode-tips-for-vintersykling/60982793"/>
    <meta property="og:site_name" content="Dinside"/>
    <meta property="article:published_time" content="2019-11-04T15:00:00+00:00"/>
    <meta property="og:title" content="Sykle i vinter? Her er 12 gode tips for vintersykling"/>
    <meta property="og:description" content="Du trenger ikke å kjøpe ny sykkel: Vi gir deg ekspertrådene som hjelper sykkelen din gjennom vinteren."/>
  </head>
  <body>
    <article>
      <h1>Sykle i vinter? Her er 12 gode tips for vintersykling</h1>
      <h2>Du trenger ikke å kjøpe ny sykkel: Vi gir deg ekspertrådene som hjelper sykkelen din gjennom vinteren.</h2>
      <address><time datetime="2019-11-04T15:00:00+00:00">04 Nov 2019, 15:00</time> by <a rel="author">Jamieson Pothecary</a></address>
      <p><a href="https://www.dagbladet.no/nyheter/advarer-fossilbil-kjopere/71296636">Fossibilene skal bort</a>, i flere byer blir parkeringsplasser fjernes, avgiftene utvides og økes. Samtidig satses det hardt på utbygging av sykkelveinett i storbyene. Flere og flere har skjønt at vintersykling ikke bare er for ekstreme sykkelentusiaster, men også for oss som «bare» vil fra A til B.</p>
      <p>Før måtte man gjerne til spesielle sykkelbutikker for å få tak i nødvendige redskap til vintersykling.</p>
      <p>
        <b>Nå satser sportsbutikkene hardt på vintersesongen, og hjelpemidlene du trenger har blitt mye billigere og lettere å få tak i.</b>
      </p>
      <p>Vi tok en prat med sykkeleksperten Mats Huseby på Velo City, som har hjulpet oss med smarte tips og råd når du skal sykle om vinteren. Se også videoen over.</p>
      <h3>#1: Trenger jeg en terrengsykkel?</h3>
      <p>Man må ikke ha terrengsykkel for å sykle om vinteren. Du kan fint bruke den sykkelen du har. Du kommer nemlig langt med å bytte til piggdekk. Skjermer er også ganske lurt, de ser kanskje ikke så kule ut, men du slipper unna mye slaps, vann og søl.</p>
      <h3>#2: Er det sykler som ikke egner seg til vintersykling?</h3>
      <p>Landeveissykler egner seg dårlig til vintersykling. Du får ikke piggdekk til dem og hjulene er så tynne at de sporer mye på isete sykkelvei. Er du veldig glad i bukkestyre og en mer aggressiv sykkel, kan du kjøpe en cyclocrossaktig sykkel. De ligner på landveissykkelen, men har kraftigere hjul som passer til bruk av piggdekk og i tillegg har plass til skjermer. Samtidig har de skivebremser, som er anbefalt om vinteren. Sykkelbudene sverger til cyclocross gjennom vinteren.</p>
      <h3>#3: Må man ha Fatbike for å sykle om vinteren?</h3>
      <p>Fatbikes har tatt helt av de siste årene.</p>
      <figure>
        <img src="https://dbstatic.no/60982797.jpg?imageId=60982797&amp;x=0&amp;y=0&amp;cropw=100&amp;croph=99.9&amp;width=512&amp;height=329"/>
        <figcaption><b>KULT, MEN IKKE NØDVENDIG:</b> Sykler du for det meste i byen og langs veien er en fatbike litt overkill. Du kan fint bruke den sykkelen du har om vinteren. Foto: KAI PFAFFENBACH: NTB/SCANPIX Vis mer</figcaption>
      </figure>
      <p>De er opprinnelig utviklet til bruk der terrenget er ekstremt krevende, som i gjørme, sand og dyp snø. Til bysykling er de rett og slett litt «overkill», i tillegg til at de veier gjerne 2-3 kilo mer enn en vanlig sykkel. Vi sier ikke styr unna, bare tenk nøye gjennom bruksområdet ditt før du kjøper en. Er du likevel fristet, anbefaler vi å ta en testtur først.</p>
      <p>
        <b>De er nemlig ganske annerledes å sykle på. Noen blir helt frelst, andre synes de er grusomme.</b>
      </p>
      <h3>#4: Kan jeg bruke elsykkel om vinteren?</h3>
      <p>Elsykkelen er ypperlig til vintersykling. Du kan kle på deg mer klær uten å bli svett, og du får god driv gjennom tung snø. Alle forberedelser er de samme for en elsykkel som med vanlig sykkel. Bare husk at batterilevetiden kan bli kortere ved ekstrem kulde.</p>
      <related>
        <a href="https://www.dinside.no/fritid/dette-skjer-med-elsykkelen-nar-du-bruker-den-i-kulda/69192651"/>
      </related>
      <p>
        <b>Les også testen vår av en <a href="https://www.dinside.no/934143/test-av-moustache-samedi-fs-27-9-race">fulldempet terreng-elsykkel</a></b>
      </p>
      <h3>#5: Hvordan klargjøre sykkelen til vinterbruk?</h3>
      <p>Drivverket slites fortere på vinterstid. Sand, salt og veistøv fester seg lettere enn på sommeren. Bruk en tørrolje for å minske mengden som setter seg fast. Girwire og strømper som er slitt kommer garantert til å låse seg i kulden. En ny girwire og strømpe koster lite og er lett å bytte. Opplever du av girene låser seg, er det veldig ofte vaierne som er årsaken. Spør gjerne din lokale sykkelbutikk om råd.</p>
      <h3>#6: Kan jeg sykle uten piggdekk?</h3>
      <p>Det finnes dekk med mykere gummiblanding som til en viss grad fungerer på vinteren. Men når isen kommer, er det piggdekk som gjelder. Vær obs på at piggdekk kommer i forskjellige varianter, hvor graden av grovhet og antall pigger varierer.</p>
      <p>
        <b>Et lett piggdekk til hybridsykler har cirka 120 pigger mens de kraftigste piggdekkene til terrengsykler har 360.</b>
      </p>
      <slideshow>
        <figure>
          <img src="https://dbstatic.no/60982832.jpg?imageId=60982832&amp;x=0&amp;y=0&amp;cropw=88&amp;croph=98.7&amp;width=1024&amp;height=761"/>
          <figcaption>SPESIAL OLJE: Til vinteren anbefales det en tørr olje til driverket. Da fester ikke skitt seg så lett. Foto: JAMIESON POTHECARY</figcaption>
        </figure>
        <figure>
          <img src="https://dbstatic.no/60982837.jpg?imageId=60982837&amp;x=0&amp;y=0&amp;cropw=88&amp;croph=98.7&amp;width=1024&amp;height=761"/>
          <figcaption>KRAFTIG: Skivebremser har mye bedre effekt på vinteren enn tradisjonelle v-brems. Foto: JAMIESON POTHECARY</figcaption>
        </figure>
        <figure>
          <img src="https://dbstatic.no/60982842.jpg?imageId=60982842&amp;x=0&amp;y=0&amp;cropw=88&amp;croph=98.7&amp;width=1024&amp;height=761"/>
          <figcaption>MANGE VARIANTER: Piggedekk variere stort i grovhet og antall pigger og noen er ekstra forsterket mot punktering. Tenkt nøye på bruksområdet ditt og spør gjerne ditt lokal sykkelbutikk om råd før du kjøper. Foto: JAMIESON POTHECARY</figcaption>
        </figure>
        <figure>
          <img src="https://dbstatic.no/60982847.jpg?imageId=60982847&amp;x=18.4&amp;y=22.6&amp;cropw=67.5&amp;croph=50.4&amp;width=1024&amp;height=764"/>
          <figcaption>EKSTRA PIGGER: Det er helt vanlig å miste pigger i løpet av en sesong. Disse kan erstattes lett selv og krever ingen spesielle kunnskap. Foto: SCHWALBE</figcaption>
        </figure>
        <figure>
          <img src="https://dbstatic.no/60982850.jpg?imageId=60982850&amp;x=0&amp;y=0&amp;cropw=88&amp;croph=98.7&amp;width=1024&amp;height=761"/>
          <figcaption>IKKE ANBEFALT: Du kan sykle gjennom vinteren med et sett dekk med mykere gummiblanding og lavere dekktrykk, men det anbefales ikke. Når isen kommer, sett på et sett med gode piggdekk.</figcaption>
        </figure>
        <figure>
          <img src="https://dbstatic.no/60982854.jpg?imageId=60982854&amp;x=0&amp;y=0&amp;cropw=88&amp;croph=98.7&amp;width=1024&amp;height=761"/>
          <figcaption>PÅKREVD: Lys er påbudt foran og bak. Husk å vinkle lyset slik du ike blender andre billister og sykkelister. Foto: JAMIESON POTHECARY</figcaption>
        </figure>
        <figure>
          <img src="https://dbstatic.no/60982859.jpg?imageId=60982859&amp;x=26.1&amp;y=27.9&amp;cropw=46.9&amp;croph=52.7&amp;width=1024&amp;height=761"/>
          <figcaption>KAN BRUKES: Klikkpedaler kan fint brukes gjennom vinteren, men samler seg lett is. Rens med en tynnflytende olje så fungerer de bedre ved kulde, snø og slaps. Foto: JAMIESON POTHECARY</figcaption>
        </figure>
      </slideshow>
      <p>Sistnevnte sitter ekstremt godt på isen! Igjen gjelder det å tenke ut hvor utfordrende vinterføre du er villig til å sykle på. Ha det i bakhodet at piggdekkene veier en del mer enn sommerdekk, og det merkes i starten når du først sykler med piggdekk. Ingen stor ulempe, men ikke forvent en ny personlig rekord opp din lokale bakke. Mange av dekkene har en refleksstripe på siden for ekstra synlighet i mørket.</p>
      <h3>#7: Må piggdekk kjøres inn?</h3>
      <p>Ja. Piggene på sykkelen din burde kjøres inn på bar asfalt i 3-5 mil avhengig av dekktype. Da fester piggene seg ordentlig i gummien. Mister du pigger i løpet av sesongen, ikke fortvil.</p>
      <related>
        <a href="https://www.dinside.no/fritid/test-norsk-sykkelnyvinning-imponerer/71612647"/>
      </related>
      <p>
        <b>Et enkelt verktøy og ekstra pigger kan kjøpes og lett erstatte de du har mistet uten spesiell kunnskap.</b>
      </p>
      <p>Sykler du for første gang på isen, ta det med ro i starten. Piggene sitter overraskende godt, men krever en litt annen teknikk ved sving og bremsing.</p>
      <p>Les også vår <a href="https://www.dinside.no/923956/vintersykle-for-forste-gang">nybegynnerguide til piggdekk</a>.</p>
      <h3>#8: Kan jeg bruke klikkpedaler om vinteren?</h3>
      <aside>Gode tips til vintersykling<br/>Bytt til piggdekk, husk å kjøre de inn først!<br/>Bytt girwire og strømper hvis de er gamle.<br/>Bytt bremseklossene. <br/>Skjermer foran og bak er lurt.<br/>Husk lys foran og bak.<br/>Vask sykkelen ofte, spesielt gir og drivverk.<br/>Smør inn drivverket ofte med en tørr olje.<br/>Smør inn klikkpedaler med en tynnflytende olje.<br/>Tørk og smør inn sykkelen med silikon etter vask, men ikke bremsene og dekkene!</aside>
      <p>Absolutt. Klikkpedaler har dog en tendens til å samle snø og is, noe som gjør det vanskelig å låse skoen til pedalen. Rens pedalene og klossen under skoen, og smør inn med en tyntflytene olje med jevne mellomrom for å hindre isdannelse.</p>
      <h3>#9: Bruk skivebremser om vinteren</h3>
      <p>Det anbefales å bruke sykler med skivebremser på vinteren. De har rett og slett mye bedre bremsekraft enn med tradisjonelle V-bremser. Sørg for at bremseklossene nylig er skiftet ut.</p>
      <p>Bremseskivene burde renses ofte med bremserens for å fjerne olje og søl, som hindrer dem i å bite effektivt. V-bremser kan brukes, men sørg for at de er godt vedlikeholdt og husk at bremsedistansen din økes betraktelig når det er vått eller kaldt.</p>
      <h3>#10: Velg riktige sykkellys</h3>
      <p>Lys er påkrevd foran og bak. Mange bysyklister sykler der veien er belyst fra før. Da holder det med et enkelt LED-lys foran og bak. Mange har blinkende funksjon som gjør at du blir sett lettere, og normalt varer batteriene ekstremt lenge.</p>
      <p>
        <b>Står sykkelen din mye ute finnes det mange typer som har hurtigkobling og kan demonteres uten behov for verktøy.</b>
      </p>
      <related>
        <a href="https://www.dinside.no/fritid/se-og-bli-sett/71731201"/>
      </related>
      <p>Sykler du der det er dårlig belysning, må du investere i noe kraftigere foran, gjerne noe fra 1.500 lumins i styrke og oppover. Prisen på disse lysene varierer fra 500 til 5.000 kroner. Mange bruker både ett sett fastmontert på styret og et sett montert på hjelmen. Det er viktig å vinkle lysene ned mot bakkene for å ikke blende biler, fotgjengere og andre syklister.</p>
      <p>
        <b>LES OGSÅ: <a href="https://www.dinside.no/935123/sykkel-blending-okende-problem">Du må ha sykkellys, men pass på at du ikke blender andre trafikanter</a></b>
      </p>
      <h3>#11: Blir sykkelen ødelagt av vintersykling?</h3>
      <figure>
        <img src="https://dbstatic.no/60982868.jpg?imageId=60982868&amp;x=0&amp;y=0&amp;cropw=100&amp;croph=100&amp;width=512&amp;height=594"/>
        <figcaption><b>SYKKELVASK:</b> En slik trykkanne kan fylles med varmt vann for a vaske sykkelen selv når det er minusgrader ute. Foto: JAMIESON POTHECARY Vis mer</figcaption>
      </figure>
      <p>Slitedeler er nok mer utsatt på vinteren enn på sommeren. Derfor bør du spyle og vaske sykkelen så ofte som mulig, spesielt hvis sykkelruten din saltes. Kjedet og kassetten er mest utsatt, og sykler du mye må du regne med å måtte bytte ut disse i løpet av vinteren. Bruk gjerne vaskemiddel som er egnet til sykkel. Disse fjerner olje og salt bedre enn Zalo. Når det er sagt, såpevann er bedre enn ingenting.</p>
      <p>
        <b>Som tips får du kjøpt store 8-10 liters trykkskanner som du kan fylle på med varmtvann for å spyle sykkelen med selv om det er minusgrader ute.</b>
      </p>
      <p>Selvvaskhaller til bil <i>kan</i> brukes med forsiktighet. Tommelfingerregelen er at sykkelen ikke skal spyles med mer kraft enn fra dusjen din hjemme. Står du for tett på sykkelen, kan du spyle møkk inn i hjullageret, kranklageret og dempegaffelen. Da blir de fort ødelagt og de er dyre å reparere eller erstatte.</p>
      <p>
        <b>Husk å tørke og smøre inn sykkelen etter en vask for å hindre rustdannelse. Som ekstra beskyttelse kan du smøre inn rammen med silikonspray. Da blir sykkelen lettere å rengjøre neste gang. Husk, ikke smør inn silikon på dekk og bremser.</b>
      </p>
      <h3>#12: Spar proffsykkelen til sommerbruk</h3>
      <p>De fleste sykler kan brukes på vinterføre, så lenge du tar godt vare på de med jevn vask og service. Unntaket er som nevnt landveissykler - og hvis du har en sykkel i øvre prisklass.</p>
      <p>Ikke fordi dyre sykler ikke tåler vinterbruk, men fordi slitedelene på «highend» sykler er så dyre, at det kan bli billigere å kjøpe en rimelig sykkel nummer to.</p>
      <related>
        <a href="https://www.dinside.no/fritid/kjaere-jobbsyklist-jeg-ber-deg-om-to-ting/71584012"/>
      </related>
      <p>
        <i>Artikkelen er tidligere blitt publisert på Dinside.no.</i>
      </p>
    </article>
  </body>
</html>