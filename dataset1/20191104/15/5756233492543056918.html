<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619872/%DA%A9%D8%B4%D9%81-%D8%AF%D9%84%D8%B3%D8%AA%D8%B1-%D8%AA%D8%B1%DB%8C%D8%A7%DA%A9-%D8%AF%D8%B1-%D8%B1%D8%A7%D9%87-%D8%AA%D9%87%D8%B1%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-04T15:37:00+00:00"/>
    <meta property="og:title" content="کشف «دلستر تریاک» در راه تهران"/>
    <meta property="og:description" content="رئیس پلیس مبارزه با مواد مخدر تهران بزرگ از دستگیری دو قاچاقچی که قصد داشتند تریاک را در پوشش محموله دلستر وارد پایتخت کنند، خبر داد."/>
  </head>
  <body>
    <article>
      <h1>کشف «دلستر تریاک» در راه تهران</h1>
      <address>
        <time datetime="2019-11-04T15:37:00+00:00">04 Nov 2019, 15:37</time>
      </address>
      <p>
        <i>رئیس پلیس مبارزه با مواد مخدر تهران بزرگ از دستگیری دو قاچاقچی که قصد داشتند تریاک را در پوشش محموله دلستر وارد پایتخت کنند، خبر داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سرهنگ محمد بخشنده در این‌باره گفـت: ماموران پلیس مبارزه با مواد مخدر تهران بزرگ مدتی قبل از طریق منابع خبری متوجه شدند که یکی از قاچاقچیان حرفه‌ای موادمخدر با همکاری فردی دیگر قصد دارد تا مقادیری مواد مخدر را از استان فارس خریداری کرده و به تهران منتقل کند.</p>
      <p>وی با بیان اینکه در تحقیقات بعدی مشخص شد که اطلاعات واصله صحیح است، افزود: همچنین ماموران متوجه شدند که این فرد قصد دارد با یک دستگاه کامیونت تحت پوشش محموله دلستر، مواد مخدر را به شهر تهران منتقل کنند که در همین راستا اقدامات برای دستگیری این فرد و کشف محموله‌اش در دستورکار ماموران قرار گرفت.</p>
      <p>بخشنده با بیان اینکه در پایشهای اطلاعاتی به دست آمده زمان ورود محموله به تهران به دست آمد، افزود: این افراد مواد مخدر را در قوطی‌های دلستر جاسازی کرده و در حال انتقال آن به تهران بودند که در محدوده شهرستان بوانات در استان فارس شناسایی و در همکاری مشترک ماموران پلیس تهران و شیراز متوقف شدند.</p>
      <p>وی با بیان اینکه دو قاچاقچی در این طرح دستگیر شدند، گفت: ماموران در بازرسی از کامیونت حدود ۵۰ کیلوگرم تریاک را که به طرز بسیار ماهرانه‌ای در قوطی‌های دلستر جاسازی شده بود، کشف و ضبط کردند.</p>
      <p>رئیس پلیس مبارزه با مواد مخدر تهران با اشاره به تشکیل پرونده برای متهمان دستگیر شده، اظهار کرد: دو متهم پس از تشکیل پرونده برای ادامه روند رسیدگی به جرم در اختیار مقام قضایی قرار گرفتند.</p>
    </article>
  </body>
</html>