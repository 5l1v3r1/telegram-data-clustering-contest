<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mobilenet.cz/clanky/apple-airpods-pro-jsou-na-tom-s-opravitelnosti-stejne-bidne-jako-jejich-predchudce-39339"/>
    <meta property="og:site_name" content="mobilenet.cz"/>
    <meta property="article:published_time" content="2019-11-04T15:00:00+00:00"/>
    <meta property="og:title" content="Apple AirPods Pro jsou na tom s opravitelností stejně bídně jako jejich předchůdce"/>
    <meta property="og:description" content="Pár náhradních silikonových nástavců vyjde přibližně na 110 Kč Sluchátka nelze opravit, pouze vyměnit Náhradní sluchátko stojí 2 400 korun"/>
  </head>
  <body>
    <article>
      <h1>Apple AirPods Pro jsou na tom s opravitelností stejně bídně jako jejich předchůdce</h1>
      <address><time datetime="2019-11-04T15:00:00+00:00">04 Nov 2019, 15:00</time> by <a rel="author" href="https://mobilenet.cz/uzivatele/ioannis" target="_blank">Ioannis Papadopoulos</a></address>
      <p>
        <b>   •  Pár náhradních silikonových nástavců vyjde přibližně na 110 Kč <br/>   •  Sluchátka nelze opravit, pouze vyměnit <br/>   •  Náhradní sluchátko stojí 2 400 korun</b>
      </p>
      <p>Nedlouho po představení <a href="https://mobilenet.cz/clanky/privitejte-apple-airpods-pro-sluchatka-s-aktivnim-potlacenim-hluku-za-cenu-telefonu-39288">Apple AirPods Pro</a> zveřejnil <a href="https://www.ifixit.com/Teardown/AirPods+Pro+Teardown/127551">iFixit </a>podrobnou rozborku zaměřenou na konstrukci, zpracování, ale i opravitelnost. A výsledek? U předchozího modelu se prokázalo, že AirPods jsou <a href="https://mobilenet.cz/clanky/druha-generace-airpods-dopadla-v-testu-opravitelnosti-ifixit-naprosto-katastrofalne-37550">de facto neopravitelná</a> a odnesla si nejhorší možné hodnocení – nula bodů z maximálních deseti. Stejný osud bohužel stihl i nejnovější AirPods Pro.</p>
      <figure>
        <iframe data-src="https://twitter.com/iFixit/status/1190992118438871040?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Na první pohled viditelnou novinkou je kromě inovovaného designu také vodotěsnost či aktivní potlačení hluku. Na rozdíl od předchozí generace tentokrát Apple vsadil na silikonové nástavce, které si lze v případě ztráty dokoupit za cenu 4 USD (přibližně 110 korun i s DPH) za jeden pár nástavců.</p>
      <related>
        <h4>Přečtěte si také</h4>
        <a href="https://mobilenet.cz/clanky/apple-vydal-watchos-61-novinkou-je-podpora-airpods-pro-39308"/>
      </related>
      <p>Hmotnost jednoho sluchátka se zastavila na 5,4 gramech, což je přibližně třetinový nárůst ve srovnání s předchozí generací. Rovněž inovované ochranné a nabíjecí pouzdro nyní váží 45,6 gramů oproti 38 gramům u pouzdra předešlých AirPods.</p>
      <slideshow>
        <figure>
          <img src="https://cdn.24net.cz/1/obrazek/apple-airpods-pro-308025/409w"/>
        </figure>
        <figure>
          <img src="https://cdn.24net.cz/1/obrazek/apple-airpods-pro-308024/409w"/>
        </figure>
        <figure>
          <img src="https://cdn.24net.cz/1/obrazek/apple-airpods-pro-308023/409w"/>
        </figure>
        <figure>
          <img src="https://cdn.24net.cz/1/obrazek/apple-airpods-pro-308022/409w"/>
        </figure>
        <figure>
          <img src="https://cdn.24net.cz/1/obrazek/apple-airpods-pro-308026/409w"/>
        </figure>
      </slideshow>
      <p>Rozborka dále prozradila, že uvnitř každého sluchátka je baterie o kapacitě 1,98 Wh, která má kruhový tvar a připomíná baterii do hodinek. Podle iFixit by se mělo jednat o stejnou baterii jako v <a href="https://mobilenet.cz/clanky/recenze-samsung-galaxy-buds-bezdratove-hraji-i-cerpaji-energii-37420">Galaxy Buds</a>, u nichž se dá bateriový článek vyměnit. V případě Apple AirPods Pro však Apple baterii zakomponoval do těla sluchátek takovým způsobem, že ji vyměnit nelze. Celkově jsou Apple AirPods Pro stejně špatně opravitelná jako původní generace.</p>
      <figure>
        <iframe data-src="https://twitter.com/LaurenGoode/status/1189663651214450688?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Podle iFixit by přitom Apple mohl při troše snahy učinit sluchátka opravitelná, namísto toho jsou však jednotlivé části slepeny dohromady tak, aby bylo nutné vyměnit vždy celé sluchátko. Pro uživatele to tak například znamená, že jakmile baterie ukončí svůj životní cyklus, je potřeba vyměnit celá sluchátka. Přikoupení jednoho samostatného sluchátka vyjde na 89 amerických dolarů, tedy zhruba 2 400 korun i s daní.</p>
      <related>
        <h4>Související články</h4>
        <a href="https://mobilenet.cz/clanky/privitejte-apple-airpods-pro-sluchatka-s-aktivnim-potlacenim-hluku-za-cenu-telefonu-39288"/>
        <a href="https://mobilenet.cz/clanky/bude-takto-vypadat-nova-generace-apple-airpods-39082"/>
        <a href="https://mobilenet.cz/clanky/letosni-verze-airpods-by-mohla-prijit-s-vodeodolnosti-38352"/>
        <a href="https://mobilenet.cz/clanky/airpods-3-od-applu-s-funkci-potlaceni-hluku-se-udajne-podivaji-na-trh-jeste-letos-37728"/>
        <a href="https://mobilenet.cz/clanky/sluchatka-airpods-2-na-trhu-udajne-do-pul-roku-s-funkci-monitorovani-zdravi-36984"/>
        <a href="https://mobilenet.cz/clanky/pouzdro-catalyst-ochrani-vase-airpods-pred-vodou-i-prachem-a-navic-sviti-potme-36772"/>
      </related>
    </article>
  </body>
</html>