<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teenproblem.net/a/1-lubov_and_sex/55464-sedmichen-luboven-horoskop-4---10-noemvri/"/>
    <meta property="og:site_name" content="Teenproblem.net"/>
    <meta property="article:published_time" content="2019-11-04T15:00:00+00:00"/>
    <meta property="og:title" content="Седмичен любовен хороскоп 4 - 10 ноември"/>
    <meta property="og:description" content="Вижте какво ви очаква в любовта"/>
  </head>
  <body>
    <article>
      <h1>Седмичен любовен хороскоп 4 - 10 ноември</h1>
      <h2>Вижте какво ви очаква в любовта</h2>
      <address>
        <time datetime="2019-11-04T15:00:00+00:00">04 Nov 2019, 15:00</time>
      </address>
      <p>
        <b>Овен</b>
      </p>
      <p>Ще сте по-самовглъбени от обикновено. Ще ви занимават предимно собствените ви мисли и съмнения. Вниманието ви към околните ще е сведено почти до нула, присъствието им ще ви създава напрежение. Ще оставите инициативата за срещи предимно на половинката, но той/тя със сигурност ще се изненада (неприятно) от поведението ви. Не се изолирайте прекалено. Бъдете с него/нея в последните дни от седмицата и ще избегнете възможността да ви задават въпроси, на които не желаете да отговаряте.</p>
      <p>
        <b>Телец</b>
      </p>
      <p>Нови хора ще нахлуят в живота ви. И най-вероятно ще ви накарат да се замислите за състоянието на любовните си отношения, да се запитате: „искам ли тази връзка или не?“. Намерете отговора разумно, а не емоционално. Ако правите нещата на инат, изпреварвате събитията и прекалявате с претенциите, определено ще сгрешите. Вместо нови вълнуващи емоции ще си осигурите тъжна самота и чувство за вина.</p>
      <p>
        <b>Близнаци</b>
      </p>
      <p>Никой не може да е толкова гъвкав и адаптивен колкото представителите на вашия знак. На всичкото отгоре никога не се задоволявате с малко и сте в състояние да поддържате няколко връзки едновременно. Бъдете предпазливи, през тази седмица някой ще разкрие тайните ви и ще ви постави в доста неудобно положение. Срещайте се по-често с човека, който ви допада най-много и отговаряйте откровено на въпросите, които ви задава. Каквато и да е истината, най-добре е да я научи от вас.</p>
      <p>
        <b>Рак</b>
      </p>
      <p>Самотата е нещото, което със сигурност ви плаши. През тази седмица половинката ви може да липсва за известно време. Да не е на разположение, да има неотложни задачи и да не можете да се виждате всеки ден. Осигурете си компанията на обичайните си приятели, за да не се поддадете на присъщата си мнителност и да започнете да си внушавате всякакви страхотии за изневяра и раздяла. Отделете време и за себе си, погрижете се за външния си вид. Фактът, че изглеждате добре ще повиши самоувереността ви.</p>
      <p>
        <b>Лъв</b>
      </p>
      <p>С бурни емоции ще е наситена предстоящата седмица. Ще сте доста често в компанията на половинката си и той/тя ще ви изненада с част от действията и реакциите си. Ще се опознаете по-задълбочено и покрай положителните качества ще изскочат и някои отрицателни. Не е изключено да започнете да го/я сравнявате с други свои симпатии или с половинките на приятелите си. По-добре не го правете. Всеки има различен вкус и съответно различен избор. Правилният начин е да съпоставите плюсовете и минусите и да прецените кое преобладава. Едва тогава ще си изградите правилно мнение.</p>
      <p>
        <b>Дева</b>
      </p>
      <p>Вие винаги подхождате прагматично към връзките си. Не започвате нищо ново, ако не сте сигурни, че то ще е подходящо за вас. През тази седмица, обаче, може и да направите изключение. Ще общувате с различни нови хора, еднакво симпатични и ще ви е трудно да прецените кой от тях ви привлича повече. Почти всеки ден ще ви канят на срещи, събитията ще са динамични. Забавлявайте се, но не си правете дългосрочни планове, нито пък изграждайте точни стратегии. Рано е за такива.</p>
      <p>
        <b>Везни</b>
      </p>
      <p>Като едни истински Везни, полюшкващи се на вятъра през тази седмица ще сте изпълнени със съмнения и подозрения. Настроението ви ще е нестабилно, ще ви се струва, че половинката ви се държи хладно и дистантно. Ще търсите грешки в собственото си поведение, а той/тя от своя страна ще започне да ви подозира в неискреност, защото сте прекалено мрачни и мълчаливи. Спомнете си пред кого какво сте споделяли преди да решите да изясните ситуацията в пряк разговор с приятел/ката си. Вероятността някой умишлено да ви спретва интрига не е за пренебрегване. В състояние сте да я предотвратите и да оправите нещата.</p>
      <p>
        <b>Скорпион</b>
      </p>
      <p>Някой от предишните ви почитатели активно ще се опитва отново да спечели вниманието ви. Помислете добре дали си заслужава да се връщате към миналото или не, независимо дали сте във връзка в момента или не. Спомнете си и хубавото, и лошото. И радостите, и разочарованията… Не идеализирайте старите си преживявани и не критикувайте актуалните, ако поддържате такива. Имайте пред вид също така, че никой не се променя, ако сам не пожелае да го направи. Е, за всеки случай може да си насрочите една-две срещи, за да видите как стоят нещата, да си направите съответните заключения и да сте сигурни в решението си, каквото и да е то.</p>
      <p>
        <b>Стрелец</b>
      </p>
      <p>Атаките на свалки през социалните мрежи през тази седмица ще са по-интензивни от обикновено. Запазете спокойствие и не се поддавайте на ласкателства и комплименти. Както знаете разликата между виртуалното и реалното е огромна и, ако се увлечете прекалено много в „сладки приказки“, разочарованието може да бъде болезнено. Даже състоянието на актуалната ви връзка да не отговаря на очакванията ви в момента или пък изобщо да сте не обвързани не бързайте да се хвърляте в ново увлечение, да се разделяте с половинката си и да „горите мостовете след себе си“. Не отказвайте поканите за срещи и не се държите високомерно с него/нея. Ще ви обърне гръб и ще съжалявате.</p>
      <p>
        <b>Козирог</b>
      </p>
      <p>Предстои един спокоен, в известен смисъл даже скучен период. Ще ви направи впечатление, че половинката непрекъснато ви обещава разни приятни неща, но не изпълнява обещанията си. Подобно заключение е малко тъжно, а вие имате нужда от разнообразие. Щом е така, вземете инициативата в свои ръце. Организирайте си разни забавления с ежедневните приятели, сменете обстановката, отидете заедно на кино или концерт. Нека приятел/ката почувства отсъствието ви. И когато най-после ви попита какво се случва, отново бъдете активни и давайте идеи. Реакцията му/й ще ви подскаже дали и колко ви обича.</p>
      <p>
        <b>Водолей</b>
      </p>
      <p>Чувствата ви през тази седмица ще са някак по-интензивни от обикновено, а поведението на половинката ви на моменти може да е твърде неуправляемо. Да започне да капризничи, да ви поставя неоправдано високи изисквания. Не бързайте да му/й угаждате във всичко. Отстоявайте позициите си, защото прекалената ви отстъпчивост може да бъде възприета като слабохарактерност и той/тя да започне да ви пренебрегва. Не са изключени и конфликтни моменти, в които да си помислите за раздяла. След четвъртък ще сте в състояние да прецените ситуацията по-прагматично и да си изработите тактика.</p>
      <p>
        <b>Риби</b>
      </p>
      <p>Част от събитията ще са странни или поне ще ви се сторят такива. Половинката ви ще покаже черти на характера, за които не сте и подозирали. Ще е трудно да направите някакви трайни заключения, защото ако единия ден ви е зарадвал/а на следващия със сигурност ще ви ядоса. И при това няма да е ясно защо се държи именно така. На този етап е по-добре да не провеждате разговори, целящи уточняване на чувствата и перспективата на връзката. Може би той/тя умишлено се опитва да ви провокира, за да се убеди в любовта ви. Запазете спокойствие и оставете поведението ви да изпраща сигнали вместо думите.</p>
      <p>Хороскопът ви е изготвен от<a href="http://www.lichen-horoskop.com/"> П. Георгиева</a></p>
    </article>
  </body>
</html>