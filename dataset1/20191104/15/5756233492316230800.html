<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619871/%D8%AF%D8%A7%D9%85%D8%A7%D8%AF-%D8%AA%D8%B1%D8%A7%D9%85%D9%BE-%D9%85%D8%AC%D9%88%D8%B2-%D8%A8%D8%A7%D8%B2%D8%AF%D8%A7%D8%B4%D8%AA-%D8%AE%D8%A7%D8%B4%D9%82%D8%AC%DB%8C-%D8%B1%D8%A7-%D8%A8%D9%87-%D8%A8%D9%86%E2%80%8C%D8%B3%D9%84%D9%85%D8%A7%D9%86-%D8%AF%D8%A7%D8%AF%D9%87-%D8%A8%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-04T15:31:00+00:00"/>
    <meta property="og:title" content="&quot;داماد ترامپ مجوز بازداشت خاشقجی را به بن‌سلمان داده بود&quot;"/>
    <meta property="og:description" content="یک افشاگر مدعی شد، پیش از آنکه جمال خاشقجی کشته و نابود شود، &quot;جارد کوشنر&quot;، داماد ترامپ مجوز بازداشت این روزنامه‌نگار منتقد سعودی را به محمد بن سلمان، حاکم دوفاکتوی سعودی داده بود. سازمان اطلاعات ترکیه این تماس را ردگیری کرده و اردوغان بعدا از آن، برای وادار کردن ترامپ به خارج کردن نیروهایش از شمال سوریه استفاده کرد."/>
  </head>
  <body>
    <article>
      <h1>"داماد ترامپ مجوز بازداشت خاشقجی را به بن‌سلمان داده بود"</h1>
      <address>
        <time datetime="2019-11-04T15:31:00+00:00">04 Nov 2019, 15:31</time>
      </address>
      <p>
        <i>یک افشاگر مدعی شد، پیش از آنکه جمال خاشقجی کشته و نابود شود، "جارد کوشنر"، داماد ترامپ مجوز بازداشت این روزنامه‌نگار منتقد سعودی را به محمد بن سلمان، حاکم دوفاکتوی سعودی داده بود. سازمان اطلاعات ترکیه این تماس را ردگیری کرده و اردوغان بعدا از آن، برای وادار کردن ترامپ به خارج کردن نیروهایش از شمال سوریه استفاده کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مجله انگلیسی اسپکتیتور (Spectator) در گزارشی به نقل از یک افشاگر آورده است، بازرسان کمیته اطلاعاتی مجلس نمایندگان آمریکا (تحت رهبری دموکرات‌ها) از این ادعاها مطلع هستند و مصمم هستند تا بررسی‌های بیشتری در این رابطه انجام دهند و هم‌زمان تحقیقات استیضاح علیه ترامپ بابت تعاملات او با اوکراین را پیش ببرند.</p>
      <p>در این گزارش همچنین، شمار افشاگران اطلاعاتی که حاضرند تا مدارکی به این کمیته استیضاح ارائه دهند، هفت تن عنوان شده است. تا به امروز مشخص شده است که سه تن از آنان از افسران سیا هستند.</p>
      <p>به گزارش روزنامه دیلی میل،‌ جارد کوشنر، مشاور ارشد کاخ سفید و داماد رئیس‌جمهوری آمریکاست و در جریان قتل خاشقجی از محمد بن سلمان، ولیعهد سعودی جانبداری کرد. پس از آنکه اطلاعاتی از ارتباطات کوشنر با بن سلمان در واتس‌اپ درز کرد، مناسبات این دو در کانون توجه و بررسی قرار گرفت. دموکرات‌های کنگره با ارسال نامه‌هایی به کاخ سفید خواستار اسنادی درباره استفاده مشاوران ارشد از ایمیل شخصی و سیستم‌های پیام‌رسان شدند.</p>
      <p>طبق اظهارات این افشاگر که هویت او ناشناس مانده است، جارد کوشنر طرح‌های عربستان سعودی‌ برای بازداشت خاشقجی را تایید کرده بود و تماس آن‌ها از چشم سازمان اطلاعات ترکیه دور نماند. بعد از مدت‌ها، رجب طیب اردوغان،‌ رئیس‌جمهوری ترکیه در تماس تلفنی با ترامپ از او خواست تا نیروهایش را از شمال سوریه خارج کند تا نیروهای کرد را هدف بگیرد و از موضع تماس کوشنر به عنوان اهرم فشار استفاده کرد.</p>
      <p>پس از این تماس، نیروهای آمریکایی به دستور ترامپ خارج شدند و عملیات ترکیه که با انتقادها و محکومیت‌های فراوانی همراه شد، به جریان افتاد و مدتی بعد، با توافق و میانجیگری روسیه خاتمه یافت.</p>
    </article>
  </body>
</html>