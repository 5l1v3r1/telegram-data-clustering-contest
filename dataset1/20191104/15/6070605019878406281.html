<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/barca/Valverde_0_2337966327.html"/>
    <meta property="og:site_name" content="Ara.cat"/>
    <meta property="article:published_time" content="2019-11-04T15:26:39+00:00"/>
    <meta property="og:title" content="Valverde: &quot;Quan es perd sempre es mira l'entrenador, és així i ho assumeixo&quot;"/>
    <meta property="og:description" content="El tècnic blaugrana admet que no van estar bé contra el Llevant i que han de &quot;millorar&quot;"/>
  </head>
  <body>
    <article>
      <h1>Valverde: "Quan es perd sempre es mira l'entrenador, és així i ho assumeixo"</h1>
      <h2>El tècnic blaugrana admet que no van estar bé contra el Llevant i que han de "millorar"</h2>
      <address>
        <time datetime="2019-11-04T15:26:39+00:00">04 Nov 2019, 15:26</time>
      </address>
      <p>Ernesto Valverde ha atès els mitjans abans del partit de Lliga de Campions d'aquest dimarts entre el Barça i l'Slavia de Praga al Camp Nou (18.55 h, Movistar Liga de Campeones). "Ens imaginem un partit semblant al de l'anada i al que van jugar fora de casa contra l'Inter de Milà. Serà un partit amb un gran desgast físic, en què buscaran moltes arribades a la porteria rival", ha valorat l'entrenador blaugrana.</p>
      <p>Valverde ha afirmat que la lesió de Luis Suárez al soli de la cama dreta no és com la que va patir tot just a l'inici de la temporada. "No és una lesió greu. És complicat que hi sigui contra l'Slavia. Al cap de setmana, ja veurem". </p>
      <p>Pel que fa als problemes de l'equip, amb una arrencada fluixa a domicili, Valverde ha admès que no han estat gaire bé aquest començament de temporada lluny del Camp Nou, però que van reaccionar amb tres victòries seguides a domicili (Getafe, Eibar i Slavia). "Contra el Llevant hem tornat a perdre, en un partit que havíem tingut controlat. Em centro a analitzar els aspectes futbolístics, no els psicològics".</p>
      <p>El tècnic extremeny ha assumit que, quan es perd, "a qui es mira primer sempre és a l'entrenador", i ha admès que contra el Llevant no van estar bé i no van tenir la pilota tant com voldrien: "Hem de millorar".</p>
      <figure>
        <iframe data-src="https://twitter.com/ARAesports/status/1191447779916361728?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Valverde ha tornat a parlar del principal mal del Barça, els partits a domicili: "Vam començar malament fora de casa i hem tornat a perdre, però això no vol dir que hàgim de tornar a perdre. Esperem que la derrota contra el Llevant sigui només una pedra més en el camí". Preguntant per si hi ha falta de lideratge quan l'equip va perdent, l'entrenador blaugrana ha contraargumentat recordant remuntades com les dels partits amb l'Inter i el Betis al Camp Nou. </p>
      <p>Valverde ha admès que després d'una derrota tenen més pressió, però que confia en la reacció de l'equip contra l'Slavia de Praga i en el fet que el Barça ja hi està habituat. Respecte a les correccions que el tècnic demana, ha afirmat que no es tracta de correccions individuals –"perquè d'errors individuals sempre n'hi pot haver"–, sinó grupals: "Hem de treballar en grup per dur la pilota al davant, on tenim molt bons davanters que no acostumen a fallar. Però, esclar, hem de poder arribar a dalt i crear perill".</p>
      <h3>"A Riqui Puig li va bé formar-se al filial"</h3>
      <p>Un dia després que el migcampista del filial, Riqui Puig, afirmés que si no té minuts amb el primer equip no tanca la porta a sortir del Barça, Ernesto Valverde l'ha elogiat afirmant que "és un talent", però també ha recordat "l’àmplia nòmina de migcampistes que ja té al primer equip. "Tenim molta gent al mig del camp i això, en certa mesura, és un problema perquè no hi ha lloc per a tots. Acabarà jugant al Barça, però ara s’està formant al filial, que és un lloc on li va bé fer-ho", ha dit el tècnic, que ha resolt afirmant "són qüestions internes" una possible sortida de Puig al gener.</p>
    </article>
  </body>
</html>