<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/presedintele-klaus-iohannis-l-a-eliberat-din-functia-de-consilier-prezidential-pe-bogdan-aurescu-pentru-a-prelua-functia-de-ministru-de-externe-in-guvernul-orban-18539771"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-04T15:45:00+00:00"/>
    <meta property="og:title" content="Preşedintele Klaus Iohannis l-a eliberat din funcţia de consilier prezidenţial pe Bogdan Aurescu pentru a prelua funcţia de ministru de Externe în Guvernul Orban"/>
    <meta property="og:description" content="Preşedintele Klaus Iohannis a semnat, luni, decretul de eliberare din funcţia de consilier prezidenţial a lui Bogdan Aurescu, după ce Guvernul Orban a fost învestit în Parlament, anunţă Administraţia Prezidenţială. Bogdan Aurescu urmează să depunp jurământul în calitate de ministru de Externe."/>
  </head>
  <body>
    <article>
      <h1>Preşedintele Klaus Iohannis l-a eliberat din funcţia de consilier prezidenţial pe Bogdan Aurescu pentru a prelua funcţia de ministru de Externe în Guvernul Orban</h1>
      <address><time datetime="2019-11-04T15:45:00+00:00">04 Nov 2019, 15:45</time> by <a rel="author">Diana Grigore, Mediafax</a></address>
      <p>Preşedintele Klaus Iohannis a semnat, luni, decretul de eliberare din funcţia de consilier prezidenţial a lui Bogdan Aurescu, după ce Guvernul Orban a fost învestit în Parlament, anunţă Administraţia Prezidenţială. Bogdan Aurescu urmează să depunp jurământul în calitate de ministru de Externe.</p>
      <p>Guvernul Orban a fost învestit, luni în plenul reunit al Parlamentulului, cu 240 de voturi „pentru”. Deputaţii şi senatorii au votat pentru validarea listei celor 16 miniştri, precum şi programul de guvernare al PNL.</p>
      <p>Depunerea jurământului Guvernului Orban va avea loc, luni, ora 19.00, la Palatul Cotroceni.</p>
      <p>Comisiile de politică externă ale Parlamentului l-au avizat favorabil pe Bogdan Aurescu pentru funcţia de ministru de Externe în Guvernul Orban.</p>
      <p>Bogdan Aurescu a afirmat,în timpul audierii, că va menţine poziţia "tradiţională" a României în privinţa păcii din Orientul mijlociu şi a lăsat să se înţeleagă că România nu va susţine mutarea ambasadei statului Israel de la Tel Aviv, la Ierusalim.</p>
      <p>Acesta are 46 de ani şi este diplomat de carieră, iar din mai 2016 deţine funcţia de consilier prezidenţial pentru politică externă. El a fost Ministrul Afacerilor Externe al României din noiembrie 2014 până în noiembrie 2015.</p>
      <p>Bogdan Aurescu a absolvit Facultatea de Drept în 1996, şi Facultatea de Istorie în 1998, ambele în cadrul Universităţii din Bucureşti, Institutul Franco-Român de Dreptul Afacerilor şi Cooperare Internaţională „Nicolae Titulescu – Henri Capitant”, în 1996 şi Colegiul Naţional de Apărare din Bucureşti, în 2000.</p>
    </article>
  </body>
</html>