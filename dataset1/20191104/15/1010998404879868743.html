<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/shofyorat-kojto-blasna-chetirima-dushi-na-spirka-vav-varna-e-zaspal-zad-volana.html"/>
    <meta property="og:site_name" content="bTV Новините"/>
    <meta property="article:published_time" content="2019-11-04T15:46:00+00:00"/>
    <meta property="og:title" content="Шофьорът, който блъсна четирима души на спирка във Варна, е заспал зад волана"/>
    <meta property="og:description" content="Пробите му за алкохол и наркотици са отрицателни"/>
  </head>
  <body>
    <article>
      <h1>Шофьорът, който блъсна четирима души на спирка във Варна, е заспал зад волана</h1>
      <h2>Пробите му за алкохол и наркотици са отрицателни</h2>
      <address><time datetime="2019-11-04T15:46:00+00:00">04 Nov 2019, 15:46</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/04/ptp_varna_1572888447-1.mp4"/>
      </figure>
      <p>Шофьорът, причинил тежката катастрофа на спирка във Варна, е заспал зад волана след нощна смяна. Това е обяснил 21-годишният мъж при разпит в районното управление на МВР.</p>
      <p>След инцидента в болница "Св. Анна" са настанени две 14-годишни момичета и мъж на 27 години.</p>
      <p>"Двама от пострадалите са в сериозно състояние, като 14-годишно момиче е с опасност за живота. Момичето е в кома. Докато младежът е с тежка травма, но е без опасност за живота", каза – д-р Валентин Власаков, н-к на интензивното отделение в болница МБАЛ "Св. Анна" - Варна. </p>
      <p>Водачът е задържан за срок до 24 часа, има книжка от три години, но няма никакви нарушения на пътя до този момент. Пробите му за алкохол и наркотици са отрицателни.</p>
      <p>„Ще бъдат анализирани записи от видеокамери в района, както и от видеорегистратора в колата. До момента е установено, че автомобилът се е движел по бул. „Владислав Варненчик” към Трета гимназия в лявата лента. От кръстовището с улица „Дрин” леката кола е започнала плавно да се отклонява в дясната лента, след това – в бус лентата и накрая – по тротоарното пространство”, обясни гл. инспектор Петко Камбуров от ОДМВР – Варна.</p>
      <figure>
        <img src="https://img.bg.sof.cmestatic.com/media/images/640x/Nov2019/2112013685.jpg"/>
        <figcaption>Снимка: btvnovinite.bg</figcaption>
      </figure>
      <p>По думите му малко преди удара в автобусната спирка, джипиесът на автомобила е отчел скорост от 47 км/ч.</p>
      <p>С опасност за живота остава едното от двете 14-годишни момичета, които пострадаха. В реанимация е и 27-годишен мъж, но в стабилно състояние. Сред пострадалите има и жена на 51 години, която е леки контузии на лице.</p>
    </article>
  </body>
</html>