<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638114/%D8%A2%D8%B2%D8%A7%D8%B1-%D8%AC%D9%86%D8%B3%DB%8C-%D9%85%D9%88%D8%A7%D8%AF-%D9%85%D8%AE%D8%AF%D8%B1-%D9%88-%D8%A7%D9%81%D8%B3%D8%B1%D8%AF%DA%AF%DB%8C-%D8%A8%D9%84%D8%A7%DB%8C-%D8%AC%D8%A7%D9%86-%D8%A7%D8%B1%D8%AA%D8%B4-%D8%B1%DA%98%DB%8C%D9%85-%D8%B5%D9%87%DB%8C%D9%88%D9%86%DB%8C%D8%B3%D8%AA%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T15:05:00+00:00"/>
    <meta property="og:title" content="آزار جنسی، مواد مخدر و افسردگی بلای جان ارتش رژیم صهیونیستی"/>
    <meta property="og:description" content="افزایش موارد آزار جنسی آن هم از جانب فرماندهان عالی‌رتبه و مصرف مواد مخدر و موارد افسردگی‌های روحی، ارتش صهیونیستی را در شرایط بحرانی قرار داده است."/>
  </head>
  <body>
    <article>
      <h1>
        <a href="https://www.bultannews.com/fa/news/638114/%D8%A2%D8%B2%D8%A7%D8%B1-%D8%AC%D9%86%D8%B3%DB%8C-%D9%85%D9%88%D8%A7%D8%AF-%D9%85%D8%AE%D8%AF%D8%B1-%D9%88-%D8%A7%D9%81%D8%B3%D8%B1%D8%AF%DA%AF%DB%8C-%D8%A8%D9%84%D8%A7%DB%8C-%D8%AC%D8%A7%D9%86-%D8%A7%D8%B1%D8%AA%D8%B4-%D8%B1%DA%98%DB%8C%D9%85-%D8%B5%D9%87%DB%8C%D9%88%D9%86%DB%8C%D8%B3%D8%AA%DB%8C">آزار جنسی، مواد مخدر و افسردگی بلای جان ارتش رژیم صهیونیستی</a>
      </h1>
      <h2>افزایش موارد آزار جنسی آن هم از جانب فرماندهان عالی‌رتبه و مصرف مواد مخدر و موارد افسردگی‌های روحی، ارتش صهیونیستی را در شرایط بحرانی قرار داده است.</h2>
      <address><time datetime="2019-11-04T15:05:00+00:00">04 Nov 2019, 15:05</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، شرایط نظامیان زن در ارتش رژیم صهیونیستی در سال‌های اخیر بارها خبرساز شده و از آزار جنسی، اعتیاد به مواد مخدر و خودکشی‌های متعدد حکایت دارد.</p>
      <p>وبگاه الخلیج اونلاین در گزارشی به معضلات نظامیان زن پرداخته و نوشته است این شرایط از زمان تأسیس ارتش صهیونیستی وجود داشته است؛ اما افزایش شکایت‌ها از آزارهای جنسی نشان از افزایش این مسأله در سال‌های اخیر دارد. همچنین مصرف مواد مخدر و ابتلای نظامیان به افسردگی سیر صعودی به خود گرفته است.</p>
      <p>طبق گزارش منابع رسمی در رژیم صهیونیستی، آزار جنسی در داخل ارتش در دو سال گذشته به نسبت بیست درصد افزایش یافته و با ادامه یافتن سربازی اجباری برای زنان که از دهها سال پیش جریان دارد، این میزان نیز در حال افزایش است.</p>
      <p>
        <b>آخرین موارد</b>
      </p>
      <p>الخلیج اونلاین در ادامه نوشت که ارتش صهیونیستی جمعه گذشته از بازداشت یک سرگرد ارتش به اتهام آزار جنسی نظامیان زن تحت امرش خبر داد و در بیانیه‌ای اعلام کرد که این افسر ارشد ارتش صهیونیستی مرتکب اقدامات شنیع دیگری نیز شده و همچنین در حالت مستی رانندگی نیز کرده است.</p>
      <p>تنها یک هفته پیش از آن، ژنرال «شای الباز» از فرماندهان نیروی دریایی ارتش صهیونیستی به علت متهم شدن به آزار جنسی نظامیان زن مجبور شد از مقام خود استعفا دهد.</p>
      <p>ارتش اسرائیل در ۲۴ اکتبر گذشته (دوم آبان) اعلام کرد که این ژنرال عالی‌رتبه از ماه می ۲۰۱۸ فرماندهی عملیات نیروی دریایی را بر عهده گرفت و پیش از آن فرمانده تیپ ۱۳ (تیپ کماندوی نیروی دریایی ارتش صهیونیستی) بود و استعفای خود را به علت دست داشتن در اقدامات «خارج از معیارهای ارتش» اعلام کرده است.</p>
      <p>در همین حال رسانه‌های اسرائیلی خبر دادند که ژنرال شای الباز که در جنگ ۳۳ روزه لبنان زخمی شده بود، نامزد فرماندهی کل نیروی دریایی رژیم صهیونیستی نیز بود و شانس زیادی برای این منصب داشت.</p>
      <p>اما این برای اولین بار نیست که یک ژنرال عالی‌رتبه ارتش صهیونیستی به آزار جنسی نظامیان زن متهم می‌شود. در ژوئیه سال ۲۰۱۶، خبر یک تجاوز جنسی نه تنها ارتش بلکه جامعه اسرائیل را به لرزه انداخت. سرهنگ «اوفک بوخاریس» به آزار جنسی شانزده سرباز و افسر زن متهم شد. او فرمانده تیپ ویژه گولانی بود؛ همان تیپی که گفته می‌شود زبده‌ترین تیپ ارتش صهیونیستی است.</p>
      <p>همان سال روزنامه هاآرتص در گزارشی نوشت که موارد آزار جنسی در جامعه صهیونیستی در سال ۲۰۱۶ به ۱۰۰۰ مورد رسیده است که ۶۰ درصد آن مربوط به ارتش بود؛ اما از این میزان فقط ۱۲۵ تن از قربانیان حاضر به شکایت شدند.</p>
      <p>
        <b>سربازی اجباری برای دختران</b>
      </p>
      <p>به نوشته الخلیج اونلاین یکی از موارد افزایش آزار جنسی در ارتش صهیونیستی، سربازی اجباری برای زنان و دختران است. ارتش رژیم صهیونیستی تنها ارتش در جهان است که از سال ۱۹۵۶ اقدام به جذب اجباری از زنان و دختران می‌کند.</p>
      <p>طبق قانون اسرائیل، مردان باید دو سال و هشت ماه و زنان به مدت سال به خدمت سربازی بروند. حدود ۳۳ درصد ارتش صهیونیستی سربازان و افسران زن هستند.</p>
      <p>
        <b>مواد مخدر و افسردگی</b>
      </p>
      <p>اما در کنار معضل آزار جنسی، روزنامه‌های اسرائیلی از افزایش مصرف مواد مخدر، مشروبات الکلی و اقدامات غیر اخلاقی دیگر که در ارتش ممنوع است خبر می‌دهند و علت آن را شرایط روحی نظامیان ذکر می‌کنند.</p>
      <p>به گفته این رسانه‌ها نظامیان به علت جنگ‌ها گاهی که به خصوص با غزه ارتباط دارند، دچار سرخوردگی شده‌اند.</p>
      <p>یک پژوهش اسرائیلی در ژوئیه ۲۰۱۸ نشان داد که حداقل ۵۴.۳ درصد از نظامیان ارتش صهیونیستی لاقال یک بار در طول سال مواد مخدر مصرف کرده‌اند.</p>
      <p>روزنامه هاآرتص نیز در ژانویه سال جاری میلادی در گزارشی نوشت که موارد خودکشی در ارتش صهیونیستی همچنان ادامه دارد. در سال گذشته میلادی نه نفر در ارتش خودکشی کردند. در سال ۲۰۱۷ نیز شانزده مورد خودکشی گزارش شده بود.</p>
    </article>
  </body>
</html>