<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/bulgaria/2019/11/04/bsp-zad-manolova-za-kasirane-na-vota-v-sofiia-a-ako-napravi-partiia.428522"/>
    <meta property="og:site_name" content="Dnes.bg"/>
    <meta property="article:published_time" content="2019-11-04T15:07:00+00:00"/>
    <meta property="og:title" content="БСП зад Манолова за касиране на вота в София. А ако направи партия?"/>
    <meta property="og:description" content="Нинова доволна след изборите, промяната била необратима | Dnes.bg"/>
  </head>
  <body>
    <article>
      <h1>БСП зад Манолова за касиране на вота в София. А ако направи партия?</h1>
      <h2>Нинова доволна след изборите, промяната била необратима</h2>
      <address><time datetime="2019-11-04T15:07:00+00:00">04 Nov 2019, 15:07</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>Има основание за проверка на вота в София и БСП може да подкрепи политически Мая Манолова, ако тя поиска касиране.</p>
      <p>Това стана ясно от думите на соцлидерката Корнелия Нинова, която отчете резултатите на партията си след втория тур на местните избори. Утре Изпълнителното бюро ще обсъди темата.</p>
      <p>Нинова обаче подчерта, че юридически това е стъпка, която могат да предприемат именно Манолова и Инициативният комитет, стоящ зад нея.</p>
      <p>В отговор на въпрос тя посочи, че ако Манолова реши да направи партия, не се притеснява за БСП и й желае успех, защото има качества. Не съжаляваме, че издигнахме кандидатурата на Мая. Резултатите показват, че тя олицетворява промяната в София, посочи Нинова.</p>
      <p>Иначе БСП изпълнила задачите, които си поставила и евентуално може да поиска касиране на вота в Шумен, където разликата между двамата кандидати Валентин Василев от ГЕРБ и Венцислав Венков е само 77 гласа.</p>
      <p>"Ние се върнахме в местната власт още на първи тур", каза Нинова и допълни, че БСП на втория е затвърдила позициите си. "На първи тур 35 общини, на втори тур печелим 26 балотажа. Общо 61 кмета, от които 4-те областни", отчете Нинова. В София БСП печели в два района - "Изгрев" и "Младост".</p>
      <p>Промяната започна, беше трудна, но вече е необратима, изтъкна Нинова, според която се затвърждава тенденцията БСП да повишава резултатите си на избори в последните години.</p>
      <p>ГЕРБ отстъпи от ключови, дългогодишни градове крепости и ерозира в местната власт, смята тя, като посочи, че корпоративният вот е бил огромен.</p>
      <p>Страхът на ГЕРБ от загубата ги накара да направят най-агресивната, най-купената, най-компроматната кампания от години, обвини тя, но допълни, че кампанията на БСП е била позитивна и усмихната.</p>
      <p>Като изтъкна енергията на гражданските кандидати, Нинова посъветва лидера на ГЕРБ и премиер Бойко Борисов да не забравя откъде е тръгнал, защото първоначално се е кандидатирал като независим за кмет на София.</p>
      <p>Исканата й оставка от Борислав Гуцанов заради лошия резултат във Варна Нинова коментира с думите: "Изглежда, че и в най-тежката ситуация ще се намерят хора с чувство за хумор".</p>
      <related>
        <h4>Още по темата</h4>
        <a href="https://www.dnes.bg/mestni-izbori-19/2019/11/04/sofiia-shtiala-da-e-tiasna-za-manolova-iskala-da-prevzeme-dyrjavata.428468"/>
        <a href="https://www.dnes.bg/mestni-izbori-19/2019/11/04/bitkata-za-sofiia-finalno-fandykova-49-98-manolova-45-13.428451"/>
      </related>
    </article>
  </body>
</html>