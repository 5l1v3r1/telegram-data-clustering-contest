<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/04/u_naftogazi_rozkryly_detali_zustrichnogo_pozovu_do_gazpromu_v_stokgolmi_1683341"/>
    <meta property="og:site_name" content="ZIK.UA"/>
    <meta property="article:published_time" content="2019-11-04T15:38:00+00:00"/>
    <meta property="og:title" content="У &quot;Нафтогазі&quot; розкрили деталі зустрічного позову до &quot;Газпрому&quot; в Стокгольмі"/>
    <meta property="og:description" content="НАК &quot;Нафтогаз України&quot; направив в Стокгольмський арбітраж заяву про захист та зустрічні позовні вимоги у відповідь на позов &quot;Газпрому&quot;."/>
  </head>
  <body>
    <article>
      <h1>У "Нафтогазі" розкрили деталі зустрічного позову до "Газпрому" в Стокгольмі</h1>
      <address>
        <time datetime="2019-11-04T15:38:00+00:00">04 Nov 2019, 15:38</time>
      </address>
      <p>
        <b>НАК "Нафтогаз України" направив в Стокгольмський арбітраж заяву про захист та зустрічні позовні вимоги у відповідь на позов "Газпрому".</b>
      </p>
      <p>Про це повідомив виконавчий директор групи "Нафтогаз" Юрій Вітренко на своїй сторінці у <a href="https://www.facebook.com/yuriy.vitrenko/posts/10156996491008458">Facebook</a>. </p>
      <p>За його словами, "Газпром", по суті, хоче переглянути рішення попереднього Стокгольмського арбітражу за транзитним контрактом. </p>
      <p>"Російська сторона стверджує, що рішення Стокгольмського арбітражу у транзитній справі, прийняте 28 лютого 2018 року, порушило баланс у контрактних відносинах між Нафтогазом і Газпромом. Мовляв, неправильно було визнавати зобов’язання Газпрому подавати для транзиту не менше 110 млрд куб на рік, в той час як арбітраж у справі по контракту на поставку газу не задовольнив позовні вимоги Газпрому за зобов’язаннями Нафтогазу у відповідності до положення контракту "бери або плати", – написав Вітренко.</p>
      <p>Він наголосив, що позиція "Нафтогазу" полягає в тому, що попередній арбітраж 4 роки розглядав це питання.</p>
      <p>"Стосовно зобов’язання Газпрому подавати для транзиту не менше 110 млрд куб на рік, Стокгольмський арбітраж визнав, що у контракті "чорним по білому" написане про таке зобов’язання, і трибунал не погодився з аргументами Газпрому, що це положення контракту не має застосовуватися", – нагадав Вітренко.</p>
      <p>Він додав, що позиція української компанії "в тому числі полягає у тому, що у відповідності з принципом "res judicata", це питання взагалі не має повторно розглядатися в арбітражі".</p>
      <p>"У нас в контракті написано, що рішення арбітражу є остаточними і обов’язковими для виконання. Ми не можемо безкінечно судитися по одних і тих же питаннях", – зазначив Вітренко.</p>
      <p>Читайте також: <a href="https://zik.ua/news/2019/11/04/novyy_pozov_naftogazu_do_gazpromu_shcho_vymagaie_i_shcho_mozhe_otrymaty_ukraina_1683211">Новий позов «Нафтогазу» до «Газпрому»: Що вимагає і що може отримати Україна у «газовій війні»</a></p>
      <p><a href="https://zik.ua/news/2019/11/04/yuriy_vitrenko_gazprom_vynnyy_naftogazu_3_mlrd_dolariv_1683059">Нагадаємо,</a> раніше Вітренко заявив, що "Газпром" винний "Нафтогазу" 3 млрд доларів.</p>
      <related>
        <h4>читайте також</h4>
        <a href="https://zik.ua/news/2019/10/28/zhodnyh_ofitsiynyh_propozytsiy_pro_vregulyuvannya_vidkrytyh_pytan_rosiyska_1678315"/>
        <a href="https://zik.ua/news/2019/10/03/naftogaz_vysunuv_dekilka_vymog_do_gazpromu_1659977"/>
        <a href="https://zik.ua/news/2019/07/26/ministr_energetyky_rf_zayavyv_shcho_rosiya_zaproponuvala_ukraini_prodovzhyty_na_1614217"/>
        <a href="https://zik.ua/news/2018/07/16/yakshcho_gazprom_ne_vyplatyt_naftogazu_256_milyarda_yogo_ievropeyski_aktyvy_1367165"/>
      </related>
    </article>
  </body>
</html>