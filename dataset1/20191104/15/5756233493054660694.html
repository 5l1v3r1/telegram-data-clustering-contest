<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619869/%D8%B2%D9%86%D8%A7%D9%86-%D8%A8%D8%A7%D8%B1%D8%AF%D8%A7%D8%B1-%D9%85%D8%A7%D9%87%DB%8C-%D8%B4%D9%88%D8%B1%DB%8C%D8%AF%D9%87-%D9%85%D8%B5%D8%B1%D9%81-%D9%86%DA%A9%D9%86%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-04T15:22:00+00:00"/>
    <meta property="og:title" content="زنان باردار ماهی شوریده مصرف نکنند"/>
    <meta property="og:description" content="رییس مرکز تحقیقات تغذیه و امنیت غذایی دانشگاه علوم پزشکی اصفهان گفت: به زنان باردار توصیه می‌شود که از مصرف ماهی‌های مشکوک به میزان بالا و تجمیع جیوه به‌ویژه شوریده خودداری کنند."/>
  </head>
  <body>
    <article>
      <h1>زنان باردار ماهی شوریده مصرف نکنند</h1>
      <address>
        <time datetime="2019-11-04T15:22:00+00:00">04 Nov 2019, 15:22</time>
      </address>
      <p>
        <i>رییس مرکز تحقیقات تغذیه و امنیت غذایی دانشگاه علوم پزشکی اصفهان گفت: به زنان باردار توصیه می‌شود که از مصرف ماهی‌های مشکوک به میزان بالا و تجمیع جیوه به‌ویژه شوریده خودداری کنند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>رضا امانی گفت: با توجه به تجمیع جیوه در برخی ماهی‌ها از جمله شوریده، کوسه و اره ماهی به زنان باردار توصیه می‌شود که از مصرف این قبیل ماهی‌ها به‌ویژه در سه ماه نخست بارداری پرهیز کنند.</p>
      <p>عضو هیات علمی دانشکده تغذیه و علوم غذایی دانشگاه علوم پزشکی اصفهان اظهار داشت: مصرف مواد غذایی با میزان جیوه بیشتر از حد استاندارد در زنان باردار برای رشد جنین، خطرناک است.</p>
      <p>وی با اشاره به اینکه میزان تجمیع جیوه در برخی ماهی‌ها به‌ویژه از نوع شکارچی مانند کوسه و اره ماهی، بالاست، اضافه کرد: تحقیقات مختلف نشان می‌دهد که در بین ماهی‌های دریاهای ایران این موضوع در ماهی شوریده بیشتر نمود دارد.</p>
      <p>امانی به تحقیقی که در این باره انجام داده است، اشاره و خاطرنشان کرد: در این تحقیق، میزان جیوه موجود در ماهی شوریده در دریای خلیج فارس از میزان استاندارد سازمان جهانی بهداشت (WHO) بیشتر بود.</p>
      <p>میزان مجاز جیوه با توجه به استانداردهای سازمان بهداشت جهانی، نیم میکرو گرم بر گرم است.</p>
      <p>به گفته وی، مسائلی مانند آلودگی‌های صنعتی و زیست محیطی در بالا رفتن تجمیع عناصر سنگین مانند جیوه در آبزیان تاثیر دارد.</p>
      <p>این استاد دانشگاه با تاکید بر اهمیت غذایی ماهی، تصریح کرد: ماهی، منبع پروتئین، ویتامین و امگا ۳ است که مصرف آن ۲ بار در هر هفته و هر بار ۱۲۰ تا ۱۳۰ گرم توصیه می‌شود.</p>
      <p>امانی با بیان اینکه ماهی‌های آب‌های آزاد، سردابی و پر چرب از جمله قزل‌آلا، ساردین، شاه ماهی و سالمون دارای اسید چرب (امگا ۳) بیشتری هستند، گفت: بیشتر ماهی‌هایی که به اسم سالمون در کشورمان عرضه می‌شود، واقعی نبوده و شبیه آن هستند.</p>
      <p>وی با اشاره به اینکه مواد غذایی گیاهی مانند روغن کانولا، کلزا، سویا و گردو نیز امگا ۳ دارند، خاطرنشان کرد: اما مسئله مهم این است که امگای ۳ موجود در آنها باید در بدن انسان به ۲ نوع ضروری از امگا ۳ ( EPA و DHA ) تبدیل شوند که ویژگی مثبت بیولوژیکی (زیستی) را نشان دهند.</p>
      <p>امانی با بیان اینکه این ۲ نوع امگا ۳ فقط در ماهی وجود دارد، افزود: ضریب تبدیل اسید چرب گیاهی در بدن به ۲ نوع ضروری مذکور کمتر از ۱۰ درصد است که این موضوع اهمیت مصرف ماهی را به‌عنوان منبع سرشار و مطمئنی از امگا ۳ نشان می‌دهد.</p>
      <p>وی اظهار داشت: توان تبدیل اسید چرب امگا ۳ گیاهی به ۲ نوع ضروری مذکور در زنان بیشتر از مردان است.</p>
      <p>رییس مرکز تحقیقات تغذیه و امنیت غذایی دانشگاه علوم پزشکی اصفهان درباره میزان اسید چرب در ماهی‌های پرورشی توضیح داد: این موضوع منوط به نوع تغذیه ماهی است و با توجه به اینکه در تغذیه ماهی‌های پرورشی بیشتر از منابع گیاهی استفاده می‌شود میزان امگا ۳ در آنها کمتر است.</p>
      <p>امانی با بیان اینکه میزان اسید چرب امگا ۳ در کفشک، سنگ سر و حلوا سیاه از ماهی‌های بومی خلیج فارس بیشتر است، افزود: اسید چرب امگا ۳ در کاهش حمله‌های قلبی، فشار خون، ریسک افسردگی و شدت بیش فعالی کودکان و بهبود قدرت حافظه و بهره هوشی تاثیر بسزایی دارد.</p>
      <p>این استاد دانشگاه بهترین روش طبخ ماهی را کباب کردن، بخار پز و گریل کردن آن خواند و تاکید کرد: سرخ کردن ماهی به دلیل اکسید شدن اسید چرب امگا ۳ آن توصیه نمی‌شود.</p>
      <p>سرانه مصرف سالانه ماهی در جهان ۲۱ کیلوگرم است که این میزان در کشورهای توسعه یافته بین ۳۰ تا ۳۵ کیلوگرم و در ژاپن به بیش از ۷۰ کیلوگرم در سال می‌رسد.</p>
      <p>سرانه مصرف ماهی در کشورمان ۱۱ کیلو و ۲۰۰ گرم و در استان اصفهان حدود ۱۰ کیلوگرم است.</p>
    </article>
  </body>
</html>