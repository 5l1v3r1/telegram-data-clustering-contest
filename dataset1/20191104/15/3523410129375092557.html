<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638118/%D8%A7%D8%AD%D8%AA%D9%85%D8%A7%D9%84%D8%A7-%D8%B9%D8%B1%D8%A8%D8%B3%D8%AA%D8%A7%D9%86-%D8%A8%D8%A7-%D9%85%D8%B4%DA%A9%D9%84%D8%A7%D8%AA-%D8%A7%D9%82%D8%AA%D8%B5%D8%A7%D8%AF%DB%8C-%D8%B1%D9%88%D8%A8%D9%87%E2%80%8C%D8%B1%D9%88-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T15:36:00+00:00"/>
    <meta property="og:title" content="احتمالا عربستان با مشکلات اقتصادی روبه‌رو می‌شود"/>
    <meta property="og:description" content="سی‌ان‌ان در مطلبی به کاهش سرمایه‌گذاری‌های خارجی در عربستان به علت نقض حقوق بشر در این کشور پرداخت و نوشت احتمالا ریاض با مشکلات مالی مواجه می‌شود."/>
  </head>
  <body>
    <article>
      <h1>
        <a href="https://www.bultannews.com/fa/news/638118/%D8%A7%D8%AD%D8%AA%D9%85%D8%A7%D9%84%D8%A7-%D8%B9%D8%B1%D8%A8%D8%B3%D8%AA%D8%A7%D9%86-%D8%A8%D8%A7-%D9%85%D8%B4%DA%A9%D9%84%D8%A7%D8%AA-%D8%A7%D9%82%D8%AA%D8%B5%D8%A7%D8%AF%DB%8C-%D8%B1%D9%88%D8%A8%D9%87%E2%80%8C%D8%B1%D9%88-%D9%85%DB%8C%E2%80%8C%D8%B4%D9%88%D8%AF">احتمالا عربستان با مشکلات اقتصادی روبه‌رو می‌شود</a>
      </h1>
      <h2>سی‌ان‌ان در مطلبی به کاهش سرمایه‌گذاری‌های خارجی در عربستان به علت نقض حقوق بشر در این کشور پرداخت و نوشت احتمالا ریاض با مشکلات مالی مواجه می‌شود.</h2>
      <address><time datetime="2019-11-04T15:36:00+00:00">04 Nov 2019, 15:36</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، پایگاه اینترنتی شبکه تلویزیونی سی‌ان‌ان در گزارشی با عنوان «عربستان سعودی ممکن است با مشکلات اقتصادی مواجه شود» نوشت: چهره‌های شاخص دنیای تجارت هفته گذشته به نشست موسوم به داووس صحرا بازگشتند؛ کنفرانسی که رسماً با عنوان کنفرانس «ابتکار سرمایه‌گذاری آینده» شناخته می‌شود.</p>
      <p>سال گذشته شماری از مقامات بلندپایه از بیم همدستی آشکارا با رژیمی که به قتل جمال خاشقجی، روزنامه‌نگار منتقد سعودی، متهم شده است از حضور در این کنفرانس خودداری کردند. عربستان این اتهام را تکذیب کرده است.</p>
      <p>سی‌ان‌ان در ادامه نوشت: درست است که بازگشت آن‌ها به نشست امسال در واقع حکایت از وسعت بهبود و مرمت سریع وجهه عربستان سعودی دارد، اما این کشور به رفع مشکلات اقتصادی خود بیش از فهرست نخبگان تجاری شرکت‌کننده در این نشست نیاز دارد. فهرست مهمانان مهم امسال این کنفرانس در واقع گواهی بر سطح بالای منافع کشور‌ها در عربستان سعودی از زمانی است که محمد بن سلمان، ولیعهد عربستان سعودی، در سال ۲۰۱۶، برنامه اجرای اصلاحات گسترده اقتصادی موسوم به «چشم‌انداز ۲۰۳۰» را در این کشور اعلام کرد.</p>
      <p>این چشم‌انداز با وعده قطع تدریجی وابستگی به نفت عربستان سعودی در واقع تلاش دارد در‌های بازار این کشور را به روی روش‌های نوین از جمله برنامه‌هایی برای خصوصی‌سازی نهاد‌های دولتی و فروش حداکثر پنج درصد از شرکت نفتی سعودی آرامکو در مزایده عمومی باز کند. اما روند پیشرفت این طرح تاکنون نامرتب و متغیر بوده است. شرکت آرامکو عربستان سعودی سرانجام روز یکشنبه برنامه‌های خود را برای عرضه اولیه سهام خود در بازار بورس اعلام کرد، اما این اقدام در اصل برای ۲۰۱۸ برنامه‌ریزی شده بود و چندین بار هم متوقف شده یا به تعویق افتاده بود.</p>
      <p>همزمان با ادامه تردید‌ها درباره ارزش‌گذاری دلخواه دو تریلیون دلاری محمد بن سلمان برای آرامکو، اکنون انتظار می‌رود این شرکت تنها یک تا دو درصد این شرکت را در بازار سهام عربستان سعودی ارائه دهد. مهمتر از همه این‌ها این که صندوق بین‌المللی پول ماه گذشته به شدت پیش‌بینی رشد اقتصادی ۲۰۱۹ عربستان سعودی را به دلیل کاهش تولید نفت این کشور ناشی از کاهش تولید کشور‌های اوپک پلاس، کاهش داد.</p>
      <p>در ادامه این مطلب آمده است: عربستان سعودی به طور موفقیت‌آمیز برخی اصلاحات تجاری از جمله تسهیل محدودیت‌ها بر مالکیت خارجی در بازار سهام خود و راه‌اندازی صدور روادید گردشگری به منظور تحقق بخشیدن به پتانسیل‌های بخش‌های گردشگری خود را پیش برده است. در واقع پیشرفت‌ها در این کشور موجب شده است عربستان سعودی امسال در شاخص شروع کسب و کار بانک جهانی ۳۰ رتبه صعود کند.</p>
      <p>اما عربستان سعودی همچنین به نقض حقوق بشر متهم است که موجب لطمه به وجهه این کشور و افزایش مخاطرات برای سرمایه‌گذاران است. این موارد شامل نقش این کشور در مرگ جمال خاشقجی، بازداشت و شکنجه فعالان حقوق زنان و ادعا‌ها درباره بازداشت‌های خودسرانه صد‌ها تن دیگر است. عربستان سعودی همه این اتهامات را تکذیب می‌کند.</p>
    </article>
  </body>
</html>