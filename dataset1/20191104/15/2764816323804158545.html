<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnews.cz/unikla-trx40-deska-gigabyte-aorus-pro-amd-ryzen-threadripper-3000/"/>
    <meta property="og:site_name" content="Cnews.cz"/>
    <meta property="article:published_time" content="2019-11-04T15:13:08+00:00"/>
    <meta property="og:title" content="Unikla TRX40 deska pro Threadripper 3000 od Gigabyte. Také má aktivní chlazení (oživeno)"/>
    <meta property="og:description" content="Základní deska Aorus platformy TRX40 pro AMD Ryzen Threadripper třetí generace má silnou napájecí kaskádu a aktivní chlazení čipsetu s ventilátorem."/>
  </head>
  <body>
    <article>
      <h1>Unikla TRX40 deska pro Threadripper 3000 od Gigabyte. Také má aktivní chlazení (oživeno)</h1>
      <address><time datetime="2019-11-04T15:13:08+00:00">04 Nov 2019, 15:13</time> by <a rel="author" href="https://www.cnews.cz/lide/jan-olsan/" target="_blank">Jan Olšan</a></address>
      <slideshow>
        <figure>
          <a href="https://www.cnews.cz/unikla-trx40-deska-gigabyte-aorus-pro-amd-ryzen-threadripper-3000/galerie-178048-1">
            <img src="https://www.cnews.cz/wp-content/uploads/2019/11/Deska-platformy-AMD-TRX40-od-Gigabyte-Aorus-06.jpg"/>
          </a>
        </figure>
        <figure>
          <a href="https://www.cnews.cz/unikla-trx40-deska-gigabyte-aorus-pro-amd-ryzen-threadripper-3000/galerie-178048-2">
            <img src="https://www.cnews.cz/wp-content/uploads/2019/11/Deska-platformy-AMD-TRX40-od-Gigabyte-Aorus-05.jpg"/>
          </a>
        </figure>
        <figure>
          <a href="https://www.cnews.cz/unikla-trx40-deska-gigabyte-aorus-pro-amd-ryzen-threadripper-3000/galerie-178048-3">
            <img src="https://www.cnews.cz/wp-content/uploads/2019/11/Deska-platformy-AMD-TRX40-od-Gigabyte-Aorus-09.jpg"/>
          </a>
        </figure>
        <figure>
          <a href="https://www.cnews.cz/unikla-trx40-deska-gigabyte-aorus-pro-amd-ryzen-threadripper-3000/galerie-178048-4">
            <img src="https://www.cnews.cz/wp-content/uploads/2019/11/Deska-platformy-AMD-TRX40-od-Gigabyte-Aorus-08.jpg"/>
          </a>
        </figure>
      </slideshow>
      <p>
        <a href="https://www.cnews.cz/unikla-trx40-deska-gigabyte-aorus-pro-amd-ryzen-threadripper-3000/galerie-178048-1">VŠECHNY FOTOGRAFIE</a>
      </p>
      <h4>Aktualizováno: článek z 21. 10. jsme občerstvili o nové fotografie, které firma Gigabyte roztrousila na Twitteru. Přidanou část najdete níže.</h4>
      <p>Koncem minulého týdne web VideoCardz publikoval informace o tom, kdy vyjdou nové procesory Ryzen Threadripper 3000: odhalení <a href="https://www.cnews.cz/amd-ryzen-threadripper-3000-datum-odhaleni-vydani-3990x-v-lednu/">má být 5. listopadu se startem prodeje a recenzemi 14 dní později</a> (ale nejvyšší model vyjde později). A v těchto samých dnech budou mít premiéru také desky s čipsetem TRX40, které jsou pro nové Threadrippery určené (v těch starých <a href="https://www.cnews.cz/platforma-trx40-amd-ryzen-threadripper-3000-nekompatibilita-starsi-cpu-desky">prý bohužel nepojedou</a>). A teď se na internet dostala i fotka či vizuál první desky s čipsetem TRX40 a socketem TR4 či TR4+ pro nové Threadrippery.</p>
      <p>Deska od firmy Gigabyte vypadá na pohled celkem highendově s téměř celkovým zakrytováním a vypadá to, že i backplatem. Poskytuje čtyři vyztužené sloty PCI Express 4.0 ×16, POST displej a samozřejmě RGB nasvícení. Její přesné označení zatím neznáme, ale má patřit do řady či nadšenecké „podznačky“ Aorus. Deska je asi hodně široká, vypadá to na formát EATX.</p>
      <p>Originální snímek je dost zatemněný (níže můžete vidět přisvětlenou úpravu), ale socket TR4, či možná TR4+, je na něm vidět dost dobře, mechanismus samotný nevypadá nijak odlišně od původního socketu TR4. Po stranách budou klasicky čtyři a čtyři sloty DIMM pro paměti – máme za to, že jde stále o čtyřkanálové zapojení se dvěma moduly na kanál. O osmikanálové verzi platformy se spekuluje, protože <a href="https://www.cnews.cz/amd-threaderipper-3000-desky-tri-cipsety-trx40-trx80-wrx80-mozna-osmikanalove-pameti/">unikla i jména čipsetů TRX80 a WRX80</a>, ale nic takového ještě není potvrzené.</p>
      <figure>
        <img src="https://www.cnews.cz/wp-content/uploads/2019/10/Gigabyte-Aorus-TRX40-VideoCardz.jpg"/>
        <figcaption>Deska Gigabyte Aorus s čipsetem TRX40 (Zdroj: VideoCardz)</figcaption>
      </figure>
      <h3>I čipset TRX40 má aktivní chlazení</h3>
      <p>Kromě značné šířky si lze všimnout dvou věcí. První je, že velký kryt pokrývající prostor napravo od slotů PCI Express má zřetelně vidět kruhovou perforaci pro ventilátor. Čipset TRX40 bude tedy podle všeho aktivně chlazený úplně stejně jako <a href="https://www.cnews.cz/amd-threaderipper-3000-desky-tri-cipsety-trx40-trx80-wrx80-mozna-osmikanalove-pameti/">čipset AMD X570</a> v AM4 deskách. Ostatně jde asi o stejný křemík a jeho konektivita by mohla být také stejná či podobná. Je možné, že je z něj vyvedený jeden ze slotů PCIe ×16, což by ovšem stále umožňovalo běh na PCIe 4.0 třeba s osmi linkami (to uvidíme). Je třeba doufat, že v Gigabyte nešetřili žebrováním pasivní části chladiče schované pod krytem, aby otáčky byly co nejnižší.</p>
      <p>Mimochodem, vedlejší efekt asi bude, že tento ventilátor bude nasávat vzduch shora a prohánět ho pod krytem, takže by jím mohly být ochlazovány i SSD moduly M.2, pro než asi budou sloty schované někde pod tímto krytem. Jen to bude chtít osadit grafické karty tak, aby nefoukaly do nasávací oblasti horký vzduch.</p>
      <figure>
        <img src="https://www.cnews.cz/wp-content/uploads/2019/10/Gigabyte-Aorus-TRX40-uprava.jpg"/>
        <figcaption>Deska Gigabyte Aorus s čipsetem TRX40 (Zdroj: VideoCardz)</figcaption>
      </figure>
      <h3>Masivní napájecí kaskáda</h3>
      <p>Druhá věc, která je zejména na přisvětlené verzi vidět, jak napájecí kaskáda. Ta má zřejmě docela hodně komponent v řadě nad socketem a paměťovými moduly a je na ní vidět žebrovaný pasiv. Jde zřejmě o typ s tenkými hliníkovými žebry blízko u sebe skládanými do štosu, který je pravda vhodnější pro aktivní chladiče. Kolik má deska fází, to nevíme, ale bude jich hodně. Minimálně samotný chladič asi přes heatpipe pokračuje ohybem ještě do prostoru mezi levými sloty pro paměti a zadními zakrytovanými porty, je vidět, že i zde je blok žeber. Zda jsou v tomto prostoru další napájecí fáze, není jasné, ale jen nad socketem je vidět 11 zapouzdřených cívek.</p>
      <p>Pokud se opravdu ukáže, že mají <a href="https://www.cnews.cz/amd-ryzen-threadripper-3960x-24jadro-unik">některé Threadrippery 3000 TDP až 280 W</a>, pak by na to toto VRM asi mohlo mít páru (dalo by se čekat, že budou použité hodně výkonné fáze IR nebo po novém Infineon). Limitace asi nastane nejdřív v teple, tedy v airflow nad pasivem s tenkými žebry, takže by mohly ještě pomoci malé ventilátory – něco jako používá <a href="https://www.cnews.cz/chladici-kuriozity-evga-ma-desku-s-tremi-vetraky-adata-chladic-ssd-s-20mm-fukarkem/">Evga X299 Dark</a>. Je také možné, že nějaký ventilátor k profukování levé části pasivu bude schovaný v krytu zadních portů, ale to z obrázku není patrné.</p>
      <h3>Aktualizováno (4. 11. 2019):</h3>
      <p>
        <i>Na Twitterových účtech Gigabyte (případně na jejím účtu Aorus) se objevily i další fotografie, které dávají lepší pohled zejména na masivní napájecí kaskádu. V řadě nad socketem to vypadá na 16 fází patrně pro jádra CPU, vedle paměťových slotů jsou zřejmě ještě nějaké pomocné. Napájení ze zdroje se bude dát připojit rovnou dvěma osmipiny. Kskáda by tedy snad měla být připravená na značnou spotřebu při přetaktování.</i>
      </p>
      <figure>
        <img src="https://www.cnews.cz/wp-content/uploads/2019/10/Deska-platformy-AMD-TRX40-od-Gigabyte-Aorus-01.jpg"/>
        <figcaption>Deska platformy AMD TRX40 od Gigabyte Aorus 01</figcaption>
      </figure>
      <figure>
        <img src="https://www.cnews.cz/wp-content/uploads/2019/10/Deska-platformy-AMD-TRX40-od-Gigabyte-Aorus-02.jpg"/>
        <figcaption>Deska platformy AMD TRX40 od Gigabyte Aorus 02</figcaption>
      </figure>
      <figure>
        <img src="https://www.cnews.cz/wp-content/uploads/2019/10/Deska-platformy-AMD-TRX40-od-Gigabyte-Aorus-03.jpg"/>
        <figcaption>Deska platformy AMD TRX40 od Gigabyte Aorus 03</figcaption>
      </figure>
      <h4>Aktualizováno (5. 11. 2019): Další fotografie můžete vidět v galerii.</h4>
      <figure>
        <a href="https://www.cnews.cz/unikla-trx40-deska-gigabyte-aorus-pro-amd-ryzen-threadripper-3000/galerie-178048-1">
          <img src="https://www.cnews.cz/wp-content/uploads/2019/11/Deska-platformy-AMD-TRX40-od-Gigabyte-Aorus-06.jpg"/>
        </a>
      </figure>
      <slideshow>
        <figure>
          <a href="https://www.cnews.cz/unikla-trx40-deska-gigabyte-aorus-pro-amd-ryzen-threadripper-3000/galerie-178048-1">
            <img src="https://www.cnews.cz/wp-content/uploads/2019/11/Deska-platformy-AMD-TRX40-od-Gigabyte-Aorus-06.jpg"/>
          </a>
        </figure>
        <figure>
          <a href="https://www.cnews.cz/unikla-trx40-deska-gigabyte-aorus-pro-amd-ryzen-threadripper-3000/galerie-178048-2">
            <img src="https://www.cnews.cz/wp-content/uploads/2019/11/Deska-platformy-AMD-TRX40-od-Gigabyte-Aorus-05.jpg"/>
          </a>
        </figure>
        <figure>
          <a href="https://www.cnews.cz/unikla-trx40-deska-gigabyte-aorus-pro-amd-ryzen-threadripper-3000/galerie-178048-3">
            <img src="https://www.cnews.cz/wp-content/uploads/2019/11/Deska-platformy-AMD-TRX40-od-Gigabyte-Aorus-09.jpg"/>
          </a>
        </figure>
        <figure>
          <a href="https://www.cnews.cz/unikla-trx40-deska-gigabyte-aorus-pro-amd-ryzen-threadripper-3000/galerie-178048-4">
            <img src="https://www.cnews.cz/wp-content/uploads/2019/11/Deska-platformy-AMD-TRX40-od-Gigabyte-Aorus-08.jpg"/>
          </a>
        </figure>
      </slideshow>
      <p>
        <a href="https://www.cnews.cz/unikla-trx40-deska-gigabyte-aorus-pro-amd-ryzen-threadripper-3000/galerie-178048-1">VŠECHNY FOTOGRAFIE</a>
      </p>
      <p>Tato deska bude, snad i s nějakými dalšími (doufejme, že platforma TRX40 bude mít při uvedení na výběr větší množství desek, než co bylo při uvedení X399 a prvních Threadripperů), asi odhalena onoho 5. listopadu a 19. se příští měsíc i asi začne prodávat. Cena však pochopitelně ještě nikde nebyla řečená a levné takového základovky určitě nebudou.</p>
      <h4>Galerie: AMD Ryzen Threadripper</h4>
      <slideshow>
        <figure>
          <a href="https://www.cnews.cz/unikla-trx40-deska-gigabyte-aorus-pro-amd-ryzen-threadripper-3000/galerie-176574-1">
            <img src="https://www.cnews.cz/wp-content/uploads/2018/08/amd-ryzen-threadripper-2990wx-procesor-detail-1600.jpg"/>
          </a>
        </figure>
        <figure>
          <a href="https://www.cnews.cz/unikla-trx40-deska-gigabyte-aorus-pro-amd-ryzen-threadripper-3000/galerie-176574-2">
            <img src="https://www.cnews.cz/wp-content/uploads/2018/08/amd-ryzen-threadripper-2000-pouzdro-tr4-1600.png"/>
          </a>
        </figure>
        <figure>
          <a href="https://www.cnews.cz/unikla-trx40-deska-gigabyte-aorus-pro-amd-ryzen-threadripper-3000/galerie-176574-3">
            <img src="https://www.cnews.cz/wp-content/uploads/2018/06/amd-ryzen-threadripper-2000-vladsavov-theverge-computex2018.jpg"/>
          </a>
        </figure>
        <figure>
          <a href="https://www.cnews.cz/unikla-trx40-deska-gigabyte-aorus-pro-amd-ryzen-threadripper-3000/galerie-176574-4">
            <img src="https://www.cnews.cz/wp-content/uploads/2017/08/AMD-Ryzen-Threadripper-foto-PC-Perspctive.jpg"/>
          </a>
        </figure>
      </slideshow>
      <p>
        <a href="https://www.cnews.cz/unikla-trx40-deska-gigabyte-aorus-pro-amd-ryzen-threadripper-3000/galerie-176574-1">VŠECHNY FOTOGRAFIE</a>
      </p>
      <related>
        <h4>SOUVISEJÍCÍ ČLÁNKY</h4>
        <a href="https://www.cnews.cz/amd-athlon-3000g-dvoujadro-apu-picasso-unik-parametry"/>
        <a href="https://www.cnews.cz/amd-ryzen-threadripper-3000-datum-odhaleni-odlozeno-7-listopad/"/>
        <a href="https://www.cnews.cz/7nm-mobilni-ryzen-apu-renoir-vydani-zacatek-2020-sefka-amd/"/>
        <a href="https://www.cnews.cz/amd-financni-vysledky-q3-2019-nejlepsi-trzby-od-roku-2005"/>
        <a href="https://www.cnews.cz/msi-biosy-pro-am4-desky-agesa-1004-patch-b-opravy-rychlejsi-boost"/>
      </related>
    </article>
  </body>
</html>