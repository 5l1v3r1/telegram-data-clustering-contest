<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/tech/story/196205/pos-to-twitter-syndeetai-me-tin-monaxia"/>
    <meta property="og:site_name" content="CNN.gr"/>
    <meta property="article:published_time" content="2019-11-04T15:09:26+00:00"/>
    <meta property="og:title" content="Πώς το Twitter συνδέεται με την μοναξιά"/>
    <meta property="og:description" content="Ερευνητές βρήκαν ότι οι χρήστες του Twitter που ανεβάζουν tweets σχετικά με τη μοναξιά είναι πιθανότερο να κάνουν και δημοσιεύσεις σχετικά με ανησυχίες για..."/>
  </head>
  <body>
    <article>
      <h1>Πώς το Twitter συνδέεται με την μοναξιά</h1>
      <h2>Ερευνητές βρήκαν ότι οι χρήστες του Twitter που ανεβάζουν tweets σχετικά με τη μοναξιά είναι πιθανότερο να κάνουν και δημοσιεύσεις σχετικά με ανησυχίες για την ψυχική τους υγεία και ευεξία, την αϋπνία, προβλήματα σχέσεων και χρήση ουσιών.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 17:09 , 04 November 2019</p>
      <p>Με αυτό τον τρόπο είναι ευκολότερο να<b> εντοπιστούν οι χρήστες που έχουν προβλήματα </b>και να τους προσφερθεί <b>στήριξη</b>, ακόμα και αν αυτοί δεν παραδέχονται ρητά ότι αισθάνονται μόνοι.</p>
      <p>Η συγκεκριμένη μελέτη, που δημοσιεύτηκε στην επιστημονική επιθεώρηση "BMJ Open", χρησιμοποίησε μοντέλα ανάλυσης λόγου προκειμένου να διερευνήσει τη σχέση των δημοσιεύσεων στο twitter και της μοναξιάς.</p>
      <blockquote>«Η μοναξιά μπορεί να είναι ένας 'αργός δολοφόνος' καθώς ορισμένα από τα ιατρικά προβλήματα που συνδέονται με αυτήν μπορεί να χρειάζονται δεκαετίες για να εκδηλωθούν», είπε ο επικεφαλής συντάκτης της μελέτης Σάραθ Σάντρα Γκουντούκου, ερευνητής του Ιατρικού Κέντρου Ψηφιακής Υγείας του Πανεπιστημίου της Πενσιλβάνια.</blockquote>
      <p>«Αν καταφέρουμε να εντοπίσουμε τα μοναχικά άτομα και επέμβουμε πριν ξεκινήσουν να εμφανίζονται τα ιατρικά προβλήματα, έ<b>χουμε μια πιθανότητα να βοηθήσουμε αυτούς τους ανθρώπους πολύ νωρίτερα στη ζωή τους</b> και αυτό είναι κάτι που μπορεί να ισχυροποιήσει τους ίδιους και να έχει μακροπρόθεσμα οφέλη στην δημόσια υγεία», συνέχισε ο ίδιος.</p>
      <p><b>Η μοναξιά υπολογίζεται ότι επηρεάζει περίπου έναν στους πέντε ενήλικες στις ΗΠΑ.</b> Επίσης έχει θέσει σε κατάσταση κρίσης τη δημόσια υγεία επειδή η μοναξιά έχει συνδεθεί με άλλες ιατρικές καταστάσεις όπως η κατάθλιψη, η άνοια, οι καρδιαγγειακές ασθένειες κ.ά.</p>
      <p>Με τον προσδιορισμό των τυπικών θεμάτων και γλωσσικών σημείων που δημοσιεύουν οι χρήστες των μέσων κοινωνικής δικτύωσης που είναι μοναχικοί, η ερευνητική ομάδα αποκάλυψε ορισμένα στοιχεία, που είναι αναγκαία για την κατασκευή ενός συστήματος πρόβλεψης της μοναξιάς.</p>
      <p>«Τα μέσα κοινωνικής δικτύωσης μπορεί να επιτρέψουν στους ερευνητές και τους κλινικούς να μετρήσουν με παθητικό τρόπο τη μοναξιά στο πέρασμα του χρόνου», είπε μια από τους συντάκτες της μελέτης, η Ρασέλ Σέιντερ, ερευνήτρια στο Ιατρικό Κέντρο Ψηφιακής Υγείας.</p>
      <p>Οι μελετητές<b> επικεντρώθηκαν στους χρήστες του Twitter στην Πενσιλβάνια,</b> που είχαν προσβάσιμους - δημόσιους λογαριασμούς. Υπολογίστηκε ότι 6.202 άτομα περιέλαβαν τις λέξεις μονός ή μοναχικός πάνω από πέντε φορές στην περίοδο 2012 - 2016. Οι ερευνητές συνέκριναν τους χρήστες αυτούς που <b>θεωρήθηκαν «μοναχικοί» με εκείνους που δεν είχαν χρησιμοποιήσει αντίστοιχες λέξεις</b> και φάνηκε ότι οι πρώτοι δημοσίευαν διπλά συγκριτικά με τους μη-μοναχικούς και ακόμα περισσότερο κατά τη διάρκεια της νύχτας.</p>
      <p>Μετά τη χρήση ποικίλων αναλυτικών γλωσσικών μοντέλων, οι χρήστες που δημοσίευαν περισσότερο για τη μοναξιά παρουσίαζαν επίσης πιο υψηλή συσχέτιση με τον θυμό την κατάθλιψη και το άγχος συγκριτικά με τους μη μοναχικούς. Επίσης, οι μοναχικοί χρήστες δημοσίευαν περισσότερο σχετικά με προβλήματα στις κοινωνικές σχέσεις, με χρήση ουσιών και με θέματα σχετικά με τη διαχείριση των συναισθημάτων. Αντίθετα, οι μη μοναχικοί χρήστες φάνηκε ότι ήταν πιθανότερο να πάρουν μέρος σε συζητήσεις και να δημοσιεύσουν τα ονόματα φίλων τους.</p>
      <p>«Στο Twitter βρήκαμε ότι οι μοναχικοί χρήστες εκφράζουν μια ανάγκη για κοινωνική υποστήριξη και φαίνεται ότι η χρήση υβριστικών λέξεων και θυμού είναι μια ένδειξη ότι δεν αισθάνονται πληρότητα», είπε ο Γκουντούκου.</p>
      <p>Στο μέλλον οι ερευνητές ελπίζουν να δημιουργήσουν μια καλύτερη μέτρηση των διαφορετικών διαστάσεων της μοναχικότητας που εκφράζουν οι χρήστες των μέσων κοινωνικής δικτύωσης.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/kosmos/story/196280/me-sima-to-moystaki-to-kinima-movember-kai-o-agonas-kata-ton-andrikon-astheneion">Με σήμα το… μουστάκι: Το κίνημα Movember και ο αγώνας κατά των ανδρικών ασθενειών</a>
        </li>
        <li>
          <a href="https://www.cnn.gr/news/ellada/story/196240/oi-metarrythmiseis-stin-ygeia-prepei-na-oloklirothoyn-xthes-to-neo-vivlio-toy-kathigiti-g-kyriopoyloy">Οι μεταρρυθμίσεις στην υγεία, πρέπει να ολοκληρωθούν… χθες: Το νέο βιβλίο του καθηγητή Γ.Κυριόπουλου</a>
        </li>
        <li>
          <a href="https://www.cnn.gr/tech/story/196161/h-microsoft-stin-iaponia-dokimase-tin-tetraimeri-ergasia">Το θαρραλέο πείραμα της Microsoft στην Ιαπωνία: 4ήμερη εργασία για έναν μήνα - Ποια τα αποτελέσματα</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/623/twitter">TWITTER</a>
        </li>
        <li>
          <a href="https://www.cnn.gr/eidhseis/tag/11047/monaxia">ΜΟΝΑΞΙΑ</a>
        </li>
        <li>
          <a href="https://www.cnn.gr/eidhseis/tag/658/ereyna">ΕΡΕΥΝΑ</a>
        </li>
        <li>
          <a href="https://www.cnn.gr/eidhseis/tag/6114/psyxologia">ΨΥΧΟΛΟΓΙΑ</a>
        </li>
        <li>
          <a href="https://www.cnn.gr/eidhseis/tag/957/ygeia">ΥΓΕΙΑ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/05/196307/snapshot/2742549.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/04/196259/snapshot/2732587.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/05/196263/snapshot/2463934.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/05/196293/snapshot/2360755.jpg"/>
      </figure>
    </article>
  </body>
</html>