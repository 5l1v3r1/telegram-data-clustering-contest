<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/595674/eklegetai-o-diadoxos-tou-tzon-mperkoou-sti-vouli-ton-koinotiton"/>
    <meta property="og:site_name" content="SIGMALIVE"/>
    <meta property="article:published_time" content="2019-11-04T15:36:00+00:00"/>
    <meta property="og:title" content="Εκλέγεται ο διάδοχος του Τζον Μπέρκοου στη Βουλή των Κοινοτήτων"/>
    <meta property="og:description" content="Εκλέγεται σήμερα Δευτέρα (4/11) ο διάδοχος του Τζον Μπέρκοου στην προεδρία της Βουλής των Κοινοτήτων.   Επτά Βρετανοί βουλευτές έχουν θέσει..."/>
  </head>
  <body>
    <article>
      <h1>Εκλέγεται ο διάδοχος του Τζον Μπέρκοου στη Βουλή των Κοινοτήτων</h1>
      <address><time datetime="2019-11-04T15:36:00+00:00">04 Nov 2019, 15:36</time> by <a rel="author">SigmaLive</a></address>
      <p>Εκλέγεται σήμερα Δευτέρα (4/11) ο διάδοχος του Τζον Μπέρκοου στην προεδρία της Βουλής των Κοινοτήτων.</p>
      <p>Επτά Βρετανοί βουλευτές έχουν θέσει υποψηφιότητα για να αντικαταστήσουν τον επί δεκαετία πρόεδρο της Βουλής των Κοινοτήτων, Τζον Μπέρκοου, στη σημερινή κοινοβουλευτική διαδικασία.</p>
      <p>Ο κ. Μπέρκοου άφησε τη θέση του την περασμένη Πέμπτη, ημέρα που επρόκειτο να υλοποιηθεί το Brexit πριν από τη νέα αναβολή, όπως είχε προαναγγείλει. Επίσης παραιτήθηκε της έδρας του στην περιφέρεια του Μπάκιγχαμ.</p>
      <p>Το απόγευμα οι επτά υποψήφιοι θα απευθυνθούν με σύντομες ομιλίες στην ολομέλεια, πριν οι βουλευτές αρχίσουν να ψηφίζουν σε διαδοχικούς γύρους, μέχρι κάποιος από τους υποψήφιους να συγκεντρώσει πάνω από το 50% των ψήφων και με τον τελευταίο κάθε γύρου να αποκλείεται.</p>
      <p>Τη διαδικασία, απόντος προέδρου, θα συντονίζει ο αρχαιότερος βουλευτής, ο λεγόμενος «πατέρας της Βουλής», Κεν Κλαρκ.</p>
      <p>Επικρατέστερος νέος πρόεδρος του σώματος θεωρείται ότι είναι ο μέχρι τώρα αντιπρόεδρος σερ Λίντσεϊ Χόιλ, ο οποίος αν και προέρχεται από το Εργατικό Κόμμα έχει συμπάθειες σε όλα τα κόμματα.</p>
      <p>Σοβαρή υποψηφιότητα θέτουν επίσης η αρχαιότερη γυναίκα βουλευτής και πρώην υπουργός Χάριετ Χάρμαν, επίσης από τους Εργατικούς και η επίσης αντιπρόεδρος Έλεανορ Λανγκ των Συντηρητικών.</p>
    </article>
  </body>
</html>