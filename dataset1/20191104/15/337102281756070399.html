<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%B3%D8%AE%D9%86%DA%AF%D9%88%DB%8C-%D8%AF%D9%88%D9%84%D8%AA-%D8%A7%DB%8C%D8%B1%D8%A7%D9%86-%D8%AA%D8%A7%D8%A6%DB%8C%D8%AF-%DA%A9%D8%B1%D8%AF-%D8%AD%D8%B3%D9%86-%D8%B1%D9%88%D8%AD%D8%A7%D9%86%DB%8C-%D8%A8%D9%87-%D8%B3%D8%B1%D8%A7%D9%86-%D8%B9%D8%B1%D8%A8%D8%B3%D8%AA%D8%A7%D9%86-%D8%B3%D8%B9%D9%88%D8%AF%DB%8C-%D9%88-%D8%A8%D8%AD%D8%B1%DB%8C%D9%86-%D9%86%D8%A7%D9%85%D9%87-%D9%86%D9%88%D8%B4%D8%AA%D9%87-%D8%A7%D8%B3%D8%AA-20191104/%D8%B3%DB%8C%D8%A7%D8%B3%D8%AA"/>
    <meta property="og:site_name" content="RFI"/>
    <meta property="article:published_time" content="2019-11-04T15:36:00+00:00"/>
    <meta property="og:title" content="سخنگوی دولت ایران تائید کرد: حسن روحانی به سران عربستان سعودی و بحرین نامه نوشته است"/>
    <meta property="og:description" content="علی ربیعی، سخنگوی دولت جمهوری اسلامی ایران، می‌گوید حسن روحانی رئیس جمهوری برای سران کشورهای حوزه خلیج فارس نامه‌هایی ارسال کرده است. علی ربیعی، در نشست خبری روز دوشنبه ۱۳ آبان، با بیان اینکه این نامه‌ها خطاب به سران عربستان سعودی و بحرین نگاشته شده،..."/>
  </head>
  <body>
    <article>
      <h1>سخنگوی دولت ایران تائید کرد: حسن روحانی به سران عربستان سعودی و بحرین نامه نوشته است</h1>
      <address>
        <time datetime="2019-11-04T15:36:00+00:00">04 Nov 2019, 15:36</time>
      </address>
      <p>
        <b>علی ربیعی، سخنگوی دولت جمهوری اسلامی ایران، می‌گوید حسن روحانی رئیس جمهوری برای سران کشورهای حوزه خلیج فارس نامه‌هایی ارسال کرده است. علی ربیعی، در نشست خبری روز دوشنبه ۱۳ آبان، با بیان اینکه این نامه‌ها خطاب به سران عربستان سعودی و بحرین نگاشته شده، تایید کرد: أساس این نامه‌ها، امنیت و صلح و ثبات در منطقه بوده است.</b>
      </p>
      <p>علی ربیعی، در نشست خبری روز دوشنبه دولت، با تائید ارسال نامه‌هایی از سوی رییس‌جمهوری ایران خطاب به سران منطقه، گفت: "دولت همواره تاکید داشته که به دنبال صلح و ثبات در منطقه است. همین رویکرد جان مایه نگارش نامه به پادشاهان دو کشور عربستان (سعودی) و بحرین بود".</p>
      <p>سخنگوی دولت ایران با بیان اینکه برای "صلح در منطقه به همکاری دست‌جمعی نیاز داریم"، افزود: اگر منافع آمریکا ایجاب کند، ناگهان یک گروه کوچک کُرد را به حال خود رها می‌کند. آمریکا اگر منافعش تامین نشود منطقه را ترک خواهد کرد.</p>
      <p>علی ربیعی، با اشاره به ظرفیت‌های ایران در منطقه خاورمیانه، تاکید کرد: ایران دارای منافع زیادی در منطقه است و بازار کشورهای منطقه، بازاری است که می‌تواند اقتصاد مردم منطقه را پویا و فعال کند.</p>
      <p>سخنگوی دولت درباره تحولات در عراق هم گفت: عراق از جنبه‌های مختلف برای ایران حایز اهمیت بوده چرا که سرنوشت هر دو کشور به هم مرتبط است.</p>
      <p>آقای ربیعی مدعی شد: شواهد و اطلاعات موجود نشان می دهد، آمریکایی‌ها در پی عملیات روانی هستند تا به مردم عراق نشانه‌های غلط بدهند.</p>
      <p>علی ربیعی، همزمان با چهلمین سالگرد به گروگان گرفتن دیپلمات‌های آمریکایی در ایران، با یادآوری از سرگیری تحریم‌‌های واشنگتن در سیزدهم آبان ۹۶، گفت: تحریم‌‌ها کاپیتولاسیون مدرن و جدید است و دولت آمریکا به خود اجازه می‌دهد قوانین بین‌‌المللی را زیر پا بگذارد و بدترین جنایات راعلیه ملت‌ها بدون بیم از پیگرد بین‌المللی مرتکب شود.</p>
      <p>به گفته علی ربیعی، "در تورم ناشی از فشار تحریم و کنده شدن پول نفت از قیمت ارز لازم است به عنوان دفاع از دولت بگویم اگر هر کس دیگری در این موقعیت قرار داشت حتما وضع بدتر از این بود.</p>
    </article>
  </body>
</html>