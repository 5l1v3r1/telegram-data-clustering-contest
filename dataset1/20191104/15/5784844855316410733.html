<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racunalniske-novice.com/novice/dogodki-in-obvestila/nokia-najela-350-inzenirjev-ki-naj-bi-pospesili-razvoj-5g-tehnologije.html?RSSf7a0e1bdb06419dbcc58aea76a9672c8"/>
    <meta property="og:site_name" content="Računalniške novice"/>
    <meta property="article:published_time" content="2019-11-04T15:00:00+00:00"/>
    <meta property="og:title" content="Nokia najela 350 inženirjev, ki naj bi pospešili razvoj 5G tehnologije"/>
    <meta property="og:description" content="Pri največjem rivalu švedskega Ericssona in kitajskega Huaweija so sporočili, da so zaradi investicij v raziskave in razvoj zmanjšali dobiček letošnjega in prihodnjega leta. Invest"/>
  </head>
  <body>
    <article>
      <h1>Nokia najela 350 inženirjev, ki naj bi pospešili razvoj 5G tehnologije</h1>
      <address>
        <time datetime="2019-11-04T15:00:00+00:00">04 Nov 2019, 15:00</time>
      </address>
      <p>
        <b>Proizvajalec telekomunikacijske opreme Nokia je letos samo na Finskem zaposlil več kot 350 inženirjev, ki razvijajo tehnologijo 5G, so povedali v tem visokotehnološkem podjetju.</b>
      </p>
      <p>Pri največjem rivalu švedskega Ericssona in kitajskega Huaweija so sporočili, da so zaradi investicij v raziskave in razvoj zmanjšali dobiček letošnjega in prihodnjega leta. Investicije se dotikajo predvsem napredne 5G opreme za poslovno omrežje. </p>
      <p>Za omenjeno skrbi več kot 350 inženirjev, od katerih jih samo 240 bdi nad razvojem mobilnega omrežja, velik delež pa nad razvojem t.i. sistema SoC, omrežja s čipi v integrirani shemi ključnih elementov za opremo 5G.</p>
      <p><b>Tommi Uitto</b>, vodja razvoja omrežja, je potrdil, da so najeli več strokovnjakov za omenjena področja dela v različnih mestih po Finskem. Izjavo so kasneje povzeli številni mediji po Evropi in svetu.</p>
      <p>Signali o razvojni naravnanosti Nokie bodo bržkone dober znak za slabe rezultate, ki jih je podjetje poželo na borzi po objavi letnih rezultatov poslovanja podjetja. Delnice omenjenega tehnološkega podjetja so prejšnji teden izgubile približno 21 % ravno zaradi objave podatkov o zmanjšanem dobičku. </p>
    </article>
  </body>
</html>