<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/04/bogdan_dlya_byttya_vse_shcho_varto_znaty_pro_skandaly_za_uchasti_ochilnyka_ofisu_1683247"/>
    <meta property="og:site_name" content="ZIK.UA"/>
    <meta property="article:published_time" content="2019-11-04T15:00:00+00:00"/>
    <meta property="og:title" content="Богдан для биття: Все, що варто знати про скандали за участю очільника Офісу президента"/>
    <meta property="og:description" content="У команді голови держави розгорівся черговий скандал. Джерела повідомляють, що побилися два друга Володимира Зеленського - очільник Офісу президента Андрій Богдан та глава Служби безпеки України Іван Баканов. Приводом стало призначення Головного слідчого управління СБУ. І хоча офіційно інцидент не підтвердили ні його учасники, ні ті, хто за цим спостерігав, як то кажуть, диму без вогню не буває."/>
  </head>
  <body>
    <article>
      <h1>Богдан для биття: Все, що варто знати про скандали за участю очільника Офісу президента</h1>
      <address>
        <time datetime="2019-11-04T15:00:00+00:00">04 Nov 2019, 15:00</time>
      </address>
      <p>
        <b>У команді голови держави розгорівся черговий скандал. Джерела повідомляють, що побилися два друга Володимира Зеленського - очільник Офісу президента Андрій Богдан та глава Служби безпеки України Іван Баканов. Приводом стало призначення Головного слідчого управління СБУ. І хоча офіційно інцидент не підтвердили ні його учасники, ні ті, хто за цим спостерігав, як то кажуть, диму без вогню не буває.</b>
      </p>
      <p>Розповідаємо детальніше про все, що відомо з приводу бійки Богдана та Баканова.</p>
      <p>
        <b>Що сталося в Офісі президента</b>
      </p>
      <p>На вихідних журналіст Станіслав Речинський розмістив допис у <a href="https://www.facebook.com/Stanislav.Rechynskyy/posts/10220138147347920">Facebook</a>, де стверджував, що в середу, 30 жовтня, Баканов і Богдан побилися на Банковій, і що з того часу Богдан не виходив на роботу. Журналіст також стверджував, що "Богдану вибили зуб".</p>
      <p>За його даними, конфлікт стався через різні кандидатури на посаду Головного слідчого управління СБУ, які підтримували Богдан і Баканов.</p>
      <p>Низка ЗМІ опублікувала цю інформацію з посиланням на Речинського.</p>
      <p>Про ймовірну бійку розповіла і журналістка Соня Кошкіна. "Фактаж увесь підтверджую – перевірила. Оцінки та акценти в мене дещо інші, але поки лишу при собі – зараз важливий саме фактаж", – написала вона в мережі <a href="https://www.facebook.com/sonya.koshkina">Facebook</a>, посилаючись на допис Станіслава Речинського.</p>
      <p>Так, Баканов на прохання журналіста "<a href="https://www.pravda.com.ua/news/2019/11/3/7230848/">Української правди</a>" прокоментувати інформацію про бійку написав "Дуже смішно" і багато смайликів. Інший співрозмовник в Офісі президента повідомив, що не знає про таку сварку, але "зуб дає", що Богдану зуб не вибивали.</p>
      <p>
        <b>Реакція на інформацію про ймовірну бійку</b>
      </p>
      <p>Керівник Офісу президента на сторінці в <a href="https://www.facebook.com/photo.php?fbid=3178148748925739&amp;set=a.353761694697806&amp;type=3&amp;theater">Facebook</a> опублікував допис – реакцію на оприлюднену інформацію про бійку.</p>
      <p>"Баканов, не трапляйся на моєму шляху !!!! Наступного разу вип'ю всю кров)))) Будеш кішкам хвости крутити !!!" - написав він.</p>
      <figure>
        <img src="https://zik.ua/gallery/photo/1/5/1547_1486333329.png"/>
        <figcaption>Facebook Андрія Богдана</figcaption>
      </figure>
      <p>Пізніше Богдан опублікував на своїй сторінці <a href="https://zik.ua/news/2019/11/04/glava_ofisu_zelenskogo_vyklav_svoyu_fotografiyu_z_vybytymy_zubamy_i_1682853">фото з вибитими зубами та синцями</a>.</p>
      <figure>
        <img src="https://zik.ua/gallery/photo/f/o/foto1_1967092708.jpg"/>
        <figcaption>Фото: ФБ-сторінка Андрія Богдана</figcaption>
      </figure>
      <p>Під фотографією користувачі хвалили почуття гумору Богдана, ділилися порадами і критикували крок як такий, що впливає на сприйняття України на міжнародній арені.</p>
      <p>В Офісі президента інформацію спростували. Відповідний допис розмістив на сторінці в <a href="https://www.facebook.com/kirill.timoshenko/posts/2654893001221134">Facebook</a> заступник голови Офісу президента Кирило Тимошенко.</p>
      <p>"Ми спростовуємо цю інформацію, хоча особливого спростування вона не потребує, бо є вигаданою від початку і до кінця.</p>
      <p>В черговий раз надбанням громадськості став фейк, що не базується на жодному джерелі, яке заслуговувало би хоч на якусь довіру. Шкода, що на нього ведуться серйозні видання, яким довіряють люди", - написав чиновник.</p>
      <p>А поки чиновники обмінюються дотепними і не дуже жартами, журналісти намагаються з’ясувати, що ж сталося з керівником Офісу президента. Так, "<a href="https://strana.ua/news/231466-bohdan-so-slichnoj-proveli-tri-nochi-v-italii-foto-otelja.html">Страна</a>" повідомила, що Богдан у четвер вирушив на <a href="https://zik.ua/news/2019/11/03/ozero_v_italii_i_shykarnyy_spa_zmi_diznalysya_kudy_znyk_z_kyieva_andriy_1682797">відпочинок до Італії</a>. За інформацією видання, глава Офісу президента вибрав для відпочинку 5-зірковий готель Grand Hotel Fasano на узбережжі озера. Три ночі в цьому готелі на двох дорослих коштують 20 000 гривень, якщо купувати стандартний номер. За такий же номер, але з видом на озеро доведеться доплатити ще 8 тисяч. Номери класу делюкс в цьому готелі коштують понад 40 тисяч за ті ж три ночі.</p>
      <p>В Україну Андрій Богдан повернувся, за інформацією ЗМІ, в неділю увечері. Фото з цього готелю опублікувала в Інстаграмі дівчина Богдана – Анастасія Слічна.</p>
      <figure>
        <img src="https://zik.ua/gallery/photo/2/5/254.jpg"/>
        <figcaption>Фото дівчини Богдана – Анастасії Слічної</figcaption>
      </figure>
      <p>Соціальні мережі відреагували на ймовірну бійку жартами. <a href="https://zik.ua/news/2019/11/04/zyavylasya_kumedna_fotozhaba_na_biyku_bogdana_z_bakanovym_1682837">Відповідна фотожаба</a> з’явилася в Telegram-каналі "AllГолобуцький".</p>
      <p>Для фотожаби використані образи Шерлока Холмса і доктора Ватсона з популярної радянської серії фільмів. "Шерлоку, а через що побилися Баканов і Богдан?" – запитує Ватсон у Холмса.</p>
      <p>"Елементарно, Ватсон: через дівок Яременка", – відповідає йому знаменитий детектив.</p>
      <figure>
        <img src="https://zik.ua/gallery/photo/f/o/foto1_1288817899.jpg"/>
        <figcaption>Фото: AllГолобуцький</figcaption>
      </figure>
      <p>
        <b>Всі проти Богдана</b>
      </p>
      <p>Скандал з бійкою – не перший, різного роду чутки щодо Андрія Богдана з’являлися і раніше.</p>
      <p>Приміром, у серпні з’явилась інформація про <a href="https://zik.ua/news/2019/08/01/glava_ofisu_prezydenta_bogdan_podav_u_vidstavku__zmi_1617801">ймовірну відставку Богдана</a>. Про це повідомило видання "<a href="https://thebabel.com.ua/news/33801-glava-ofisu-prezidenta-bogdan-napisav-zayavu-pro-vidstavku">theБабель</a>" з посиланням на власні джерела в Офісі президента.</p>
      <p>"Заяву подано президенту в четвер", - повідомив співрозмовник агентства.</p>
      <figure>
        <img src="https://zik.ua/gallery/photo/1/5/1547_2000076409.jpg"/>
        <figcaption>Ймовірна заява Андрія Богдана на звільнення з посади</figcaption>
      </figure>
      <p>За інформацією джерел, імовірна відставка була <a href="https://zik.ua/news/2019/08/01/vidstavka_bogdana_bula_umovoyu_zustrichi_trampa_iz_zelenskym__zmi_1617827">вимогою американської сторони</a> для зустрічі президента Володимира Зеленського із його колегою Дональдом Трампом.</p>
      <p>"За словами джерела, напередодні виборів адміністрація Трампа не хотіла зустрічатися із Зеленським, бо його пов’язують із Коломойським", – повідомили в <a href="https://news.liga.net/politics/news/bogdan-napisal-zayavlenie-ob-otstavke---smi">Liga.net</a> з посиланням на "Інтерфакс-Україна". Пізніше на "<a href="https://interfax.com.ua/news/general/605062.html">Інтерфакс-Україна</a>" анулювали новину та вибачилися перед читачами.</p>
      <p>Президент України Володимир Зеленський підтвердив інформацію про наявність заяви на звільнення від Андрія Богдана. Такі заяви писали всі "ключові люди" з його команди.</p>
      <p>Черговий скандал стався після <a href="https://zik.ua/news/2019/08/25/bogdan_proviv_den_nezalezhnosti_ukrainy_na_vesilli_dovbenka_v_sentrope__1633837">поїздки Андрія Богдана до Сен-Тропе</a> на весілля. Святкування відбувалося в День незалежності України. Виникли питання у громадськості і щодо <a href="https://zik.ua/news/2019/10/07/bogdan_na_vidpochynku_golova_ofisu_prezydenta_razom_z_druzyamy_poihav_u_1662293">відпочинку Богдана у Туреччині</a>.</p>
      <p>Проте у Державному управлінні справами повідомили, що той за час роботи брав <a href="https://zik.ua/news/2019/10/24/v_derzhupravspravamy_rozpovily_shcho_bogdan_brav_vidpustku_na_pyat_dniv_za_1675371">відпустку на п'ять календарних днів</a> власним коштом.</p>
      <p>Експерти припускають, що <a href="https://zik.ua/news/2019/11/04/bogdan_akumulyuie_na_sobi_gniv_u_komandi_zelenskogo__reshmedilova_1682981">голова Офісу президента Андрій Богдан</a> грає роль "громовідводу" в команді президента України Володимира Зеленського. Зокрема політолог, аналітик Фонду громадської дипломатії Олександра Решмеділова зазначила, що такими новинами зміщуються акценти з більш значущих тем. Інформація про ймовірну бійку обійшла всі ЗМІ, хоча топовою новиною мало бути вечірнє засідання Кабміну і подання бюджету до Верховної Ради.</p>
      <related>
        <h4>читайте також</h4>
        <a href="https://zik.ua/news/2019/11/04/informatsiya_pro_biyku_bogdana_i_bakanova__tse_bilyy_shum_dlya_vidvolikannya_1683143"/>
        <a href="https://zik.ua/news/2019/11/04/bogdan_akumulyuie_na_sobi_gniv_u_komandi_zelenskogo__reshmedilova_1682981"/>
        <a href="https://zik.ua/news/2019/05/24/lyudy_kolomoyskogo_gnap_vidreaguvav_na_pershi_pryznachennya_zelenskogo_slovom_1578485"/>
        <a href="https://zik.ua/news/2019/05/22/pershi_pryznachennya_zelenskogo_hto_tsi_lyudy_1577483"/>
      </related>
    </article>
  </body>
</html>