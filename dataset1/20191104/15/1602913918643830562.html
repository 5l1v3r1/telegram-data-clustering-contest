<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/tudor-melescanu-psd-nu-a-condus-plenul-reunit-pentru-a-nu-exista-indoieli-privind-corectitudinea-votului-18539711"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-04T15:31:00+00:00"/>
    <meta property="og:title" content="Tudor Meleşcanu: PSD nu a condus plenul reunit pentru a nu exista îndoieli privind corectitudinea votului"/>
    <meta property="og:description" content="Teodor Meleşcanu a afirmat, luni, că nici el, nici Marcel Ciolacu nu au condus plenul reunit, pentru a nu exista îndoieli privind corectitudinea procesului de învestire. PSD a participat, însă, la numărarea voturilor, dând dovadă de seriozitate şi asigurându-se de legitimitatea votului în Parlament."/>
  </head>
  <body>
    <article>
      <h1>Tudor Meleşcanu: PSD nu a condus plenul reunit pentru a nu exista îndoieli privind corectitudinea votului</h1>
      <address>
        <time datetime="2019-11-04T15:31:00+00:00">04 Nov 2019, 15:31</time>
      </address>
      <p>Teodor Meleşcanu a afirmat, luni, că nici el, nici Marcel Ciolacu nu au condus plenul reunit, pentru a nu exista îndoieli privind corectitudinea procesului de învestire. PSD a participat, însă, la numărarea voturilor, dând dovadă de seriozitate şi asigurându-se de legitimitatea votului în Parlament.</p>
      <p>„Am dortit foarte mult ca toate procedurile să fie în regulă şi să nu fie nici cea mai mică urmă de îndoială în legătură cu corectitudinea votului de aici. Normal a fost să cedăm vicepreşedinţilor care să conducă şedinţa, să nu se pornească de la ideea că prin tot felul de atribuţii procedurale s-au putea împiedica dezvoltarea votului. Aşa că am făcut-o cu inima întreagă. Am participat la numărarea voturilor, am semnat procesul verbal şi acest gest dovedeşte seriozitatea cu care am abordat această problemă pentru a asigura legitimitatea votului în Parlament”, a spus Teodor Meleşcanu, după învestirea Guvernului Orban.</p>
      <p>Întrebat ce obstacole ar fi putut exista dacă şedinţa plenului reunit ar fi fost condusă de preşedinţii celor două Camere, Teodor Meleşcanu a răspuns: „Normal ar fi fost să fie cei în care toată lumea are încredere că nu există niciun fel de probleme procedurale care să poată să creeze obstacole. Prima este că numărul celor care erau în sală când s-a făcut apelul era mai mic decât cvorumul”.</p>
      <p>Executivul Orban a fost învestit, luni în plenul reunit al Parlamentulului, cu 240 de voturi „pentru” a anunţat Marilen Pirtea, la ieşirea din Birourile permanente reunite. Deputaţii şi senatorii au votat pentru validarea listei celor 16 miniştri, precum şi programul de guvernare al PNL.</p>
      <p>Noul Guvern a fost validat cu 240 de voturi „pentru” din partea deputaţilor şi senatorilor. Votul a fost unul secret, cu bile.</p>
      <p>Deşi PSD nu a fost la dezbaterile din plen şi nici nu a votat Guvernul Orban, social-democraţii au participat la numărarea voturilor în Birourile Permanente Reunite.</p>
    </article>
  </body>
</html>