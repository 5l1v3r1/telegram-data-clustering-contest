<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/intsidenti/katastrofi/razbra-se-prichinata-za-tragediyata-na-spirka-vv-varna_news707361.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-04T15:56:00+00:00"/>
    <meta property="og:title" content="Разбра се причината за трагедията на спирка във Варна"/>
    <meta property="og:description" content="Пробите за алкохол и наркотици на шофьора са отрицателни"/>
  </head>
  <body>
    <article>
      <h1>Разбра се причината за трагедията на спирка във Варна</h1>
      <h2>Пробите за алкохол и наркотици на шофьора са отрицателни</h2>
      <address>
        <time datetime="2019-11-04T15:56:00+00:00">04 Nov 2019, 15:56</time>
      </address>
      <p>https://blitz.bg/intsidenti/katastrofi/razbra-se-prichinata-za-tragediyata-na-spirka-vv-varna_news707361.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1572875531-spirka.jpg"/>
      </figure>
      <p><b>Шофьорът, причинил тежката катастрофа на спирка във Варна, е заспал зад волана след нощна смяна.</b><br/> <br/>Това е обяснил пред органите на реда след инцидента 21-годишният мъж, съобщи началникът на "Пътна полиция" при ОДМВР - Варна гл. инспектор Петко Камбуров по време на брифинг, цитиран от Радио "Фокус" - Варна.<br/> <br/>По думите му водачът, който е задържан за срок до 24 часа, има книжка от три години, но няма никакви нарушения на пътя до този момент. Пробите му за алкохол и наркотици са отрицателни.<br/> <br/>Гл. инсп. Камбуров добави, че тепърва ще се установяват причините за тежкото произшествие. Ще бъдат анализирани записи от видеокамери в района, както и от видеорегистратора в колата.<br/> <br/>До момента е установено, че автомобилът се е движел по бул. "Владислав Варненчик" в посока към Трета гимназия в лявата лента. От кръстовището с улица "Дрин" леката кола е започнала плавно да се отклонява в дясната лента, след това - в бус лентата, и накрая - по тротоарното пространство.<br/> <br/>Малко преди удара в автобусната спирка, джипиесът на автомобила е отчел скорост от 47 километра в час.<br/> <br/>Сред пострадалите има и жена на 51 години, която е леки контузии на лице. Тя е настанена в УМБАЛ "Св. Марина" в града за наблюдение.<br/> <br/>С опасност за живота остава едното от 14-годишните пострадали момичета. Без пряка опасност за живота, но в реанимация е другият ранен 27-годишен мъж.<br/> <br/>По думите на гл. инсп. Камбуров сигнал за инцидента е постъпил в 07.40 часа тази сутрин. На място веднага са изпратени екипи на Спешна помощ, "Пътна полиция" и Пожарната.<br/> <br/> <br/> </p>
    </article>
  </body>
</html>