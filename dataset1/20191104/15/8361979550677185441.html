<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/markets/proekt-kolomoyskogo-aktivisti-poboyuyutsya-shcho-v-karpatah-pochalasya-pidgotovka-do-budivnictva-kurortu-svidovec-50051514.html"/>
    <meta property="og:site_name" content="НВ"/>
    <meta property="article:published_time" content="2019-11-04T15:05:00+00:00"/>
    <meta property="og:title" content="Проект Коломойського. Активісти побоюються, що в Карпатах почалася підготовка до будівництва курорту Свидовець — NYT"/>
    <meta property="og:description" content="У Карпатах в районі гірського масиву Свидовець раптово почали розширювати труднопрохідну дорогу."/>
  </head>
  <body>
    <article>
      <h1>Проект Коломойського. Активісти побоюються, що в Карпатах почалася підготовка до будівництва курорту Свидовець — NYT</h1>
      <h2>У Карпатах в районі гірського масиву Свидовець раптово почали розширювати труднопрохідну дорогу.</h2>
      <address>
        <time datetime="2019-11-04T15:05:00+00:00">04 Nov 2019, 15:05</time>
      </address>
      <p>Активісти побоюються, що це пов’язано з будівництвом одного з найбільших в Європі гірськолижних курортів, пише <a href="https://www.nytimes.com/2019/11/03/world/europe/ukraine-kolomoisky-zelensky-ski-resort.html?fbclid=IwAR2MFEPxGYVHupeHbj8xkWSZ_UQEsFF0dw128hUcqcxxA0HjPwQfXVCA86c">New York Times</a>. Проект пов’язують з ТОВ Скорзонера, бенефіціарами якої є олігархи <a href="https://nv.ua/ukr/ukraine/politics/igor-kolomoyskiy-interv-yu-nv-novini-ukrajini-50030191.html">Ігор Коломойський</a> і Геннадій Боголюбов. Місцеві чиновники запевняють, що дорожні роботи в горах до курорту відношення не мають.</p>
      <p>Першим цей проект анонсував в 2016 році тодішній губернатор Закарпатської області Геннадій Москаль. Згідно з офіційними документами, саме Скорзонера розробляє детальний план гірськолижного комплексу, який передбачає будівництво 120 ресторанів і десятків готелів. У липні 2016 року представники компанії Коломойського в листі місцевим чиновникам писали про величезні масштаби і економічні переваги проекту Свидовець. У компанії запевняли, що зможуть реалізувати цей «видатний туристичний проект».</p>
      <p>Скорзонера володіє гірськолижним курортом Буковель. Їй переданий в концесію аеропорт Івано-Франківська.</p>
      <p>Коломойський не відповів на запити журналістів. Екс-кандидат в президенти від партії УКРОП Олександр Шевченко, який до обрання нардепом у 2014 році був директором ТОВ Скорзонера, заявив, що олігарх ніколи не цікавився будівництвом курорту в Свидовці. NYT пише, що Шевченко і зараз очолює Буковель. За його словами, інформація про причетність Коломойського до проекту Свидовець — «чутки» і «казки».</p>
      <p>Активісти зазначають, що комплекс зруйнує унікальну природу Карпат, а також завдасть шкоди річковій системі Чорної Тиси.</p>
      <p>Нинішній губернатор Закарпатської області Ігор Бондаренко каже, що розуміє побоювання активістів та екологів, але підкреслює, що регіон має гостру потребу в інвестиціях для фінансування розвитку і забезпечення робочих місць. В інтерв'ю <a href="https://www.ukrinform.ua/rubric-regions/2799853-igor-bondarenko-golova-zakarpatskoi-oda.html">Укрінформу</a> він заявляв, що проект буде реалізований. «Безумовно він буде, тому що це розвиток», — говорив губернатор.</p>
      <p>Прес-секретар президента Володимира Зеленського Юлія Мендель сказала журналістам, що доля цього проекту — не питання до президента.</p>
      <p>Нагадаємо, раніше повідомлялося, що проект передбачає будівництво комплексу на 28 тис. туристів з власним аеродромом. Туристів на гору будуть піднімати 23 підйомники. Планується облаштувати 230 км лижних трас. Швейцарський Фонд імені Бруно Мансера в червні представив в Києві аналітичний звіт, в якому йдеться про причетність до проекту ТОВ Скорзонера.</p>
      <p>Як зазначає <a href="https://www.radiosvoboda.org/a/svydovest-karpaty/30008256.html?fbclid=IwAR2RomyLlAjsqZDlHgNOWytW9iue4e6XLfFChCcxWyS74m9otxfKkJLnGYI">Радіо Свобода</a>, проти проекту виступають українські та міжнародні незалежні екологи та природоохоронні організації. Вони підкреслюють, що розпорядження на розробку проектної документації затверджено з порушеннями, будівництво комплексу порушить міжнародні природоохоронні угоди, курорт може зруйнувати екосистему Карпат. Проте багато жителів сіл, які розташовані поблизу, позитивно відгукуються про проект.</p>
      <p>Читайте також:</p>
      <ul>
        <li>
          <a href="https://nv.ua/ukr/biz/finance/mvf-proti-kolomoyskogo-fond-postaviv-umovi-zelenskomu-po-privatbanku-novini-ukrajini-50051530.html">Поки команда Зеленського не змусить Коломойського повернути гроші, нових траншів МВФ не буде — WSJ</a>
        </li>
      </ul>
    </article>
  </body>
</html>