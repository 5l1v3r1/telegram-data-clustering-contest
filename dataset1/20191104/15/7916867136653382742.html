<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134305-jose-manuelis-calderonas-baigia-krepsininko-karjera.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-04T15:46:00+00:00"/>
    <meta property="og:title" content="Jose Manuelis Calderonas baigia krepšininko karjerą"/>
    <meta property="og:description" content="Ispanijos krepšinio legenda Jose Manuelis Calderonas paskelbė apie karjeros pabaigą. 38-erių krepšininkas vasarą teigė apie karjeros pabaigą negalvojantis ir vis dar laukiantis NBA klubų pasiūlymų. Vis tik nesudominęs nė vienos komandos, ispanas pakabino sportbačius ant vinies. Tiesa, Calderonas nuo krepšinio neatitrūks, mat jis gavo pareigas NBA žaidėjų asociacijoje, kur užims šios organizacijos vadovės Michele Roberts specialiojo konsultanto pareigas. „Visada ..."/>
  </head>
  <body>
    <article>
      <h1>Jose Manuelis Calderonas baigia krepšininko karjerą</h1>
      <address>
        <time datetime="2019-11-04T15:46:00+00:00">04 Nov 2019, 15:46</time>
      </address>
      <p>Nuotr.: Fotodiena.lt/Ž.Gedvila</p>
      <figure>
        <a href="https://www.basketnews.lt/paveikslelis-125879-any1000x1000.jpg">
          <img src="https://www.basketnews.lt/paveikslelis-125879-any630x500.jpg"/>
        </a>
      </figure>
      <p>Nuotr. Fotodiena.lt/Ž.Gedvila</p>
      <p>Ispanijos krepšinio legenda <a href="https://www.basketnews.lt/zaidejai/617-jose-manuel-calderon.html">Jose Manuelis Calderonas</a> paskelbė apie karjeros pabaigą.</p>
      <p>38-erių krepšininkas vasarą teigė apie karjeros pabaigą negalvojantis ir vis dar laukiantis NBA klubų pasiūlymų. Vis tik nesudominęs nė vienos komandos, ispanas pakabino sportbačius ant vinies.</p>
      <p>Tiesa, Calderonas nuo krepšinio neatitrūks, mat jis gavo pareigas NBA žaidėjų asociacijoje, kur užims šios organizacijos vadovės Michele Roberts specialiojo konsultanto pareigas.</p>
      <p>„Visada jautriai reaguodavau į faktą, kad žaidėjų asociacijos ofisuose nėra žaidėjų. Tai žaidėjų asociacija. Skamba šiek tiek kvailai, jog jos veiklą reguliuoja advokatai ir žmonės su magistro laipsniais. Reguliariai bendrauju su žaidėjais, tačiau pačiame ofise turėti tokį žmogų bus itin puiku“, – sakė Roberts.</p>
      <p>„Niekada nesu dirbęs ofise. Palikau namus, kai man buvo 13, profesionalu tapau 17-os ir nuo tada žaidžiau krepšinį. Ofisui neturėjau laiko“, – sakė naujas pareigas gavęs Calderonas.</p>
      <p>1998-aisiais karjerą pradėjęs Calderonas didžiausius pasiekimus iškovojo su Ispanijos rinktine. Olimpinėse žaidynėse jis 2008-aisiais ir 2012-aisiais pasidabino sidabro medaliais, o 2016-aisiais – bronzos.</p>
      <p>Planetos pirmenybėse su savo šalies rinktine jis triumfavo 2006-aisiais. Tuo metu Europos čempionate 2011-aisiais iškovojo aukso medalį, 2003-aisiais ir 2007-aisiais – sidabro, o 2013-aisiais – bronzos.</p>
      <p>Klubiniame krepšinyje Calderonas kartu su tuometine Vitorijos „Tau Ceramica“ 2004-aisiais triumfavo Ispanijos karaliaus taurėje.</p>
      <p>NBA lygoje ispanas žaidė nuo 2005-ųjų, tačiau čempionu taip ir netapo. Paskutinį sezoną jis praleido Detroito „Pistons“ ekipoje.</p>
      <h3>
        <a href="https://www.basketnews.lt/zaidejai/617-jose-manuel-calderon.html">Jose Manuel Calderon</a>
      </h3>
      <figure>
        <img src="https://www.basketnews.lt/paveikslelis-179267-crop90x135.jpg"/>
      </figure>
      <ul>
        <li>Pozicija: PG</li>
        <li>Amžius: 38</li>
        <li>Ūgis: 191 cm</li>
        <li>Svoris: 96 kg</li>
        <li>Gimimo vieta: Badachosas, Ispanija</li>
      </ul>
    </article>
  </body>
</html>