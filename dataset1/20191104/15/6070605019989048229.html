<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/eleccionsgenerals2019-CayetanaAlvarezDeToledo-FelipVI-10N_0_2337966320.html"/>
    <meta property="og:site_name" content="Ara.cat"/>
    <meta property="article:published_time" content="2019-11-04T15:38:26+00:00"/>
    <meta property="og:title" content="Álvarez de Toledo, a Felip VI: &quot;No renunciï ni a un mil·límetre de Catalunya, vingui encara més&quot;"/>
    <meta property="og:description" content="La cap de llista del PP demana una &quot;nova interlocució entre la Corona i el constitucionalisme&quot;"/>
  </head>
  <body>
    <article>
      <h1>Álvarez de Toledo, a Felip VI: "No renunciï ni a un mil·límetre de Catalunya, vingui encara més"</h1>
      <h2>La cap de llista del PP demana una "nova interlocució entre la Corona i el constitucionalisme"</h2>
      <address>
        <time datetime="2019-11-04T15:38:26+00:00">04 Nov 2019, 15:38</time>
      </address>
      <p>El mes d'abril, el Círculo Ecuestre acollia la llavors flamant candidata del Partit Popular per Catalunya i escoltava, astorat, com Cayetana Álvarez de Toledo alliçonava l'elit catalana per no haver aturat el Procés a temps. Avui, quasi vuit mesos més tard, la societat ha tornat oferir casa seva per rebre una aspirant popular que, conscient del malestar que l'estratègia de l'autocrítica ha generat entre les files populars, ha recuperat un dels pilars de l'ideari del partit: la monarquia. </p>
      <p>"Amb la seva presència desafia la involució democràtica dels nacionalistes", ha proclamat la ponent a través de la <i>carta parlada</i> que aquest dilluns ha dirigit a Felip VI. Abrigada pels aplaudiments dels assistents, satisfets amb el discurs de la popular, com han demostrat amb els agraïments que li han expressat en acabar l'acte, Álvarez de Toledo ha lloat el paper que la Corona ha desenvolupat els últims anys respecte a l'independentisme i ha emplaçat el seu màxim representant a "venir més a Catalunya". "No renunciï ni a un mil·límetre de Catalunya, qualsevol renúncia suposaria un retrocés per a la llibertat", ha advertit la candidata. </p>
      <blockquote>"A Felip VI: No renunciï ni a un mil·límetre de Catalunya. Qualsevol renúncia suposaria un retrocés per a la llibertat" Cayetana Álvarez de Toledo Cap de llista del PP per Barcelona</blockquote>
      <p>Aprofitant la visita de la família reial a Barcelona per la celebració dels premis de la Fundació Princesa de Girona, Álvarez de Toledo ha onejat la bandera monàrquica per reconèixer el que, a parer seu, han estat mèrits borbònics i allunyar-se del to crític que ha exposat en els últims dies contra el seu partit. "El 3-O va tenir un impacte decisiu per a la història", ha considerat la cap de llista del PP per Barcelona, que ha qualificat el discurs de Felip VI el 3 d'octubre del 2017 –dos dies després del referèndum a Catalunya– com el "repte més important de la monarquia des del 1978".</p>
      <p>Així, Álvarez de Toledo ha celebrat que per primera vegada en quaranta anys una autoritat de l'Estat –la màxima, ha matisat– "aparqués la suau condescendència, prosa mimosa i paternalisme" per a dirigir-se als independentistes "com a adults". De fet, malgrat les crítiques que va aixecar el discurs de Felip VI després de l'1-O en un ampli sector de la societat catalana que superava els límits de l'independentisme, la cap de llista del PP per Barcelona ha reivindicat "l'arbitratge" del monarca per "garantir el compliment de les normes", en al·lusió a la Constitució. Una carta magna, ha recordat, "que vam votar tots, inclosos els nacionalistes".</p>
      <h3>Els valors republicans</h3>
      <blockquote>"Els independentistes el volen expulsar no per Borbó ni per suposadament anacrònic, sinó per defensar els valors de la modernitat: llibertat, igualtat, fraternitat" Cayetana Álvarez de Toledo Número 1 del PP per Barcelona al Congrés</blockquote>
      <p>Tot i haver aparcat l'autocrítica durant uns instants, Álvarez de Toledo no ha deixat d'insistir en el "desemparament dels constitucionalistes" a Catalunya i, per això, ha instat el cap de l'Estat a "impulsar una nova interlocució entre el constitucionalisme i la Corona". L'aspirant popular creu que serà la manera que Felip VI podrà conèixer de primera mà el "testimoni directe" d'aquells que, ha denunciat, "són menyspreats per les institucions autonòmiques".</p>
      <figure>
        <img src="https://www.ara.cat/2019/11/04/imatges/PP-Catalunya-Cayetana-Alvarez-Toledo233677657267084812651x366_2337976361_67124193_117x66.jpg"/>
      </figure>
      <p>
        <a href="https://www.ara.cat/politica/eleccionsgenerals-2019-10-pp-cayetanaalvarezdetoledo_0_2336766484.html">Álvarez de Toledo busca aixopluc en les velles guàrdies i antics membres de Cs</a>
      </p>
      <p>"La paraula diàleg és com la paraula pau: precioses per fora però perilloses per dins", ha advertit Álvarez de Toledo, que ha carregat contra la "bruta operació d'enginyeria" que, als seus ulls, apliquen els independentistes per expulsar la monarquia de Catalunya. "Ningú té el dret d'admissió ni molt menys el d'expulsió", ha indicat la candidata, que ha manifestat que el rebuig de l'independentisme cap a la monarquia "no és per borbònica o suposadament anacrònica", sinó perquè, parafrasejant els valors de la Revolució Francesa que van acabar amb la reialesa i van donar pas a la república, "promou els moderns valors de la llibertat, la igualtat i la fraternitat". "Ningú com vostè representa els valors republicans", ha etzibat al cap d'Estat.</p>
      <figure>
        <a href="https://www.ara.cat/2019/11/04/politica/Congres-Barcelona-Cayetana-Alvarez-VI_2337976359_67123919_1500x993.jpg">
          <img src="https://www.ara.cat/2019/11/04/politica/Congres-Barcelona-Cayetana-Alvarez-VI_2337976359_67123919_1500x993.jpg"/>
        </a>
        <figcaption>La candidata popular al Congrés per Barcelona, Cayetana Álvarez de Toledo, dirigeix una "carta parlada" a Felip VI / GERARD ARTIGAS / ACN</figcaption>
      </figure>
      <h3>Concentrar el vot "constitucionalista" al PP</h3>
      <p>"Esperem que el PP no torni a avorrir-la com ja va fer en el passat", ha demanat, preocupat, un dels assistents. I encara que Álvarez de Toledo ha intentat passar de puntetes sobre la crítica al seu partit, el resultat ha estat agredolç. "Demano a les persones que estudien posicions alternatives que reagrupin a les urnes allò que els polítics no hem sabut aplegar en les sigles", ha invocat la número 1 dels populars per Barcelona, en una clara al·lusió al fracassat intent d'aglutinar sota el paraigua d'Espanya Suma el poder de la dreta constitucionalista arreu de l'Estat.</p>
      <blockquote>"Hem après dels errors comesos i ara estem determinats. Ara sabem que, quan plantes cara, no passa res. Ells [els independentistes] retrocedeixen" Cayetana Álvarez de Toledo Candidata del PP per Barcelona al Congrés</blockquote>
      <p>Davant la derrota del projecte, la popular ha admès haver "après dels errors" i ha instat la ciutadania a "congregar el vot de la dreta constitucionalista en les sigles del PP". "Som els únics que podem començar a redreçar la situació", ha considerat Álvarez de Toledo, en sintonia amb les paraules de l'eurodiputada del PP, Dolors Montserrat, que ha cridat a "unir el vot" en la seva formació com a "antídot al nacionalisme".</p>
      <figure>
        <img src="https://www.ara.cat/2019/11/04/imatges/Casado-Madrid-Pastor-Isabel-Martinez-Almeida233797622667112616651x366_2337976360_67124115_117x66.jpg"/>
      </figure>
      <p>
        <a href="https://www.ara.cat/politica/eleccions-generals-2019-10-novembre-Casado-recupera-flirteig-moderats-PP_0_2337966226.html">Casado recupera la línia dura tot i el flirteig amb els moderats del PP</a>
      </p>
      <p>En qualsevol cas, el malestar que han generat les reprovacions de la cap de llista per Barcelona cap al seu partit en els últims quaranta anys és notori. El mateix dissabte, després que Álvarez de Toledo arreplegués l'expresident del partit Alejo Vidal-Quadras després de més de 15 anys, així com membres del nucli fundador de Ciutadans, en un acte en honor a la resistència a Catalunya, el regidor popular a l'Ajuntament de Badalona i exlíder de la formació Xavier García Albiol va afanyar-se a desmarcar-se de l'autocrítica. També va alçar la veu l'exministre de l'Interior Jorge Fernández Díaz, a qui no va agradar la presència de Vidal-Quadras, fundador de Vox, en un acte de la seva formació.</p>
      <p>"Alguns han tingut por, però d'altres han tingut molta cara", ha etzibat la fins ara portaveu del PP al Congrés de Diputats que, tanmateix, ha dit entendre els motius d'aquests sentiments entre els empresaris a Catalunya. "Cal revertir el replegament de l'Estat al territori", ha indicat Álvarez de Toledo, una acció que passa per donar als "demòcrates més presència, prestigi i poder". "Hi estem tots cridats, vostè el primer", ha avisat, referint-se a Felip VI. </p>
    </article>
  </body>
</html>