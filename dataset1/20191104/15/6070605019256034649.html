<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/cotxes-dispara-octubre-compensa-caiguda_0_2337966318.html"/>
    <meta property="og:site_name" content="Ara.cat"/>
    <meta property="article:published_time" content="2019-11-04T15:04:13+00:00"/>
    <meta property="og:title" content="La venda de cotxes es dispara a l'octubre però no compensa la caiguda anual"/>
    <meta property="og:description" content="Seat continua encapçalant el mercat tant a Catalunya com a Espanya"/>
  </head>
  <body>
    <article>
      <h1>La venda de cotxes es dispara a l'octubre però no compensa la caiguda anual</h1>
      <h2>Seat continua encapçalant el mercat tant a Catalunya com a Espanya</h2>
      <address>
        <time datetime="2019-11-04T15:04:13+00:00">04 Nov 2019, 15:04</time>
      </address>
      <p>La venda de cotxes es va disparar el mes d'octubre però, malgrat el creixement, no compensa la caiguda acumulada des del començament de l'any, segons les dades de matriculacions publicades aquest dilluns per les patronals del sector Anfac, Faconauto i Ganvam.</p>
      <p>El mes d'octubre a Catalunya es van matricular 14.721 turismes, una xifra un 5,3% superior al mateix mes de l'any passat. No obstant això, entre el gener i l'octubre s'han matriculat a Catalunya 145.682 turismes, amb un descens del 7% respecte al mateix període de l'any passat.</p>
      <p>A Espanya, a l'octubre es van matricular 93.961 unitats, una xifra que és un 6,3% superior al mateix mes de l'any passat; però el bon comportament de les vendes no permet remuntar en el període del gener a l'octubre, quan es van matricular 1.059.275 unitats, un 6,3% menys que el mateix període de l'any passat.</p>
      <p>El mercat mostra una forta debilitat en el sector dels compradors particulars, que entre el gener i el setembre han matriculat a tot l'Estat 553.488 turismes, una xifra un 12,4% inferior al mateix període de l'any passat. En el cas de les empreses de lloguer de cotxes, les compres també han baixat, però de manera més moderada, un 2,4%, fins a les 220.768 unitats. Només el canal d'empresa ha crescut, un lleuger 0,5%, fins a les 356.828 unitats.</p>
      <p>A Catalunya les vendes de cotxes de gasolina, però, continuen guanyant quota de mercat. Des del començament de l'any se n'han matriculat 98.773, un 3,29% més que el mateix període de l'any passat. En canvi, continua la caiguda de cotxes dièsel, amb 28.060 unitats, un 38,34% menys que el mateix període de l'any passat.</p>
      <p>També continua el creixement dels cotxes que utilitzen combustibles alternatius (elèctrics, híbrids i gas): entre el gener i el setembre se n'han venut a Catalunya 18.849 unitats, un 21,21% superior al mateix període de l'any passat.</p>
      <h3>Seat encapçala el mercat</h3>
      <p>Entre el gener i l'octubre, la firma més venuda a Espanya va ser Seat, amb 94.605 unitats, un 2,7% més, per davant de Peugeot, que va matricular 82.723 vehicles, un 0,1% menys. La marca següent va ser Volkswagen, que va vendre 78.840 automòbils, un 10,1% menys; Renault, amb 75.464 unitats, un 9,7% menys, i Opel, que va lliurar 61.891 cotxes, després de baixar un 10,6%. A Catalunya, Seat també encapçala el mercat, amb més de 15.500 cotxes venuts entre el gener i l'octubre.</p>
      <p>Entre gener i octubre, el Seat León va ser el model més venut al mercat espanyol, amb 29.927 unitats, en línia amb les registrades l'any passat, mentre que el segon vehicle amb més lliuraments va ser el Dacia Sandero, amb 28.329 automòbils, un 7,8% més. El Nissan Qashqai, amb 25.703 unitats, un 3,3% menys, va ocupar la tercera posició, per davant del Renault Clio, amb 22.682 automòbils, un 5,4% menys, i del Renault Mégane, amb 22.017 unitats, un 12,8% menys.</p>
      <p>Per a Aránzazu Mur, directora de l'àrea econòmica i logística de la patronal de constructors Anfac , "tot i el resultat positiu de l'octubre l'evolució de la demanda continua sense estar alineada amb la evolució econòmica".</p>
      <p>Raúl Morales, director de comunicació de la patronal de concessionaris Faconauto, destaca que "la dada de matriculació de vehicles de l'octubre és una mica enganyosa perquè el mercat de particulars, la venda u a u que fa el concessionari , ha tornat a caure i l'increment mensual només s'explica per l'inusual comportament de les vendes en empreses".</p>
      <p>La directora de comunicació de la patronal de tallers Ganvam, Tania Puche, destaca que "el mercat tanca l'octubre en positiu, gràcies a la forta estirada del canal d'empresa", però alerta que "rere aquest creixement de dos dígits hi ha un fort volum de matriculacions tàctiques per anar donant sortida a l'estoc de vehicles amb més emissions i, d'aquesta manera, poder començar l'any com més nets millor, arran de l'entrada en vigor de la normativa comunitària que obliga que el 2020, en tan sols dos mesos, el 95% d els vehicles matriculats per fabricants a Europa emetin de mitjana 95 grams de CO2 per quilòmetre".</p>
    </article>
  </body>
</html>