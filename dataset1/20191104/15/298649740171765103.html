<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/esteri/2019/11/04/macron-in-cina-per-rafforzare-rapporti-commerciali-bilaterali-pn_20191104_00171/"/>
    <meta property="og:site_name" content="Askanews"/>
    <meta property="article:published_time" content="2019-11-04T15:22:24+00:00"/>
    <meta property="og:title" content="Macron in Cina per rafforzare rapporti commerciali bilaterali"/>
    <meta property="og:description" content="Roma, 4 nov. (askanews) – Emmanuel Macron è di nuovo in Cina per una visita che punta a rafforzare i rapporti commerciali tra Parigi e Pechino e che difficilmente vedrà un leader transalpino troppo sbilanciato a sollecitare il suo interlocutore, Xi Jinping, sul tema dell’autonomia di Hong Kong e del rispetto dei diritti umani nello […]"/>
  </head>
  <body>
    <article>
      <h1>Macron in Cina per rafforzare rapporti commerciali bilaterali</h1>
      <h2>Difficilmente spingerà troppo le critiche su Hong Kong e Xinjiang</h2>
      <address>
        <time datetime="2019-11-04T15:22:24+00:00">04 Nov 2019, 15:22</time>
      </address>
      <figure>
        <img src="http://www.askanews.it/wp-content/uploads/2019/11/20191104_162216_39083A2A.jpg"/>
      </figure>
      <p>Roma, 4 nov. (askanews) – Emmanuel Macron è di nuovo in Cina per una visita che punta a rafforzare i rapporti commerciali tra Parigi e Pechino e che difficilmente vedrà un leader transalpino troppo sbilanciato a sollecitare il suo interlocutore, Xi Jinping, sul tema dell’autonomia di Hong Kong e del rispetto dei diritti umani nello Xinjiang.</p>
      <p>Xi sta intensificando il suo impegno per solleticare l’interesse europeo, in un momento in cui la Cina si trova a dover pagare le conseguenze della guerra commerciale con gli Stati uniti, elemento non secondario nel rallentamento della grande corsa dell’economia cinese.</p>
      <p>Macron, dal canto suo, non ha nascosto la sua contrarietà alle ricette messe in campo dal presidente americano Donald Trump in relazione al libero commercio.</p>
      <p>Il presidente francese, accompagnato dalla première dame Brigitte Macron, incontra oggi Xi a Shanghai, dove si tiene la China International Import Expo (CIIE). I due presidenti inaugureranno la fiera.</p>
      <p>Domani la coppia presidenziale cinese – Xi e la consorte Peng Liyuan – e quella francese ceneranno assieme all’interno del meraviglioso giardino Yu della megalopoli cinese, in cui vivono qualcosa come 25 milioni di abitanti.</p>
      <p>L’Eliseo ha assicurato che Macron affronterà “senza tabù” le questioni relative a Hong Kong e alla minoranza musulmana uigura dello Xinhiang. Ma Pechino ha già, a più riprese, chiarito che le due questioni sono di mera politica interna e che non tollererà ingerenze.</p>
      <p>A Shanghai Macron inaugurerà domani il nuovo Centre Pompidou. Mercoledì, poi, si recherà a Pechiono dove inconterà di nuovo Xi e vedrà anche il primo ministro Li Keqiang. In quell’occasione verranno firmati circa 40 accordi commerciali tra i due paesi.</p>
    </article>
  </body>
</html>