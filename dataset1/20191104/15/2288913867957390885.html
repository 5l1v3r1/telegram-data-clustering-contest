<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191104_04699670"/>
    <meta property="og:site_name" content="De Standaard"/>
    <meta property="article:published_time" content="2019-11-04T15:17:00+00:00"/>
    <meta property="og:title" content="Spelletje padel kost Clijsters Australian Open"/>
    <meta property="og:description" content="De derde comeback van Kim Clijsters (36), die ze in september out of the blue aankondigde, is voorlopig een halt toegeroepen. Tijdens een wedstrijdje padel..."/>
  </head>
  <body>
    <article>
      <h1>Spelletje padel kost Clijsters Australian Open</h1>
      <address>
        <time datetime="2019-11-04T15:17:00+00:00">04 Nov 2019, 15:17</time>
      </address>
      <p>
        <b>De derde comeback van Kim Clijsters (36), die ze in september out of the blue aankondigde, is voorlopig een halt toegeroepen. Tijdens een wedstrijdje padel liep ze een scheurtje in de knieband op. Resultaat: acht weken revalideren en een streep door de Australian Open.</b>
      </p>
      <p>LEES OOK. <a href="https://www.nieuwsblad.be/cnt/dmf20190912_04604940">Eén comeback, tien vragen: alles wat u moet weten over de terugkeer van Kim Clijsters in het tennis</a></p>
      <p>LEES OOK. <a href="https://www.nieuwsblad.be/cnt/dmf20190912_04604917">Onze tennisspecialist Hans Jacobs gelooft in tweede comeback: “Drie kindjes, 36 jaar en toch wordt Kim Clijsters weer wereldtop”</a></p>
      <p>LEES OOK. <a href="https://www.nieuwsblad.be/cnt/dmf20190912_04605075">De hele wereld kijkt naar Kim Clijsters: wat brengt de onverwachte epiloog van een nu al merkwaardige loopbaan?</a></p>
      <figure>
        <iframe data-src="https://twitter.com/Clijsterskim/status/1191372610803777538?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>“Dit is een domper, maar ik blijf vastberaden om opnieuw terug te keren”, laat Kim Clijsters weten op Twitter. Haar knieblessure heeft niets te maken met een traditionele overbelasting door het opdrijven van de trainingsarbeid, wat zou kunnen worden vermoed. “Nee, ze maakte tijdens een wedstrijdje een verkeerde beweging en voelde pijn”, zegt haar manager Bob Laes. Het ging meer bepaald om een wedstrijdje padel, een steeds populairder wordende kruising tussen squash en tennis. Clijsters heeft naast haar tennisclub ook een padelclub.</p>
      <p>“Pas na een revalidatie van zes tot acht weken mag ze weer intensief trainen”, aldus Laes. “Deze blessure is in deze periode van het jaar nog niet zo erg, maar deze periode was wel cruciaal om op te bouwen naar de Australian Open. Als ze daar wilde spelen, moest ze sowieso al ergens half december naar Australië afreizen om een voorbereidingstoernooi te spelen.” En dat komt dus te vroeg. Jammer, want er lag een wildcard klaar op de Australian Open, die start op 20 januari 2020. Clijsters houdt zielsveel van Australië en het grandslamtoernooi, maar ze wilde enkel er spelen als ze zich volledig klaar voelde.</p>
      <p>
        <b>Fed Cup? Tokio?</b>
      </p>
      <p>Wanneer ze haar comeback dan wel zal maken? De Fed Cup-match tegen Kazachstan op 7 februari in Kortrijk komt wellicht ook nog te vroeg. Anderzijds, als Clijsters naar de Olympische Spelen van Tokio 2020 wil, zou ze in theorie moeten worden geselecteerd – ze hoeft niet te spelen. Maar ook al mist ze dat Fed Cup-treffen, dan nog zijn er uitzonderingsmaatregelen om toch naar Tokio 2020 te mogen.</p>
      <p>Clijsters maakt als ze zich fit genoeg voelt waarschijnlijk haar officiële comeback in het WTA-circuit op het Amerikaanse hardcourt, met Indian Wells (9 maart) en/of Miami (23 maart). Vooral Miami heeft een bijzondere symbolische waarde voor Clijsters. Haar schoonfamilie woont in de winter vlakbij. Haar man Brian Lynch, van geboorte Amerikaan, kan met de kindjes overvliegen om Kim aan te moedigen.</p>
    </article>
  </body>
</html>