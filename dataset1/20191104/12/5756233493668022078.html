<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619838/%D9%85%D8%B5%D8%A8%D8%A7%D8%AD%DB%8C-%D9%85%D9%82%D8%AF%D9%85-%D8%A8%D9%87-%D9%85%D8%B5%D9%84%D8%AD%D8%AA-%D9%86%DB%8C%D8%B3%D8%AA-fatf-%D8%B1%D8%A7-%D8%B1%D8%AF-%DA%A9%D9%86%DB%8C%D9%85%D8%AF%D9%88%D9%84%D8%AA-%D9%88-%D9%85%D8%AC%D9%84%D8%B3-%D8%AF%D8%B1-%D8%AC%D8%A7%DB%8C%DA%AF%D8%A7%D9%87-%D8%AA%D8%B9%DB%8C%DB%8C%D9%86-%D9%85%D8%B5%D8%A7%D9%84%D8%AD-%D9%86%D8%B8%D8%A7%D9%85-%D9%86%DB%8C%D8%B3%D8%AA%D9%86%D8%AF%D8%A8%D8%A7%DB%8C%D8%AF-%D9%BE%D9%86%D9%87%D8%A7%D9%86-%D8%A7%D8%B2-%DA%86%D8%B4%D9%85-%D8%A2%D9%85%D8%B1%DB%8C%DA%A9%D8%A7-%D8%AF%D8%A7%D8%AF%D9%88%D8%B3%D8%AA%D8%AF-%D8%AE%D8%A7%D8%B1%D8%AC%DB%8C-%D8%A7%D9%86%D8%AC%D8%A7%D9%85-%D8%AF%D9%87%DB%8C%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-04T12:42:00+00:00"/>
    <meta property="og:title" content="مصباحی مقدم: به مصلحت نیست FATF را رد کنیم/دولت و مجلس در جایگاه تعیین مصالح نظام نیستند/باید پنهان از چشم آمریکا دادوستد خارجی انجام دهیم"/>
    <meta property="og:description" content="غلامرضا مصباحی‌مقدم گفت: دولت و مجلس در جایگاه تعیین مصالح نظام نیستند. تعیین مصلحت نظام بر عهده مجمع تشخیص مصلحت نظام است."/>
  </head>
  <body>
    <article>
      <h1>مصباحی مقدم: به مصلحت نیست FATF را رد کنیم/دولت و مجلس در جایگاه تعیین مصالح نظام نیستند/باید پنهان از چشم آمریکا دادوستد خارجی انجام دهیم</h1>
      <h2>مسکوت گذاشتن CFT و پالرمو به هیچ وجه سیاسی نیست</h2>
      <address>
        <time datetime="2019-11-04T12:42:00+00:00">04 Nov 2019, 12:42</time>
      </address>
      <p>
        <i>غلامرضا مصباحی‌مقدم گفت: دولت و مجلس در جایگاه تعیین مصالح نظام نیستند. تعیین مصلحت نظام بر عهده مجمع تشخیص مصلحت نظام است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>بحث FATF همچنان به عنوان گره‌ای کور در فضای سیاسی مطرح است. به طوری‌ که هم موافقان شدیداً اصرار بر پذیرش این معاهده بین‌المللی دارند و هم مخالفان مجدانه سعی‌شان را به کار ‌گرفته‌اند تا هزینه‌های پیوستن به FATF را به افکار عمومی تفهیم کنند.</p>
      <p>غلامرضا مصباحی‌مقدم، عضو مجمع تشخیص مصلحت‌ نظام، با بیان اینکه باید پنهان از چشم آمریکا دادوستد خارجی انجام دهیم، تاکید دارد که در شرایط تحریم، پذیرش در دادوستد خارجی خسارت‌بار خواهد بود. گفت‌وگوی اعتمادآنلاین با غلامرضا مصباحی‌مقدم را در ادامه خواهید خواند.</p>
      <p>
        <b>مسکوت گذاشتن CFT و پالرمو به هیچ وجه سیاسی نیست</b>
      </p>
      <p>
        <b>برای افکار عمومی این سوال پیش آمده است که سرنوشت FATF چه زمانی مشخص می‌شود. به هر حال این مساله یا خوب است یا بد. دلیل کش‌دار شدن این بحث چیست و اینکه آیا می‌توان فرسایشی شدن این لایحه در مجمع را ناشی از سیاسی‌کاری دانست؟</b>
      </p>
      <p>اقدام مجمع تشخیص مصلحت نظام در مسکوت گذاشتن CFT و پالرمو به هیچ وجه سیاسی نیست. چراکه اثبات یا نفی این ۲ لایحه هیچ‌گونه منفعتی برای اعضای مجمع ندارد. اتفاقاً این تصور که سیاسی‌کاری است در اصرار بر تصویب می‌تواند مصداق پیدا کند. چون در شرایط تحریم کامل از جانب آمریکا به سر می‌بریم، این فضا اقتضا می‌کند در روابط و دادوستدهای خارجی‌مان به گونه‌ای عمل کنیم که پنهان از چشم عوامل‌ آمریکا باشد. چون هرگونه روابط مالی و اقتصادی با کشورهایی که با آمریکا هم در ارتباط هستند، برای ایران از ناحیه آمریکایی‌ها با محدودیت روبه‌رو خواهد شد و فشار را بر طرف‌های ما تشدید خواهند کرد تا رابطه و معامله را قطع کنند.</p>
      <p>اکنون در فشار حداکثری اقتصادی هستیم و این فشار حداکثری از ناحیه ابزارهای ایالات متحده به بیشترین حد خود رسیده است. در واقع آمریکا کوشش می‌کند همین حدود ۴۰، ۵۰ میلیارد دلار تجارت ما را نیز قطع کند. ‌اگر FATF را قبول کنیم، آمریکا به راحتی می‌تواند معاملات و تجارت ما را افشا کند. در ضمن ۲ قانون دیگری که FATF دنبال می‌کند تا شفاف‌سازی و مبارزه با جلوگیری از تامین مالی تروریست اجرایی شود، تصویب شده است. اما نمی‌دانم چرا برخی ادعا می‌کنند که نمی‌خواهیم فسادمان را علنی کنیم و به همین دلیل با FATF مخالفت می‌شود.</p>
      <p>
        <b>اعلام کنیم که این لایحه را رد می‌کنیم، این هم هزینه‌ساز خواهد شد</b>
      </p>
      <p>
        <b>توضیح ندادید چرا این موضوع به بحثی فرسایشی بدل شده است؟</b>
      </p>
      <p>ببینید، همین‌قدر هم که بخواهیم اعلام کنیم این لایحه را رد می‌کنیم، هزینه‌ساز خواهد شد و به همین دلیل ترجیح‌مان این است که مساله در شرایط فعلی بماند. البته ما نمی‌خواهیم با کشورهای دیگر و جهان لج‌بازی کنیم. نگاه ما چیزی جز این نیست که صلاح‌مان در شرایط فعلی این است که نه قبول کنیم و نه رسماً رد کنیم. ان‌شاءالله با گذشت زمان مساله حل خواهد شد.</p>
      <p>
        <b>قبول دارید اختلاف‌ نظرِ در سطح کلان به این شدت و حدت عجیب است؟</b>
      </p>
      <p>دولت و مجلس در جایگاه تعیین مصالح نظام نیستند. تعیین مصلحت نظام بر عهده مجمع تشخیص مصلحت نظام است.</p>
    </article>
  </body>
</html>