<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/911076.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-04T12:43:00+00:00"/>
    <meta property="og:title" content="Георги Илиев: Феновете на Локо са голям фактор за доброто развитие на отбора"/>
    <meta property="og:description" content="Халфът на Локомотив Пловдив Георги Илиев получи днес поредната си награда. Рекордьорът по мачове в б..."/>
  </head>
  <body>
    <article>
      <h1>Георги Илиев: Феновете на Локо са голям фактор за доброто развитие на отбора</h1>
      <address>
        <time datetime="2019-11-04T12:43:00+00:00">04 Nov 2019, 12:43</time>
      </address>
      <p>Халфът на Локомотив Пловдив <a href="https://www.plovdiv24.bg/sport/persons/39.html">Георги Илиев</a> получи днес поредната си награда. Рекордьорът по мачове в българския елит бе избран за футболист на 11-ия кръг в Първа лига, когато черно-белите победиха Витоша в Бистрица. Тогава шампионът с Локомотив от 2004 година отбеляза фамозен гол, а освен това се отчете и с редица отлични отигравания.</p>
      <p>Днес Илиев получи наградата си от анкетата на Пресклуб България и отговори на журналистическите въпроси.</p>
      <p>"Искам да благодаря за наградата. Радвам се, че в тези последни мигове като действащ футболист мога да бъда полезен на моя отбор. Това беше целта, когато подписах с Локомотив. Тази награда ме прави щастлив. Говорим доста често с <a href="https://www.plovdiv24.bg/sport/persons/293.html">Христо Бонев</a>, но решението да се оттегля съм го взел отдавна. Не мисля, че някой може да ме разколебае. Важното за мен е да съм полезен на отбора, а това решение е взето отдавна", каза <a href="https://www.plovdiv24.bg/sport/persons/39.html">Георги Илиев</a>.</p>
      <p>"Аз съм от четири месеца в Локомотив и това, което виждам в момента, ме кара да бъда оптимист. Момчетата работят добре и уважават играта. Има сериозни предпоставки отборът в края на годината да е на едно добро място. Титла? Нека не се изхвърляме. Всеки знае кои са претендентите. При нас е важно да гледаме нашето ниво и да опитаме да го вдигнем. Когато побеждаваш, е нормално да има по-големи изисквания към теб", допълни още легендата в родния футбол. </p>
      <p>"Със сигурност феновете са голям фактор, който влияе за доброто развитие на отбора. Имаме спокойствие и подкрепа от тях. Мачовете в евротурнирите бяха върха. Имаше една емоция около нас, която беше страхотна. Шампионската титла беше прекрасен момент, към който се връщам много често в спомените си", каза още най-опитният футболист на черно-белите.</p>
      <p>
        <b>Гледайте в прикаченото видео цялото изказване на Илиев!</b>
      </p>
      <figure>
        <iframe src="https://www.youtube.com/embed/yKDpyQACMDM" width="640" height="360" data-service="Youtube" scrolling="no"/>
      </figure>
    </article>
  </body>
</html>