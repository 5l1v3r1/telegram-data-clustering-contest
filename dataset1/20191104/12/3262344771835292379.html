<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/32935/dinsey-ammette-usciti-troppi-film-di-star-wars-negli-ultimi-anni"/>
    <meta property="og:site_name" content="DDay.it"/>
    <meta property="article:published_time" content="2019-11-04T12:45:00+00:00"/>
    <meta property="og:title" content="Disney ammette: &quot;Usciti troppi film di Star Wars negli ultimi anni&quot;"/>
    <meta property="og:description" content="L'amministratore delegato di Disney Bob Iger ha comunicato l'intenzione di rallentare l'uscita di nuovi prodotti riguardanti l'universo Star Wars al fine di rendere ogni capitolo della saga &quot;qualcosa di speciale&quot;."/>
  </head>
  <body>
    <article>
      <h1>Disney ammette: "Usciti troppi film di Star Wars negli ultimi anni"</h1>
      <h2>L'amministratore delegato di Disney Bob Iger ha comunicato l'intenzione di rallentare l'uscita di nuovi prodotti riguardanti l'universo Star Wars al fine di rendere ogni capitolo della saga "qualcosa di speciale".</h2>
      <address><time datetime="2019-11-04T12:45:00+00:00">04 Nov 2019, 12:45</time> by <a rel="author">Gaetano Mero</a></address>
      <p>Disney ha intenzione di tirare il freno a mano sulla produzione di nuovi film e serie TV che riguardano l’universo Star Wars. Bob Iger, Amministratore Delegato della società, durante un'intervista alla <a href="https://www.bbc.co.uk/programmes/m000b0c9">BBC</a> ha affermato di voler rivedere la programmazione di uscite future sul franchise creato da George Lucas.</p>
      <p>“<i>Abbiamo distribuito troppi film di Star Wars in un periodo di tempo relativamente breve</i>” ha dichiarato Iger. “<i>Non sono assolutamente deluso da quanto realizzato, penso solo che ci sia qualcosa di speciale in un film della saga. Per questo meno è meglio</i>”.</p>
      <figure>
        <img src="https://cdn.dday.it/system/uploads/picture/image/58338/content_small_bobiger.jpg"/>
      </figure>
      <p>Le parole di Bob Iger sono state subito associate al riscontro al di sotto delle aspettative ottenuto da Solo: A Star Wars Story, distribuito a maggio dello scorso anno. Secondo Disney, dunque, tempi di attesa più lunga servono a far maturare idee migliori sullo sviluppo della saga senza abusare del brand Star Wars.</p>
      <p>Il franchise ha visto sfumare di recente anche la realizzazione di una trilogia guidata da David Benioff e DB Weiss, creatori di Game of Thrones, che <a href="https://www.dday.it/redazione/32877/creatori-game-of-thrones-star-wars-netflix">hanno abbandonato ufficialmente il progetto</a> per dedicarsi alla produzione di contenuti per Netflix.</p>
      <p>I fan della saga non resteranno in ogni caso a bocca asciutta: Kathleen Kennedy, presidente di Lucasfilm, ha difatti affermato che i progetti futuri - in cui è inclusa anche la serie The Mandalorian in arrivo sul servizio di streaming Disney+ - <a href="https://www.dday.it/redazione/32783/star-wars-the-rise-of-skywalker-trailer-lunghezza-film">copriranno un arco temporale di dieci anni</a>. A dicembre arriverà inoltre nelle sale Star Wars: The Rise of Skywalker, capitolo conclusivo dell’intero arco narrativo iniziato nel 1977.</p>
    </article>
  </body>
</html>