<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638048/%D8%B3%DB%8C%D8%AF%D8%AC%D9%84%D8%A7%D9%84-%D8%A8%D9%87-%D8%AA%D8%B1%DA%A9%DB%8C%D8%A8-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%A8%D8%A7%D8%B2%DA%AF%D8%B4%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T12:30:00+00:00"/>
    <meta property="og:title" content="سیدجلال به ترکیب پرسپولیس بازگشت"/>
    <meta property="og:description" content="سرخپوشان پایتخت در حالی به مصاف فولاد خواهند رفت که سیدجلال حسینی به ترکیب اصلی این تیم بازخواهدگشت."/>
  </head>
  <body>
    <article>
      <h1>
        <a href="https://www.bultannews.com/fa/news/638048/%D8%B3%DB%8C%D8%AF%D8%AC%D9%84%D8%A7%D9%84-%D8%A8%D9%87-%D8%AA%D8%B1%DA%A9%DB%8C%D8%A8-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%A8%D8%A7%D8%B2%DA%AF%D8%B4%D8%AA">سیدجلال به ترکیب پرسپولیس بازگشت</a>
      </h1>
      <h2>سرخپوشان پایتخت در حالی به مصاف فولاد خواهند رفت که سیدجلال حسینی به ترکیب اصلی این تیم بازخواهدگشت.</h2>
      <address><time datetime="2019-11-04T12:30:00+00:00">04 Nov 2019, 12:30</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، عصر امروز یکی از حساس ترین بازی های هفته دهم <b>لیگ برتر</b> در ورزشگاه زیبای فولاد آرنا برگزار خواهد شد. باتوجه به این که پرسپولیس و فولاد در جدول هم امتیاز هستند، تیم پیروز در این بازی شرایط بهتری خواهد داشت و تا رده دوم نیز بالا خواهد رفت. بنابراین جواد نکونام و گابریل کالدرون احتمالا تیم خود را با رویکرد هجومی به زمین خواهند فرستاد تا از این فرصت ویژه بهره ببرند.</p>
      <p> </p>
      <p>سرخپوشان تهرانی که امروز سفیدپوش خواهند بود، در درون دروازه علیرضا بیرانوند را خواهند داشت. او در مقابل ماشین سازی برای دومین بازی متوالی موفق به کلین شیت شد و حالا امیدوار است در این زمینه هت تریک کند. هرچند که هنوز فاصله زیادی تا تعداد کلین شیت های رشید مظاهری و پیام نیازمند دارد.</p>
      <p> </p>
      <p>مهم ترین اتفاق در ترکیب قرمزها بازگشت سیدجلال حسینی است. کاپیتان شماره 4 پرسپولیس که آخرین بار در تبریز مقابل تراکتور فیکس بود، پس از 7 بازی غیبت امروز به ترکیب بازخواهد گشت و در کنار محمدحسین کنعانی زادگان زوج خط دفاعی را تشکیل خواهد داد. در سمت چپ به نظر می‌رسد نادری جایگاه خود را تثبیت کرده و در سمت راست نیز غیبت عناصری چون شجاع خلیل زاده به حضور مهدی شیری ختم خواهد شد.</p>
      <p> </p>
      <p>در خط هافبک پرسپولیسی ها ترکیبی آشنا را تجربه خواهند کرد. کالدرون نیز همچون برانکو به نمایش ربیع خواه اعتماد دارد و او را در پست هافبک دفاعی انتخاب می‌کند. کمی جلوتر از او احمد نوراللهی به عنوان هافبک میانی و حتی هجومی حضور خواهد داشت. در سمت راست احتمالا بشار رسن و در سمت چپ مهدی ترابی به میدان می‌روند.</p>
      <p> </p>
      <p>خط حمله پرسپولیس نیز با حضور علی علیپور و وحید امیری تکمیل می‌شود تا پرسپولیس با تیمی پرستاره به دیدار با فولاد خوزستان برود. این دو پس از درخشش در مقابل شاهین از گلزنی ناکام بودند و حالا باید دید برابر دیگر تیم اهوازی چه خواهند کرد.</p>
      <p> </p>
      <p>* امید عالیشاه، کمال کامیابی نیا، مهدی عبدی و شجاع خلیل زاده مهم ترین غایبان پرسپولیس هستند.</p>
      <p> </p>
      <p>* روی نیمکت سیامک نعمتی، امیر روستایی، فرشاد احمدزاده، محمد انصاری و براندائو جونیور نیمکت نشینانی هستند که در طول بازی می‌توانند به میدان بروند.</p>
      <p> </p>
      <p>* این دومین بازی تیم پرسپولیس در ورزشگاه جدید فولاد خوزستان است؛ استادیومی که ده درصد آن در اختیار هواداران تیم میهمان خواهد بود.</p>
      <p> </p>
      <p>* پرسپولیس یا فولاد در صورت برد در بازی امروز، با تیم صدرنشین سپاهان هم امتیاز می‌شوند و از تیم دوم یعنی تراکتور عبور می‌کنند. باتوجه به تقابل تراکتور و سپاهان در هفته جاری، پیروزی در این بازی نقطه کلیدی نیم فصل اول خواهد بود.</p>
      <p> </p>
      <p>
        <b>ترکیب احتمالی پرسپولیس مقابل فولاد:</b>
      </p>
      <p>
        <b>علیرضا بیرانوند<br/>سیدجلال حسینی<br/>احمد نوراللهی<br/>علی علیپور<br/>محمد نادری<br/>مهدی شیری<br/>محمدحسین کنعانی زادگان<br/>وحید امیری<br/>بشار رسن<br/>محسن ربیع خواه<br/>مهدی ترابی</b>
      </p>
    </article>
  </body>
</html>