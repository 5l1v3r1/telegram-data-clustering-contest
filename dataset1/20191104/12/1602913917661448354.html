<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/momentul-decisiv-sedinta-parlamentului-pentru-investirea-guvernului-orban-a-inceput-18538473"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-04T12:11:24+00:00"/>
    <meta property="og:title" content="Momentul decisiv: Şedinţa Parlamentului pentru învestirea Guvernului Orban a început"/>
    <meta property="og:description" content="Şedinţa plenului reunit al celor două camere ale Legislativului, în care se votează învestirea Guvernului Ludovic Orban, a început, în sală fiind prezenţi 235 de senatori şi deputaţi. Pentru a putea fi învestit Guvernul Orban sunt necesare cel puţin 233 de voturi."/>
  </head>
  <body>
    <article>
      <h1>Momentul decisiv: Şedinţa Parlamentului pentru învestirea Guvernului Orban a început</h1>
      <address><time datetime="2019-11-04T12:11:24+00:00">04 Nov 2019, 12:11</time> by <a rel="author" href="https://www.zf.ro/autor/teodor-bobei" target="_blank">Teodor Bobei</a></address>
      <p>Şedinţa plenului reunit al celor două camere ale Legislativului, în care se votează învestirea Guvernului Ludovic Orban, a început, în sală fiind prezenţi 235 de senatori şi deputaţi. Pentru a putea fi învestit Guvernul Orban sunt necesare cel puţin 233 de voturi.</p>
      <p>Premierul desemnat Ludovic Orban a afirmat, luni, că între 237 şi 243 parlamentari vor vota învestirea Guvernului. El a susţinut că doi parlamentari din partidele care au anunţat sprijinul Guvernului vor fi absenţi, respectiv un deputat ALDE şi un senator USR.</p>
      <p>Deputatul Daniel Constantin a anunţat, luni, că şase, şapte sau opt parlamentari din Pro România vor vota învestirea Guvernului Orban. El a susţinut că Pro România a avut o şedinţă, însă nu s-a ajuns la niciun consens privind poziţia formaţiunii în plenul reunit.</p>
      <p>Vicepreşedintele Senatului Alina Gorghiu va conduce, luni, şedinţa plenului reunit al celor două camere ale Legislativului pentru învestirea Guvernului Orban, în condiţiile în care preşedinţii Senatului şi Camerei Deputaţilor, Teodor Meleşcanu şi Marcel Ciolacu, vor absenta.</p>
      <p>”E fără precedent în ultimii 30 de ani ca de la şedinţa de învestire a unui guvern sa lipsească deliberat, sfidând obligaţiile de serviciu şi pe cele constituţionale, preşedintele Senatului şi preşedintele Camerei Deputaţilor. Astăzi voi conduce eu şedinţa de plen reunit! Sper să port noroc cabinetului Orban şi să dăm încrederea Guvernului de astăzi”, a scris pe Facebook Alina Gorghiu.</p>
      <p>Liderul social-democraţilor, Viorica Dăncilă, a anunţat că parlamentarii PSD nu vor participa la şedinţa de plen, iar cei care nu vor respecta decizia conducerii partidului vor excluşi din formaţiune.</p>
    </article>
  </body>
</html>