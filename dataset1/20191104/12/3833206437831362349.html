<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Mladi-priyateli-na-naukata-izmervaha-kachestvoto-na-vuzduha-v-Plovdiv-911092"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-04T12:53:00+00:00"/>
    <meta property="og:title" content="Млади приятели на науката измерваха качеството на въздуха в Пловдив"/>
    <meta property="og:description" content="Седмокласниците от клуб &quot;Приятели на науката“ към СУ &quot;Св. Патриарх Евтимий“ – Пловдив днес посетиха ..."/>
  </head>
  <body>
    <article>
      <h1>Млади приятели на науката измерваха качеството на въздуха в Пловдив</h1>
      <address>
        <time datetime="2019-11-04T12:53:00+00:00">04 Nov 2019, 12:53</time>
      </address>
      <p>Седмокласниците от клуб "Приятели на науката“ към СУ "Св. Патриарх Евтимий“ – Пловдив днес посетиха пункт за измерване чистотата на атмосферния въздух "Каменица“ в града. Те бяха посрещнати от експерти от РИОСВ – Пловдив и Регионалната лаборатория към Изпълнителната агенция по околната среда.</p>
      <p>Младите любители на науката се впечатлиха от апаратурата, с която се извършват непрекъснатите замерванията на въздуха и основните измервани показатели на атмосферния въздух – серен диоксид, азотни оксиди, озон, бензен и фини прахови частици. Учениците с интерес изслушаха изнесената лекция за чистотата на въздуха, природните и антропогенните фактори, от които зависи качеството му, както и мерките, които могат да се предприемат от институциите и от всеки един гражданин.</p>
      <p>Учениците видяха как на практика се случват измерванията и се информираха за какво се ползва получената информация. Получиха и информационни материали, за да се подготвят по-задълбочено по темата за мониторинга и опазването на околната среда.</p>
    </article>
  </body>
</html>