<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/04/iran-fourth-step-in-reducing-nuclear-commitments-not-be-announced-in-advance"/>
    <meta property="og:site_name" content="euronews"/>
    <meta property="article:published_time" content="2019-11-04T12:54:11+00:00"/>
    <meta property="og:title" content="ایران: گام چهارم کاهش تعهدات برجامی از پیش‌ اعلام نخواهد شد"/>
    <meta property="og:description" content="همزمان با اظهارات سخنگوی دولت، مراسم راه‌اندازی و رونمایی زنجیره ۳۰ تایی ماشین‌های «آی‌آر۶» در سایت هسته‌ای نطنز با حضور علی اکبر صالحی، رئیس سازمان انرژی اتمی برگزار شد."/>
  </head>
  <body>
    <article>
      <h1>ایران: گام چهارم کاهش تعهدات برجامی از پیش‌ اعلام نخواهد شد</h1>
      <address><time datetime="2019-11-04T12:54:11+00:00">04 Nov 2019, 12:54</time> by <a rel="author">یورنیوز فارسی </a></address>
      <p>سخنگوی دولت ایران گفت که اجرای گام چهارم کاهش تعهدات برجامی این کشور از پیش‌ اعلام نخواهد شد.</p>
      <p>علی ربیعی روز دوشنبه ۱۳ آبان در نشست خبری هفتگی خود در پاسخ به این پرسش که با توجه به «عدم تامین منافع» ایران، گام چهارم کاهش تعهدات برجامی در چه سطحی عملیاتی می‌شود، گفت: «اجازه دهید همان روزی که کاهش تعهدات برجامی اعمال می‌شود خود رئیس جمهوری اعلام کند و پیش اعلامی نخواهیم داشت و در روز و ساعت مقرر آقای روحانی جزئیات آن را اعلام خواهد کرد.»</p>
      <p>ایران تاکنون سه بار به اروپایی‌ها فرصت ۶۰ روزه داده‌ است تا منافع این کشور را را تأمین کنند. فرصت سوم ۲ روز دیگر به پایان می‌رسد.</p>
      <p>آقای ربیعی در همین زمینه افزود: «قطعاً بنا به وعده‌ای که داشتیم در گام‌های مختلف هم به اروپایی‌ها فرصت دادیم و هم افکار عمومی خودمان دیدند که با صبوری و صبر استراتژیک که داشتیم، این ما نبودیم که خواستیم از برجام خارج شویم و این سیاست زورگویانه آمریکا و عدم مقاومت اروپا بوده که ما را به این نتیجه رسانده است.»</p>
      <p>حسن روحانی، رئیس جمهوری ایران نیز پیش‌تر از احتمال برداشتن «گام‌های بعدی» در مسیر کاهش تعهدات برجامی سخن گفته بود. محمود واعظی، رئیس دفتر رئیس جمهوری ایران نیز روز ۲۵ مهر ضمن تأیید مطالعه گام چهارم ایران گفته بود: «کمیته‌ای در کشور در حال بررسی اقدام‌های طرف مقابل با اجرای گام سوم کاهش تعهدات هسته‌ای است و اگر خواسته‌های ایران از طرف‌های مقابل محقق نشود، گام چهارم کاهش تعهدات هسته‌ای انجام می‌شود.»</p>
      <h3>گازدهی سانتریفیوژهای نسل جدید آی‌آر۶ در نطنز</h3>
      <p>همزمان با اظهارات سخنگوی دولت، مراسم راه‌اندازی و رونمایی زنجیره ۳۰ تایی ماشین‌های «آی‌آر۶» در سایت هسته‌ای نطنز با حضور علی اکبر صالحی، رئیس سازمان انرژی اتمی برگزار شد.</p>
      <figure>
        <iframe data-src="https://twitter.com/euronewses/status/1191212322527891456" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>صالحی در این مراسم درباره گستردگی فعالیت‌های جدید سایت نطنز گفت: «تعداد سانتریفیوژهایی که عزیزان ما در فاصله دو ماه در این جا نصب کردند قریب به ۱۵ سانتریفیوژ نصب جدید است.»</p>
      <p>وی با بیان این ایران در فاصله دو ماه بیش از دو هزار و ۶۶۰ «سو» به ظرفیت سوی کنونی اضافه کرده، افزود: «الان مقدار سو ما به ۸۶۶۰ سو رسیده است و تولید اورانیوم ما که قبل از گام سوم حدود ۴۵۰ گرم در روز بود الان به بیش از ۵ هزار گرم در روز رسیده یعنی ده برابر شده است.»</p>
      <h3>افتتاح‌های «نمادین» به دلیل «چالش» سیاسی</h3>
      <p>آقای صالحی در توضیح جزئیات دیگر اقدامات «نمادین» در مرکز هسته‌ای نطنز همچنین گفت: «امروز سه افتتاحیه به صورت نمادین داریم که یکی از آن‌ها زنجیره میانی ۳۰ تایی آی‌آر۶ است که پیش از این زنجیره ۲۰ تایی را در ۲۰ فروردین نصب کرده بودیم و یک زنجیره ۱۰ تایی هم داشتیم، بنابراین الان تعداد ماشین‌های آی‌آر۶ به ۶۰ ماشین رسیده که هر کدام ۱۰ سو و در مجموع ۶۰۰ سو به ظرفیت موجود اضافه کردند.»</p>
      <p>رئیس سازمان انرژی اتمی ایران افزود: «قرار نبود زنجیره ۳۰ تایی را اکنون راه‌اندازی کنیم، قرار بود بعد از این که کارها را در زنجیره ۲۰ تایی به سرانجام می‌رسانیم سه چهار سال بعد این کار انجام شود، اما در یک چالش سیاسی قرار گرفتیم و دستور مقامات ارشد کشور این بود که این چالش را حتما به نمایش بگذاریم، که توان و اراده جمهوری اسلامی ایران آن چنان است که اراده کنند به فوریت آن‌ها را عملیاتی می‌کنند.»</p>
      <p>«سو» (SWU) که مخفف اصطلاح فنی انگلیسی Seperative Work Unit است به معنای تحت‌اللفظی «واحد کاری جداسازی» است و در واقع واحدی برای تعیین حجم تولید اورانیوم غنی‌شده در یک سال است. علی خامنه‌ای، رهبر ایران در خرداد ماه گذشته به سازمان انرژی اتمی ایران دستور داد تا آمادگی لازم برای رسیدن به ۱۹۰ هزار سو را در چهارچوب برجام فراهم کند.</p>
    </article>
  </body>
</html>