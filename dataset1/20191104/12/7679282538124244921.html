<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-delhi-air-pollution-10-big-things-about-the-supreme-court-hearing-2831396.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-04T12:34:45+00:00"/>
    <meta property="og:title" content="दिल्ली में प्रदूषण को लेकर सुप्रीम कोर्ट चिंतित, 10 प्वाइंट्स में जानें किसे लगाई फटकार और किसे दिया निर्देश"/>
    <meta property="og:description" content="दिल्ली में वायु प्रदूषण के खतरनाक स्तर को लेकर सोमवार को सुप्रीम कोर्ट में सुनवाई हुई। इस सुनवाई में सुप्रीम कोर्ट ने केंद्र और दिल्ली सरकार की जमकर फटकार लगाई। कोर्ट ने सख्त लहजे में कहा कि दिल्ली..."/>
  </head>
  <body>
    <article>
      <h1>दिल्ली में प्रदूषण को लेकर सुप्रीम कोर्ट चिंतित, 10 प्वाइंट्स में जानें किसे लगाई फटकार और किसे दिया निर्देश</h1>
      <address><time datetime="2019-11-04T12:34:45+00:00">04 Nov 2019, 12:34</time> by <a rel="author">लाइव हिन्दुस्तान टीम,नई दिल्ली</a></address>
      <p>दिल्ली में वायु प्रदूषण के खतरनाक स्तर को लेकर सोमवार को सुप्रीम कोर्ट में सुनवाई हुई। इस सुनवाई में सुप्रीम कोर्ट ने केंद्र और दिल्ली सरकार की जमकर फटकार लगाई। कोर्ट ने सख्त लहजे में कहा कि दिल्ली हर साल घुट रही है और हम कुछ नहीं कर पा रहे हैं। हर साल 10-15 दिनों तक यही स्थिति देखने को मिलती है। </p>
      <p>कोर्ट ने कहा कि सभ्य देशों में ऐसा नहीं होता है। मामले की सुनवाई करते हुए कोर्ट ने कहा कि यह वह तरीका नहीं है जिससे हम रह सकते हैं। 'केंद्र सरकार को कुछ करना चाहिए और राज्य सरकार को कुछ करना चाहिए' पर कुछ किया नहीं जा रहा। आइए 10 प्वाइंट्स में जानें किसे लगाई फटकार और किसे दिया निर्देश।</p>
      <ul>
        <li>सुप्रीम कोर्ट में जस्टिस अरुण मिश्रा ने दिल्ली सरकार को फटकार लगाते हुए ऑड-ईवन योजना पर भी सवाल उठाया।</li>
        <li>कोर्ट ने दिल्ली सरकार से कहा कि ऑड-ईवन योजना को पीछे क्या लॉजिक है? डीजल कारों पर प्रतिबंध लगाना समझ में आता है, मगर इस ऑड-ईवन का क्या मतलब है।</li>
        <li>जस्टिस अरुण मिश्रा ने दिल्ली में ऑड-ईवन पर भी सवाल उठाया और कहा कि कार कम प्रदूषण पैदा करते हैं, इस ऑड-ईवन से आपको (दिल्ली) क्या मिल रहा है?</li>
        <li>कोई भी कमरा इस शहर में रहने के लिए सुरक्षित नहीं है, यहां तक ​​कि घरों में भी। हम इसके कारण अपने जीवन के बहुमूल्य वर्ष खो रहे हैं। </li>
        <li>कोर्ट ने कहा कि स्थिति गंभीर है, केंद्र और दिल्ली सरकार क्या करना चाहते हैं? इस प्रदूषण को कम करने के लिए आप क्या करने का इरादा है?</li>
        <li>न्यायालय ने पराली जलाने के मामले में पंजाब, हरियाणा और उप्र के मुख्य सचिवों को छह नवंबर को तलब किया।</li>
        <li>सुप्रीम कोर्ट ने आदेश दिया है कि दिल्ली, पंजाब, हरियाणा और उत्तर प्रदेश में कोई बिजली कटौती नहीं होनी चाहिए ताकि यह सुनिश्चित हो सके कि कोई भी डीजल जनरेटर का उपयोग न करे। </li>
        <li>न्यायालय ने कहा कि पराली जलाने वाले किसानों से उसे कोई सहानुभूति नहीं है क्योंकि ऐसा करके वे दूसरों की जिंदगी जोखिम में डाल रहे हैं।</li>
        <li>सुप्रीम कोर्ट ने प्रदूषण की वर्तमान परिस्थितियों पर कहा कि इससे अच्छा तो आपातकाल ही था।</li>
      </ul>
    </article>
  </body>
</html>