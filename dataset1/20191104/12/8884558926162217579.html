<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/pri-sosedih/furlanijo-julijsko-krajino-prizadela-neurja"/>
    <meta property="og:site_name" content="Primorske novice"/>
    <meta property="article:published_time" content="2019-11-04T12:14:44+00:00"/>
    <meta property="og:title" content="Furlanijo Julijsko krajino prizadela neurja"/>
    <meta property="og:description" content="V Furlaniji Julijski krajini (FJK) so ponoči divjala huda neurja z obilnim dežjem. Na območjih Vidma in Trsta je močan veter podrl več sto dreves, iz pokrajin Videm in Pordenone poročajo o izpadih električnega toka, poročajo lokalni mediji. Neurja od nedelje divjajo tudi v nekaterih drugih italijanskih deželah."/>
  </head>
  <body>
    <article>
      <h1>Furlanijo Julijsko krajino prizadela neurja</h1>
      <address><time datetime="2019-11-04T12:14:44+00:00">04 Nov 2019, 12:14</time> by <a rel="author">STA</a></address>
      <p>
        <b>V Furlaniji Julijski krajini (FJK) so ponoči divjala huda neurja z obilnim dežjem. Na območjih Vidma in Trsta je močan veter podrl več sto dreves, iz pokrajin Videm in Pordenone poročajo o izpadih električnega toka, poročajo lokalni mediji. Neurja od nedelje divjajo tudi v nekaterih drugih italijanskih deželah.</b>
      </p>
      <figure>
        <img src="https://static.primorske.si/foto/highres/gnweb/718312_154-strela.jpg"/>
        <figcaption>Fotografija je simbolična. Foto: pixabay.com</figcaption>
      </figure>
      <p><b>VIDEM</b> &gt; Iz FJK poročajo o močnem vetru. Na gori Rest v Karnijskih Alpah so zabeležili sunke vetra s hitrostjo 123 kilometrov na uro. V goratih predelih je padlo tudi veliko dežja, malo manj v nižinah, na svoji spletni strani piše časnik Il Messagero Veneto.</p>
      <p>Reka Tilment je zaradi obilnih padavin močno narasla. V Vidmu se je sprožilo več manjših zemeljskih plazov, zaradi katerih je zaprtih več cest. O večji škodi poročajo iz Tolmeča, kjer je v nedeljo do večera padlo 135 litrov dežja na kvadratni meter.</p>
      <p>Slabo vreme in močan veter je v tej italijanski zvezni deželi po napovedih vremenoslovcev pričakovati tudi v prihodnjih dneh.</p>
      <p>O neurjih in poplavah od nedelje poročajo tudi iz dežel Ligurija, Piemont, Trentinsko - Zgornje Poadižje in Benečija.</p>
      <p>V Liguriji je od nedelje do davi ob 8. uri zaradi visokih valov in močnega vetra veljalo rdeče opozorilo pred neurji. V tej deželi o večji škodi poročajo iz letoviškega mesta Lavagna blizu Genove, ki ga je prizadel tornado. Veter je odkrival strehe hiš in podiral drevesa.</p>
      <p>V Genovi so po poročanju italijanske tiskovne agencije Ansa danes do preklica zaradi slabega vremena zaprti vsi dostopi do morja in na pečine. Oblasti prebivalce pozivajo, naj bodo previdni pri približevanju obali ter pri hoji in vožnji po obalnih cestah.</p>
      <p>Fronta slabega vetra se je zatem pomaknila proti jugu. V pokrajini Pisa so morali v nedeljo zaradi poplav in manjših zemeljskih plazov večkrat posredovati gasilci. O obilnih padavinah so poročali tudi iz Rima.</p>
    </article>
  </body>
</html>