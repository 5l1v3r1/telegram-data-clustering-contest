<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/cozi-la-bors-camioane-aliniate-pe-8-kilometri-la-iesirea-din-tara-152543.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-04T12:36:00+00:00"/>
    <meta property="og:title" content="Cozi la Borş: Camioane aliniate pe 8 kilometri la ieşirea din ţară "/>
    <meta property="og:description" content="Cum de Ziua Morţilor, precum şi duminică, camioanele nu au putut circula pe teritoriul Ungariei, acestea s-au aliniat pe Şoseaua Borşului, creând cozi kilometrice pe sensul de ieşire din ţară pe la frontiera Borş."/>
  </head>
  <body>
    <article>
      <h1>Cozi la Borş: Camioane aliniate pe 8 kilometri la ieşirea din ţară </h1>
      <address><time datetime="2019-11-04T12:36:00+00:00">04 Nov 2019, 12:36</time> by <a rel="author" href="https://www.ebihoreanul.ro/contact/Smaranda%20Chi%C5%9Fbora#redactia_form" target="_blank">Smaranda Chişbora</a></address>
      <figure>
        <img src="https://www.ebihoreanul.ro/modules/news/files/cozi-oradea-bors-04112019.jpg"/>
        <figcaption>(foto: Info Trafic Oradea)</figcaption>
      </figure>
      <p>
        <b>Cum de Ziua Morţilor, precum şi duminică, camioanele nu au putut circula pe teritoriul Ungariei, acestea s-au aliniat pe Şoseaua Borşului, creând cozi kilometrice pe sensul de ieşire din ţară pe la frontiera Borş.</b>
      </p>
      <p>Potrivit Digi24.ro, luni, în prima parte a zilei, cozile de camioane se întindeau pe nu mai puţin de 8 kilometri.</p>
      <p>Portalul Poliţiei de Frontieră arată că, la ora 12.30, camioanele aşteptau chiar şi 280 de minute, adică aproape 5 ore, la Frontiera Borş, unde sunt deschise 3 artere pe sensul de ieşire. </p>
      <p>O informare transmisă de Inspectoratul Teritorial al Poliţiei de Frontieră Oradea arată că instituţia "a dispus toate măsurile aflate în competenţă pentru asigurarea unui control operativ şi reducerea timpului de aşteptare".</p>
      <p>"Menţionăm că la frontiera cu Ungaria, formalităţile de frontieră se efectuează în comun cu autorităţile ungare, sens în care Poliția de Frontieră Română a alocat personal suplimentar pentru acoperirea tuturor liniilor de control în punctele de trecere a frontierei cu Ungaria, însă numărul de linii care pot fi deschise este limitat de numărul de polițiști repartizaţi de către Poliţia Ungară. În baza protocoalelor bilaterale, P.F.R. poate deschide doar liniile de control care sunt asigurate cu personal şi de către autoritățile ungare", se precizează în comunicat. </p>
      <p>Mai mult, autorităţile ungare fac controale mai amănunţite: "Creşterea timpului de aşteptare pentru automarfare este generată, de faptul că, începând cu 1 noiembrie a.c., autorităţile de frontieră maghiare verifică achitarea amenzilor pentru sancţiunile contravenţionale aplicate pe teritoriul Ungariei (exemplu: neplata taxelor de drum), de către conducătorii mijloacelor de transport marfă".</p>
      <figure>
        <img src="https://www.ebihoreanul.ro/user_files/politia-de-frontiera-control04112019.jpg"/>
      </figure>
      <p>De la ridicarea restricţiilor (începând din data de 03.11.2019, ora 23.00, ora României), prin punctele de trecere de la frontiera de vest a României aflate pe raza judeţelor Arad şi Bihor, s-au efectuat formalităţile de frontieră pentru un număr de aproximativ 3.000 automarfare, din care aproximativ 2.000 numai pe sensul de ieşire din ţară.</p>
      <p>Cum pe Şoseaua Borşului TIR-urile ocupă o bandă întreagă, şi traficul maşinilor mici este afectat, şoferii semnalând, luni dimineaţa, în jurul orei 8, pe grupul Info Trafic jud. Bihor, cozi şi la autoturisme.</p>
      <figure>
        <img src="https://www.ebihoreanul.ro/user_files/borsului-dimineata-04112019.jpg"/>
      </figure>
      <p>
        <i>
          <b>(foto: Info Trafic jud. Bihor)</b>
        </i>
      </p>
    </article>
  </body>
</html>