<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/meteo/previsions/arribada-marcara-setmana-comencara-temperatures_0_2337966249.html"/>
    <meta property="og:site_name" content="Ara.cat"/>
    <meta property="article:published_time" content="2019-11-04T12:49:00+00:00"/>
    <meta property="og:title" content="Méteo especial: el fred arribarà amb força abans no acabi la setmana"/>
    <meta property="og:description" content="Aquests pròxims dies també hi haurà més nevades i cops de vent forts"/>
  </head>
  <body>
    <article>
      <h1>Méteo especial: el fred arribarà amb força abans no acabi la setmana</h1>
      <h2>Aquests pròxims dies també hi haurà més nevades i cops de vent forts</h2>
      <address>
        <time datetime="2019-11-04T12:49:00+00:00">04 Nov 2019, 12:49</time>
      </address>
      <p>Els constants canvis de temps continuen fent que vestir-se adequadament sigui un repte aquests últims dies. Aquest dilluns ha començat amb força més fred que ahir. En algunes comarques de Girona el termòmetre ha arribat a marcar fins a 10 graus menys. És el cas precisament de la capital del Gironès, on ahir el dia començava amb uns estranys 17 graus a causa del vent, i en canvi avui a primera hora n'hi havia 7.</p>
      <p>Al migdia continuaran les sorpreses. Avui el vent tornarà a disparar la temperatura per sobre dels 20 graus en moltes comarques, sobretot a la costa i al prelitoral, però també a Ponent. Cal no deixar-se enganyar per aquestes temperatures altre cop estranyament altes, perquè el que ens espera aquesta setmana és sens dubte l'arribada del fred. Per primer cop en aquesta tardor la temperatura baixarà amb força i notarem que l'hivern ja és a prop.</p>
      <figure>
        <a href="https://www.ara.cat/2019/11/04/societat/meteo/previsions/Diferencia-prevista-temperatura-maxima-ahir_2337976270_67116447_630x486.png">
          <img src="https://www.ara.cat/2019/11/04/societat/meteo/previsions/Diferencia-prevista-temperatura-maxima-ahir_2337976270_67116447_630x486.png"/>
        </a>
        <figcaption>Diferència prevista entre la temperatura màxima d'ahir i la d'avui</figcaption>
      </figure>
      <p>La baixada del termòmetre ja començarà demà, però serà progressiva al llarg de la setmana. Les temperatures més baixes arribaran al voltant de divendres, dia en què en força comarques hi haurà fins a 10 graus menys que avui. El vent evitarà segurament que les glaçades es generalitzin durant els dies vinents, però cap al final de la setmana la sensació tèrmica serà de fred fins i tot una mica avançat per ser principis de novembre, i no hi ha dubte que els dies vinents caldrà abrigar-se com no ha calgut fer-ho encara en aquesta tardor.</p>
      <figure>
        <a href="https://www.ara.cat/2019/11/04/societat/meteo/previsions/Diferencia-prevista-temperatura-maxima-divendres_2337976271_67116525_630x486.png">
          <img src="https://www.ara.cat/2019/11/04/societat/meteo/previsions/Diferencia-prevista-temperatura-maxima-divendres_2337976271_67116525_630x486.png"/>
        </a>
        <figcaption>Diferència prevista entre la temperatura màxima d'avui i la de divendres</figcaption>
      </figure>
      <p>Amb petites pujades i baixades aquesta dinàmica serà la que marcarà tota la primera quinzena del mes de novembre, de manera que aquest fred no quedarà compensat per cap pujada ràpida de la temperatura. Ens esperen deu dies de tardor real, fins i tot amb regust d'hivern en alguns moments.</p>
      <p>Avui el vent encara es deixarà sentir, però ja no hi haurà ratxes tan fortes com les d'ahir. Els cops de vent superaran puntualment els 50 km/h en diverses comarques centrals, del sud i també en algunes comarques interiors de Girona. Demà el vent girarà a mestral i es reforçarà, sobretot a última hora. Entre dimarts a la nit i dimecres al matí les ventades tornaran a ser fortes a les Terres de l'Ebre i en alguns punts del Camp de Tarragona. Probablement el vent bufarà fort altre cop en l'inici del cap de setmana.</p>
      <figure>
        <a href="https://www.ara.cat/2019/11/04/societat/meteo/previsions/Cops-maxims-previstos-aquesta-tarda_2337976272_67116603_630x486.png">
          <img src="https://www.ara.cat/2019/11/04/societat/meteo/previsions/Cops-maxims-previstos-aquesta-tarda_2337976272_67116603_630x486.png"/>
        </a>
        <figcaption>Cops de vent màxims previstos per aquesta tarda</figcaption>
      </figure>
      <p>Pel que fa a l'estat del cel, avui el pas d'un front deixarà alguns xàfecs a la tarda i vespre, pluges que en general acumularan poca aigua però que podrien aparèixer gairebé en qualsevol comarca. Els dies vinents seguiran passant sistemes frontals que deixaran més nevades al Pirineu, i entre dijous i divendres la neu podria arribar a caure fins als 1.000 metres al nord de la serralada. En general, però, no serà una setmana de pluges, en tot cas dijous a la tarda i vespre podrien reaparèixer alguns ruixats en comarques de Girona i de Barcelona.</p>
    </article>
  </body>
</html>