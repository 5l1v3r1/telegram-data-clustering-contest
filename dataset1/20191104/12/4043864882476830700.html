<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/4/7230928/"/>
    <meta property="og:site_name" content="Українська правда"/>
    <meta property="article:published_time" content="2019-11-04T12:08:08+00:00"/>
    <meta property="og:title" content="Бойовики вже звинуватили Україну у зриві розведення сил у Петрівському"/>
    <meta property="og:description" content="Представники так званої “Донецької народної республіки” звинуватили українську сторону у зриві розведення сил та засобів біля селища Петрівське на Донбасі."/>
  </head>
  <body>
    <article>
      <h1>Бойовики вже звинуватили Україну у зриві розведення сил у Петрівському</h1>
      <address>
        <time datetime="2019-11-04T12:08:08+00:00">04 Nov 2019, 12:08</time>
      </address>
      <p>Представники так званої "Донецької народної республіки" звинуватили українську сторону у зриві розведення сил та засобів біля селища Петрівське на Донбасі.</p>
      <p><b>Джерело:</b> <a href="https://tass.ru/mezhdunarodnaya-panorama/7077325">ТАСС</a> із посиланням на ресурс сепаратистів ДАН</p>
      <p><b>Пряма мова </b>"керівника представництва ДНР" у СЦКК Руслана Якубова: "Український президент неодноразово заявляв про прихильність до відведення в Петрівському. Але сьогодні вчергове командування Операції об'єднаних сил саботувало всі вказівки президента, і ніякого відведення в Петровському немає".</p>
      <p><b>Деталі:</b> Якубов заявив, що нова дата відведення сил у районі Петрівського стане одним із пунктів порядку денного на найближчих переговорах контактної групи у Мінську.</p>
      <p><b>Цьому передувало:</b> Вранці 4 листопада <a href="https://www.pravda.com.ua/news/2019/11/4/7230896/">українська сторона</a> СЦКК заявила, що окупаційна влада ОРДЛО збирається запустити білу ракету, що сигналізує про початок розведення сил і засобів у Петрівському, хоча розведення неможливе: 7 діб "тиші" не спостерігалося.</p>
      <p>Однак опівдні російські медіа поширили інформацію т.зв. "ДНР", що бойовики<a href="https://www.pravda.com.ua/news/2019/11/4/7230916/"> сигналізували білої ракетою </a>про готовність до розведення сил і засобів біля Петрівського.</p>
      <p>
        <b>
          <i>Знати більше: <a href="https://www.pravda.com.ua/articles/2019/10/9/7228491/">Піти чи залишитись. Чи допоможе розведення військ закінчити війну на Донбасі</a></i>
        </b>
      </p>
      <p>
        <b>
          <i>
            <a href="https://www.eurointegration.com.ua/articles/2019/09/19/7100928/">Українізація Штайнмаєра: як зробити ідею Кремля безпечною для України</a>
          </i>
        </b>
      </p>
      <p>
        <b>Передісторія: </b>
      </p>
      <ul>
        <li>1 жовтня президент Володимир Зеленський заявив про досягнення на зустрічі Тристоронньої контактної групи з урегулювання ситуації на Донбасі домовленості про початок розведення військ у<a href="https://www.pravda.com.ua/news/2019/10/1/7227836/"> Петровському та Золотому.</a></li>
        <li>7 жовтня розведення сил та засобів у Петрівському та Золотому <a href="https://www.pravda.com.ua/news/2019/10/7/7228341/">не почалося</a>, оскільки бойовики порушили домовленість про припинення вогню.</li>
        <li>У <a href="https://www.pravda.com.ua/news/2019/10/29/7230411/">Золотому розведення</a> почалося 29 жовтня – попри недотримання бойовиками режиму тиші впродовж 7 днів.</li>
        <li>31 жовтня президент Володимир<a href="https://www.pravda.com.ua/news/2019/10/31/7230585/"> Зеленський</a> заявив, що розведення у Петрівському розпочнеться 4 листопада, за умови дотримання семиденного режиму тиші.</li>
        <li>1 листопада пресцентр ООС повідомив, що у районі населеного пункту Золоте-4 Луганської області завершилося <a href="https://www.pravda.com.ua/news/2019/11/1/7230762/">дзеркальне розведення</a> сил та засобів.</li>
        <li>У Петрівському ж 30 жовтня зафіксовано обстріли, тому розведення сил і засобів на цій ділянці, заплановане на 4 листопада, <a href="https://www.pravda.com.ua/news/2019/11/1/7230735/">Київ відклав.</a></li>
      </ul>
      <related>
        <a href="https://www.pravda.com.ua/news/2019/11/4/7230916/"/>
        <a href="https://www.pravda.com.ua/news/2019/11/4/7230896/"/>
        <a href="https://www.pravda.com.ua/news/2019/11/2/7230808/"/>
      </related>
    </article>
  </body>
</html>