<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/pripad-smrti-cizincu-v-kamionu-ve-vietnamu-bylo-zatceno-dalsich-osm-lidi-20191104.html"/>
    <meta property="og:site_name" content="Deník.cz"/>
    <meta property="article:published_time" content="2019-11-04T12:32:00+00:00"/>
    <meta property="og:title" content="Případ smrti cizinců v kamionu: Ve Vietnamu bylo zatčeno dalších osm lidí"/>
    <meta property="og:description" content="Vietnamská policie zadržela osm lidí, které spojuje s nálezem 39 mrtvých těl v kamionu na jihovýchodě Anglie. Již v pátek přitom tamní úřady v souvislosti s případem zadržely dva muže, které podezírají z pašování lidí."/>
  </head>
  <body>
    <article>
      <h1>Případ smrti cizinců v kamionu: Ve Vietnamu bylo zatčeno dalších osm lidí</h1>
      <address><time datetime="2019-11-04T12:32:00+00:00">04 Nov 2019, 12:32</time> by <a rel="author">Tereza Polaczyková</a></address>
      <p>O zatčení dalších podezřelých ve Vietnamu informovala agentura Reuters s odvoláním na místní média. „Na základě toho, co jsme se od podezřelých dozvěděli, zahájíme boj proti podobným skupinám a budeme se snažit zabránit nelegálním převozům lidí do Velké Británie,“ citovala agentura šéfa policistů z provincie Nghe An.</p>
      <figure>
        <img src="https://g.denik.cz/1/46/ctk-nformaci-agentur-vyplyva-ze-vetsinu-z-39-mrtvych-lidi-objevenych-v-kamionu-na-jihovychode-anglie_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/mrtvi-z-kamionu-v-britanii-nebyli-cinane-melo-jit-o-vietnamce-20191026.html">Mrtví z kamionu v Británii nebyli Číňané. Mělo jít o Vietnamce Přečíst článek ›</a>
      </aside>
      <p>Těla 39 mrtvých, 31 mužů a osmi žen, byla objevena v chladírenském boxu 23. Října. A to krátce poté, co byl kamion odstaven v průmyslové zóně ve městě Grays nedaleko Londýna. Britští policisté minulý týden uvedli, že oběti z kamionu byli pravděpodobně Vietnamci.</p>
      <p>Již dříve byli zadrženi i dva muži ze Severního Irska, kteří byli obvinění ze zabití 39 lidí, obchodování s lidmi a porušení imigračních zákonů. Podle britských médií se jedná o 23letého řidiče kamionu Maurice Robinsona a 22letého Eamonna Harrisona, který byl zatčen v Dublinu. Britské úřady ho totiž podezírají, že řídil kamion cestou do belgického přístavu Zeebrugge.</p>
      <figure>
        <img src="https://g.denik.cz/1/66/ctk-v-irsku-a-vietnamu-zadrzeli-tri-lidi-kvuli-39-mrtvym-z-britanie_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/pripad-smrti-39-cizincu-v-kamionu-v-irsku-a-ve-vietnamu-zadrzeli-tri-podezrele-20191101.html">Případ smrti 39 cizinců v kamionu: V Irsku a ve Vietnamu zadrželi tři podezřelé Přečíst článek ›</a>
      </aside>
    </article>
  </body>
</html>