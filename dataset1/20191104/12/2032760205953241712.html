<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88640"/>
    <meta property="og:site_name" content="Denník politika"/>
    <meta property="article:published_time" content="2019-11-04T12:35:03+00:00"/>
    <meta property="og:title" content="Mincovňa Kremnica investuje do nových technológií, kupuje raziaci lis za státisíce eur"/>
    <meta property="og:description" content="4.11.2019 (Webnoviny.sk) – Štátny podnik Mincovňa Kremnica (MK) pokračuje v rekonštrukcii svojich objektov a zároveň investuje do nových technológií. Všetko zvláda podnik realizovať z vlastných zdrojov, pričom jeho hospodársky výsledok za prvých deväť mesiacov je vo výške 823 tisíc eur. Ako agentúru SITA informovala Ivana Koreňová z marketingového oddelenia MK, pred dvomi rokmi obstarali novú vákuovú pec na zlato za 57 tisíc eur a v tomto roku podpísali zmluvu na raziaci lis za 700 tisíc eur, ktorý má byť dodaný do Vianoc. V kremnickej mincovni pracuje stabilne 230 až 235 zamestnancov a tento stav chce vedenie udržať."/>
  </head>
  <body>
    <article>
      <h1>Mincovňa Kremnica investuje do nových technológií, kupuje raziaci lis za státisíce eur</h1>
      <address><time datetime="2019-11-04T12:35:03+00:00">04 Nov 2019, 12:35</time> by <a rel="author">Webnoviny</a></address>
      <p>4.11.2019 (Webnoviny.sk) – Štátny podnik Mincovňa Kremnica (MK) pokračuje v rekonštrukcii svojich objektov a zároveň investuje do nových technológií. Všetko zvláda podnik realizovať z vlastných zdrojov, pričom jeho hospodársky výsledok za prvých deväť mesiacov je vo výške 823 tisíc eur. Ako agentúru SITA informovala Ivana Koreňová z marketingového oddelenia MK, pred dvomi rokmi obstarali novú vákuovú pec na zlato za 57 tisíc eur a v tomto roku podpísali zmluvu na raziaci lis za 700 tisíc eur, ktorý má byť dodaný do Vianoc. V kremnickej mincovni pracuje stabilne 230 až 235 zamestnancov a tento stav chce vedenie udržať.</p>
      <h3>Kultúrne pamiatky</h3>
      <p>V Kremnici má MK v správe dva areály, v ktorých sa nachádza viacero budov. „<i>Dva objekty na Štefánikovom námestí sú nehnuteľnou kultúrnou pamiatkou. Mincovňa Kremnica sa o ne stará s patričnou úctou a ohľadom na starobylý pôvod objektov. Rekonštrukcie, ktoré v nich prebehli alebo prebehnú v budúcnosti sú vždy schválené Krajským pamiatkovým úradom,</i>“ uviedla Koreňová s tým, že v súčasnosti sa v týchto objektoch zamerali na výmenu strešnej krytiny a opravu vonkajších fasád budov.</p>
      <p>Keďže sa jedná o časovo aj cenovo náročné projekty a podnik ich realizuje výhradne z vlastných zdrojov, oprava bude vykonávaná postupne, podľa stavu opotrebovania.</p>
      <h3>Obnovia budovy</h3>
      <p>Pre areál na ulici ČSA má Mincovňa schválený projekt obnovy budov, v rámci ktorého chce na budovách vymeniť vonkajšie plášte a vymeniť strešné krytiny.</p>
      <p>„<i>Obnova uvedených budov bude tiež z vlastných zdrojov Mincovne a bude prebiehať postupne podľa možností podniku. Celkové náklady sa v tejto chvíli ťažko odhadujú, nakoľko ešte nie je dokončené vypracovanie všetkých potrebných projektových dokumentácií,</i>“ objasnila Koreňová.</p>
      <p>Viac k témam: <a href="https://www.webnoviny.sk/tag/rekonstrukcia/"><u>rekonštrukcia</u></a><br/>Zdroj: Webnoviny.sk – <a href="https://www.webnoviny.sk/mincovna-kremnica-investuje-do-novych-technologii-kupuje-raziaci-lis-za-statisice-eur/"><u>Mincovňa Kremnica investuje do nových technológií, kupuje raziaci lis za státisíce eur</u></a> © SITA Všetky práva vyhradené.</p>
    </article>
  </body>
</html>