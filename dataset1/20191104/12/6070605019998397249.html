<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/formula-ERC-amnistia_0_2337966271.html"/>
    <meta property="og:site_name" content="Ara.cat"/>
    <meta property="article:published_time" content="2019-11-04T12:14:04+00:00"/>
    <meta property="og:title" content="ERC proposa un &quot;gran consens&quot; per l'amnistia que inclogui institucions, sindicats i patronals"/>
    <meta property="og:description" content="No detalla encara com s'hauria de vehicular aquesta llei per aconseguir la llibertat dels presos"/>
  </head>
  <body>
    <article>
      <h1>ERC proposa un "gran consens" per l'amnistia que inclogui institucions, sindicats i patronals</h1>
      <h2>No detalla encara com s'hauria de vehicular aquesta llei per aconseguir la llibertat dels presos</h2>
      <address>
        <time datetime="2019-11-04T12:14:04+00:00">04 Nov 2019, 12:14</time>
      </address>
      <p>L'amnistia és un concepte que últimament ha entrat amb força en el discurs dels partits independentistes, i aquest dilluns ERC n'ha parlat en campanya electoral. Els republicans proposen que des de Catalunya es teixeixi un "gran consens" a favor de l'amnistia que inclogui no només les formacions polítiques que la defensen, sinó també el conjunt de les institucions catalanes i el teixit associatiu que, entre d'altres, integren universitats, sindicats i patronals.</p>
      <p>Ho ha explicat en un acte de campanya l'exconseller de Justícia del Govern, Carles Mundó, precisament un dels condemnats per la sentència del Procés. Ho ha fet des de l'antiga presó Model de Barcelona, que ell va tancar mentre va ser membre de l'executiu. "L'amnistia és una fórmula jurídica que s'ha aplicat en uns altres moment excepcionals", ha argumentat. Mundó ha exposat que amnistiar els independentistes condemnats permetria treure el conflicte de la justícia i portar-lo al terreny exclusiu de la política que, segons ell, es l'únic on es podrà trobar una solució. </p>
      <p>L'amnistia s'ha de portar al Congrés en forma de llei. Hi ha dues vies: que el Parlament formuli una proposta i després l'enviï a la cambra baixa espanyola perquè es debati, o que siguin els mateixos partits independentistes els que la portin directament al Congrés. La primera via és més solemne, mentre que la segona seria més àgil. ERC no ha volgut entrar a detallar com s'hauria de fer. Mundó ha considerat que, si es detallés, aniria precisament en contra del "gran consens" que primer vol generar el seu partit. "No ens hem d'encasellar en una proposta o una altra", ha conclòs.</p>
      <p>El principal obstacle de l'amnistia no és tant com s'ha de portar al Congrés, sinó que ara mateix no  hi ha una correlació de forces a l'hemicicle espanyol que permeti pensar que tindria alguna garantia d'èxit. <a href="https://www.ara.cat/politica/Iceta-expectatives-amnistia-recorda-sollicitar_0_2315168669.html">PSOE, PP, Cs i Vox s'hi oposen</a> frontalment i Podem és partidari d'explorar altres vies per aconseguir que els presos surtin de la presó. Malgrat això, Mundó s'ha mostrat optimista: "Que no sigui possible ara per la correlació de forces no vol dir que l'hàgim de deixar de presentar". </p>
      <h3>Visita del rei</h3>
      <p>El candidat d'ERC a les generals, Gabriel Rufián, ha tornat a carregar contra la vista del rei avui a Barcelona. Ha dit que si vol fer "un acte electoral", que es presenti a les eleccions. "Si està tan <i>preparat</i> com diuen, potser les guanya", ha ironitzat. El republicà ha considerat que l'únic dubte que ofereix el monarca és "si és del PP, Vox, Cs o de tots tres alhora". També ha demanat que totes les mobilitzacions en contra de la presència de Felip VI siguin "cíviques i pacífiques". <a href="https://www.ara.cat/politica/Felip-VI-Catalunya-campanya-postsentencia_0_2337966234.html?utm_medium=social&amp;utm_source=twitter&amp;utm_campaign=ara">Representants d'ERC seran a les protestes</a>.</p>
      <figure>
        <img src="https://www.ara.cat/2019/11/03/politica/Felip-VI-Catalunya-campanya-postsentencia_2337376507_67114469_117x66.jpg"/>
      </figure>
      <p>
        <a href="https://www.ara.cat/politica/Felip-VI-Catalunya-campanya-postsentencia_0_2337966234.html">El Govern fa una crida a mantenir una actitud cívica en les properes manifestacions</a>
      </p>
      <p>També ha parlat de l'escridassada que va rebre d'un grup de CDR aquest diumenge en un míting a Lleida. Ha assegurat que formava part "del càrrec" i que mai criticaria que la gent s'expressi. "Mai entraré a criminalitzar això", ha reblat.</p>
      <figure>
        <a href="https://www.ara.cat/2019/11/02/politica/central-ERC-campanya-esplanada-Lledoners_2336776534_67081822_1200x800.jpg">
          <img src="https://www.ara.cat/2019/11/02/politica/central-ERC-campanya-esplanada-Lledoners_2336776534_67081822_1200x800.jpg"/>
        </a>
        <figcaption>El míting central d'ERC de la campanya del 10-N s'ha en una esplanada al costat de la presó de Lledoners. / MARC PUIG / ERC</figcaption>
      </figure>
      <h3>Junqueras contra Sánchez</h3>
      <p>ERC ha concentrat tota l'artilleria d'aquesta campanya <a href="https://www.ara.cat/politica/eleccions-generals-2019-10-novembre-ERC-canvia-enterra-Sanchez-PSOE_0_2337966218.html">en carregar contra el PSOE i el PSC</a>. Una nova mostra és la carta que el president dels republicans, Oriol Junqueras, ha enviat a Pedro Sánchez i que publica <i>El Periódico</i>. <a href="https://www.elperiodico.com/es/politica/20191103/carta-integra-de-oriol-junqueras-a-pedro-sanchez-7713168">Al text</a>, el líder d'ERC li recrimina haver-se negat al diàleg i li recorda que el vot de l'independentisme català va ser clau perquè prosperés la moció de censura que el va fer president del govern espanyol. El qualifica de "frívol" i "autoritari" i li retreu assemblar-se massa "a la dreta" que es va expulsar del poder amb la sortida de Rajoy de la Moncloa. </p>
      <figure>
        <img src="https://www.ara.cat/2019/11/04/politica/ERC-Aragones-Lleida-Gabriel-Rufian_2337976215_67111734_117x66.jpg"/>
      </figure>
      <p>
        <a href="https://www.ara.cat/politica/eleccions-generals-2019-10-novembre-ERC-canvia-enterra-Sanchez-PSOE_0_2337966218.html">ERC canvia el guió i enterra la mà estesa a Sánchez i al PSOE</a>
      </p>
    </article>
  </body>
</html>