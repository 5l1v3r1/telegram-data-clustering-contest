<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/32936/come-richiedere-rimborso-tim-fatture-28-giorni"/>
    <meta property="og:site_name" content="DDay.it"/>
    <meta property="article:published_time" content="2019-11-04T12:31:00+00:00"/>
    <meta property="og:title" content="Rimborsi TIM per i 28 giorni, la richiesta ora si può fare anche online"/>
    <meta property="og:description" content="Non più solo dal 187. TIM ha esteso all'area web di MyTim la possibilità di inviare la richiesta per chiedere il rimborso dei giorni erosi a causa della fatturazione a 28 giorni, pratica dichiarata illegittima e pratica per gran parte del 2017."/>
  </head>
  <body>
    <article>
      <h1>Rimborsi TIM per i 28 giorni, la richiesta ora si può fare anche online</h1>
      <h2>Non più solo dal 187. TIM ha esteso all'area web di MyTim la possibilità di inviare la richiesta per chiedere il rimborso dei giorni erosi a causa della fatturazione a 28 giorni, pratica dichiarata illegittima e pratica per gran parte del 2017.</h2>
      <address><time datetime="2019-11-04T12:31:00+00:00">04 Nov 2019, 12:31</time> by <a rel="author">Massimiliano Di Marco</a></address>
      <p>Dallo scorso 1° novembre è possibile richiedere il rimborso a TIM per i giorni erosi a causa della fatturazione a 28 giorni anche dal sito ufficiale. Precedentemente, la richiesta poteva essere inoltrata soltanto telefonando al 187. La richiesta di rimborso può ora essere inoltrata dall'<a href="https://auth.tim.it/dcareg/public/login">area web di MyTim</a> anche per coloro che nel frattempo avessero cambiato operatore per la rete fissa. Il periodo di fatturazione incriminato va dal 23 giugno 2017 al 31 marzo 2018.</p>
      <p>TIM ha inoltre annunciato di aver prorogato fino al 31 marzo 2020 il tempo di validità delle proposte di compensazione alternativa. Queste soluzioni sono legittime: la stessa Autorità per le Garanzie nelle Comunicazioni (AGCOM) aveva stabilito che gli operatori avrebbero potuto offrire agli utenti servizi aggiuntivi come compensazione. Tale accettazione, lo ricordiamo, <b>implica la rinuncia al diritto a richiedere il rimborso per i giorni erosi</b>. Tra i vari servizi alternativi al rimborso, TIM prevede l'attivazione di TIM Vision e di Extra Voice, per chiamare senza limiti i telefoni nazionali fissi e mobili.</p>
      <p> </p>
      <h3>TIM conferma la richiesta online</h3>
      <p>A seguito delle tante segnalazioni ricevute da DDAY.it dopo la pubblicazione dell'articolo di persone che hanno avuto problemi tecnici per fare la richiesta online, abbiamo contattato TIM per avere delucidazioni e conoscere eventuali problemi tecnici.</p>
      <p>La società ha confermato la possibilità di formulare la richiesta di rimborso dall’area Web MyTIM sottolineando che è stata resa disponibile proprio in questi giorni e la sua corretta operatività è in costante monitoraggio. L'azienda ha inoltre specificato che eventuali temporanee anomalie potranno sempre essere segnalate al 187. Una volta compilato il modulo online, poi, l'utente sarà contattato telefonicamente da un operatore TIM così da poter calcolare le spettanze relative alla specifica linea fissa e al numero di giorni erosi.</p>
      <p>TIM <a href="https://www.dday.it/redazione/32792/modem-libero-oggi-il-ricorso-di-tim-per-evitare-i-rimborsi-agli-utenti-vodafone-e-fastweb-si-defilano">è ancora impegnata</a> sulla diatriba contro la delibera dell'AGCOM sul cosiddetto "modem libero". A giorni è infatti attesa la sentenza del Tar del Lazio, dopo che il Consiglio di Stato aveva sospeso l'applicazione della delibera dell'Autorità a seguito del ricorso degli operatori. A oggi, infatti, soltanto i nuovi clienti di rete fissa hanno diritto a offerte senza il modem incluso obbligatoriamente. La parte della delibera riguardante i già clienti, invece, non è entrata in vigore perché il Consiglio di Stato ha sospeso il dispositivo prima che l'atto dell'AGCOM entrasse in vigore nella sua interezza.</p>
    </article>
  </body>
</html>