<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425058/o-giwrgos-delaportas-sthn-pentada-twn-arxhgwn-ths-rodoy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-04T12:25:01+00:00"/>
    <meta property="og:title" content="Ο Γιώργος Δελαπόρτας στην πεντάδα των αρχηγών της Ρόδου"/>
    <meta property="og:description" content="Οριστικά, το Σάββατο 9 Νοεμβρίου στις 3 μ.μ. θα πραγματοποιηθεί το εκτός έδρας παιχνίδι της Ρόδου με τον Αιολικό στο πλαίσιο της συνέχειας του πρωταθλήματος της Γ’ Εθνικής Κατηγορίας (6ος όμιλος)."/>
  </head>
  <body>
    <article>
      <h1>Ο Γιώργος Δελαπόρτας στην πεντάδα των αρχηγών της Ρόδου</h1>
      <h2>Αποδεκτό έγινε το δεύτερο αίτημα της Ρόδου για το παιχνίδι με τον Αιολικό</h2>
      <address>
        <time datetime="2019-11-04T12:25:01+00:00">04 Nov 2019, 12:25</time>
      </address>
      <p>
        <b>Οριστικά, το Σάββατο 9 Νοεμβρίου στις 3 μ.μ. θα πραγματοποιηθεί το εκτός έδρας παιχνίδι της Ρόδου με τον Αιολικό στο πλαίσιο της συνέχειας του πρωταθλήματος της Γ’ Εθνικής Κατηγορίας (6ος όμιλος).</b>
      </p>
      <p>Το δεύτερο αίτημα που έκανε η διοίκηση της ομάδας του νησιού μας έγινε αποδεκτό από την Ελληνική Ποδοσφαιρική Ομοσπονδία και έτσι η αποστολή θα ταξιδέψει με νέα δεδομένα. Υπενθυμίζουμε ότι είχαν κλειστεί εισιτήρια με το σκεπτικό ότι το παιχνίδι θα γινόταν στις 11 π.μ. κάτι όμως που δεν έγινε αποδεκτό από την Ομοσπονδία και αυτό είναι κάτι που όπως έχουμε γράψει ξανά, αφήνει μεγάλη πικρία στους «πράσινους». Όπως και να έχει, η Ρόδος καταστρώνει τα πλάνα της για το παιχνίδι αυτό, θέλοντας φυσικά να προσθέσει στο ενεργητικό της άλλους τρεις βαθμούς. Στην ανακοίνωση του συλλόγου, αναφέρονται τα εξής:</p>
      <p>«Παρά τις φιλότιμες προσπάθειες του προέδρου της ΕΠΣΔ Παναγιώτη Διακοφώτη ο αγώνας με τον Αιολικό θα διεξαχθεί το Σάββατο στις 3 το μεσημέρι. Η διοίκηση της Ρόδου αναζητά τρόπους επιστροφής της αποστολής, αφού ήδη έχουν εξασφαλισθεί και αγοραστεί τα εισιτήρια μετάβασης από τη Ρόδο για τη Μυτιλήνη με πτήση της Sky Express».</p>
      <p><b>Στους αρχηγούς και ο Δελαπόρτας</b><br/>Ο Γιώργος Δελαπόρτας είναι το νέο πρόσωπο των αρχηγών της Ρόδου, όπως ανακοίνωσε και επίσημα η διοίκηση.</p>
      <p>Ο παίκτης, παίρνει τη θέση ουσιατσικά του Γεωργίου που πρόσφατα αποτέλεσε παρελθόν από την ανδρική ομάδα του συλλόγου.</p>
      <p>Αναλυτικά, στη σχετική ανακοίνωση που εξέδωσε ο σύλλογος, αναφέρονται τα ακόλουθα:</p>
      <p>«Με χαρά ανακοινώνουμε πως στην πεντάδα των αρχηγών της ομάδας μας μπήκε από χτες ο Γιώργος Δελαπόρτας. Μετά την αποχώρηση του Άκη Γεωργίου τη θέση του ενός αρχηγού αναλαμβάνει με απόφαση της διοίκησης της Ρόδου ο Δελαπόρτας, λόγω κατ’ αρχήν της εντοπιότητας αλλά και της εν γένει παρουσίας του στα αποδυτήρια. Σημειώνεται πως χτες ο Τεχνικός Διευθυντής Νικήτας Μαλλιάκας είχε συνεργασία με τους πέντε αρχηγούς για διάφορα θέματα».</p>
    </article>
  </body>
</html>