<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-woman-tehsildar-burnt-alive-in-office-in-telangana-2831297.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-04T12:12:04+00:00"/>
    <meta property="og:title" content="तेलंगाना में महिला तहसीलदार को युवक ने ऑफिस में जिंदा जलाया"/>
    <meta property="og:description" content="तेलंगाना के रंगारेड्डी जिले में एक युवक ने महिला तहसीलदार पर पेट्रोल छिड़ककर उसे जिंदा जला दिया। उनकी मौके पर ही मौत हो गई। घटना के वक्त तहसीलदार विजया रेड्डी अपने कार्यालय में बैठी हुई थीं। आरोपी..."/>
  </head>
  <body>
    <article>
      <h1>तेलंगाना में महिला तहसीलदार को युवक ने ऑफिस में जिंदा जलाया</h1>
      <address><time datetime="2019-11-04T12:12:04+00:00">04 Nov 2019, 12:12</time> by <a rel="author">एजेंसियां।,हैदराबाद।</a></address>
      <p>तेलंगाना के रंगारेड्डी जिले में एक युवक ने महिला तहसीलदार पर पेट्रोल छिड़ककर उसे जिंदा जला दिया। उनकी मौके पर ही मौत हो गई। घटना के वक्त तहसीलदार विजया रेड्डी अपने कार्यालय में बैठी हुई थीं। आरोपी युवक ने पुलिस के सामने आत्मसमर्पण कर दिया है। राचकोंडा के आयुक्त महेश एम भागवत ने बताया कि तहसीलदार विजया रेड्डी हयातनगर के अब्दुल्लापुरमेट स्थित अपने दफ्तर में थीं। दोपहर करीब 1.40 बजे गौरेलाई गांव का रहने वाला के सुरेश उनके कमरे में पहुंचा और थोड़ी देर बातचीत के बाद पेट्रोल छिड़क कर आग लगा दी। आग की लपटों में घिरीं विजया रेड्डी खुद को बचाने के लिए इमारत में इधर-उधर भागती रहीं लेकिन बाद में वह गिर गईं। </p>
      <h3>Read Also: <a href="https://www.livehindustan.com/national/story-man-change-whatsapp-dp-with-girlfriend-filed-rape-case-against-him-know-what-is-the-whole-matter-2831090.html">प्रेमिका संग लगाई थी whatsapp DP, रेप का केस दर्ज, जानें क्या है पूरा मामला</a></h3>
      <p>ड्राइवर और सहायक ने उन्हें बचाने की कोशिश की लेकिन नहीं बचा पाए और दोनों गंभीर रूप से झुलस गए। पुलिस की पूछताछ में आरोपी ने बताया कि बछाराम गांव में उसकी सात एकड़ जमीन है, जिस पर विवाद है। उसने कई बार तहसीलदार से गुहार लगाई लेकिन उन्होंने कभी उसकी बात नहीं सुनी। आयुक्त ने बताया कि सुरेश के खिलाफ हत्या की धाराओं में मुकदमा दर्ज कर उसे गिरफ्तार कर लिया गया है। हम कोशिश करेंगे कि मामले की सुनवाई फास्ट ट्रैक कोर्ट में की जाए। पुलिस इस मामले की तह तक जाएगी कि आखिर पेट्रोल लेकर आरोपी तहसीलदार के दफ्तर तक कैसे पहुंचा। दफ्तर के अन्य लोगों की भूमिका भी जांची जाएगी।</p>
      <p>
        <b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट। </b>
      </p>
    </article>
  </body>
</html>