<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/595641/episkepsi-proedrou-disy-se-agrotikes-perioxes-sto-maroni"/>
    <meta property="og:site_name" content="SIGMALIVE"/>
    <meta property="article:published_time" content="2019-11-04T12:46:00+00:00"/>
    <meta property="og:title" content="Επίσκεψη Προέδρου ΔΗΣΥ σε αγροτικές περιοχές στο Μαρώνι"/>
    <meta property="og:description" content="Σε συνέχεια της περιοδείας του στις αγροτικές περιοχές, ο Πρόεδρος του ΔΗΣΥ, Αβέρωφ Νεοφύτου, επισκέφθηκε σήμερα αγροτικές μονάδες στο Μαρώνι και συνομίλησε..."/>
  </head>
  <body>
    <article>
      <h1>Επίσκεψη Προέδρου ΔΗΣΥ σε αγροτικές περιοχές στο Μαρώνι</h1>
      <address><time datetime="2019-11-04T12:46:00+00:00">04 Nov 2019, 12:46</time> by <a rel="author">SigmaLive</a></address>
      <p><b>Σε συνέχεια της περιοδείας του στις αγροτικές περιοχές, ο Πρόεδρος του ΔΗΣΥ, Αβέρωφ Νεοφύτου, επισκέφθηκε σήμερα αγροτικές μονάδες στο Μαρώνι και συνομίλησε με γεωργούς της περιοχής.<br/></b> <br/>Σε δηλώσεις του ύστερα από την επίσκεψη, ο κ. Νεοφύτου ανέφερε πως διαπίστωσε πως κάποιες μονάδες έχουν εξελιχθεί ιδιαίτερα, ανάγοντας τη γεωργία σε επιστήμη.<br/> <br/>«Για 'μας η γεωργία έχει μεγάλη προοπτική», είπε ο κ. Νεοφύτου,  φτάνει, είπε, «να μαζέψουμε τα προβλήματα του αγροτικού κόσμου. Πιστεύω, συνέχισε, πως υπάρχει η πολιτική βούληση να τα στηρίξουμε».<br/> <br/>Ανέφερε δε πως με τη στήριξη του κράτους, η γεωργία μπορεί να συνεισφέρει σημαντικά και στην οικονομία.<br/> <br/>«Σήμερα η συνεισφορά του αγροτικού τομέα και της κτηνοτροφίας στο ακαθάριστο εθνικό προϊόν είναι στο 4%», είπε συγκεκριμένα. «Πιστεύω ακράδαντα, συνέχισε, ότι με τη στήριξη του κράτους μπορεί να διπλασιάσουμε τη συνεισφορά του γεωργικού τομέα στο ακαθάριστο εθνικό προϊόν».<br/> <br/>«Σήμερα συνέχισε, είχα την ευκαιρία να επισκεφτώ και να δω κάποιες πρωτοβουλίες νέων γεωργών. Χάρηκα νέους ανθρώπους με διπλώματα πανεπιστημίου που αποφάσισαν σοβαρά να ασχοληθούν με τον τομέα της γεωργίας και με τη στήριξη των προγραμμάτων με κρατικά αλλά και ευρωπαϊκά κονδύλια».<br/> <br/>«Πρέπει να περάσουμε στην επόμενη φάση, είπε. Η περίοδος του ρεσπέρη πρέπει να μετεξελιχθεί στον επαγγελματία γεωργό και κτηνοτρόφο και είναι εδώ που πρέπει να επικεντρωθούμε και έχουμε προοπτική».<br/> <br/>Ανέφερε δε πως σήμερα επισκέφθηκε κάποιες μονάδες, οι οποίες ήταν πολύ εξελιγμένες.<br/> <br/>«Ένιωσα σαν να μπήκα σε βιομηχανική περιοχή. Με σύγχρονα μηχανήματα και μεθόδους», είπε.</p>
    </article>
  </body>
</html>