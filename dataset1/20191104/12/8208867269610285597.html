<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/finanza/2019/11/04/news/ferrari_alza_gli_obiettivi_per_il_2019_trimestre_con_un_9_2_di_ricavi-240212094/"/>
    <meta property="og:site_name" content="Repubblica.it"/>
    <meta property="article:published_time" content="2019-11-04T12:58:00+00:00"/>
    <meta property="og:title" content="Ferrari alza gli obiettivi per il 2019. Accordo con Armani per abbigliamento e intrattenimento"/>
    <meta property="og:description" content="Il Cavallino rampante migliora le stime per la chiusura d'anno. Intesa anche per un ristorante stellato con Bottura"/>
  </head>
  <body>
    <article>
      <h1>Ferrari alza gli obiettivi per il 2019. Accordo con Armani per abbigliamento e intrattenimento</h1>
      <h2>Il Cavallino rampante migliora le stime per la chiusura d'anno. Intesa anche per un ristorante stellato con Bottura</h2>
      <address>
        <time datetime="2019-11-04T12:58:00+00:00">04 Nov 2019, 12:58</time>
      </address>
      <p><b>MILANO </b>- Hamilton <a href="https://www.repubblica.it/sport/formulauno/2019/11/03/news/gp_usa_hamilton_campione_del_mondo-240169568/">alza al cielo</a> il sesto mondiale di Formula Uno, la Ferrari si consola alzando gli obiettivi finanziari per questo 2019 e il mercato apprezza e con un +6,5% porta il titolo a nuovi massimi storici per Piazza Affari.<br/><br/>Per la casa di Maranello arriva anche un importante annuncio: un accordo con Armani con il quale punta a "diversificare il brand su abbigliamento e intrattenimento", come ha spiegato l'amministratore delegato, Louis Camilleri, durante la conference call sui conti del trimestre. Una "brand extension" dalla quale Camilleri stima "il 10% della redditività totale in 7-10 anni". L'accordo con il gruppo Armani ha "l'ambizione di alzare gli standard e la qualità dell'offerta" della casa di Maranello.<br/><br/>Dal punto di vista finanziario, il Cavallino ha rivisto al rialzo i target 2019 portando quelli sui ricavi netti a 3,7 miliardi di euro (la stima precedente era 3,5 miliardi), mentre l'ebitda adjusted (ovvero il margine operativo lordo corretto per evitare le voci non ricorrenti) passa da una forbice di 1,2-1,25 miliardi a quota 1,27 miliardi e l'ebit adjusted (cioè il margine operativo lordo) sale a 0,92 miliardi (0,85-0,9), con free cash flow industriale (flusso di cassa) superiore a 0,6 miliardi (prima era maggiore di 0,55).<br/><br/><b><a href="https://finanza.repubblica.it/Company/?symbol=RACE:IM">SEGUI FERRARI IN BORSA</a></b><br/><br/>L'annuncio è arrivato insieme ai conti del terzo trimestre del 2019 che si è chiuso con un utile netto in calo a 169 milioni di euro, in riduzione del 41% da 287 milioni dello stesso periodo dello scorso anno. L'utile adjusted è invece risultato in crescita del 15%, considerando i 169 milioni di questo trimestre contro i 146 dello stesso periodo del 2018. Il Cavallino vede infatti l'utile diluito per azione adjusted crescere su anno del 16,9% a 0,90 euro.<br/><br/>Nel periodo tra luglio e settembre 2019 i ricavi sono saliti del 9,2% a 915 milioni da 838 milioni (+7,1% a cambi costanti).<br/><br/>"E' stato un altro trimestre forte, gli ordini restano alti. Il rialzo delle guidance dimostra il buon momento del nostro core business", il commento di Camilleri.<br/><br/>Le consegne nel trimestre si sono attestate a 2.474 unità, in aumento del 9,4% da 2.262 di un anno prima. Spiega Ferrari nella sua nota che "la performance dei modelli è stata guidata in particolare dai solidi livelli delle consegne della Ferrari Portofino e della 812 Superfast". Bene, a livello geografico, l'Europa e l'Asia, stazionaria l'America.<br/><br/>Quella con Armani non è, infine, la sola partnership annunciata: Ferrari aprirà a fine 2020 a Maranello un ristorante con lo chef stellato Michelin Massimo Bottura. Si troverà negli stessi locali dell'attuale ristorante Cavallino, che quindi cambierà gestione.</p>
    </article>
  </body>
</html>