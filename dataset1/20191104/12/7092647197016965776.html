<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39601/%D8%B9%D8%AF%D9%85-%D8%AA%D9%88%D8%AC%D9%87-%D9%88%D8%B2%D8%A7%D8%B1%D8%AA-%D9%86%DB%8C%D8%B1%D9%88-%D8%A8%D9%87-%D8%B5%D8%A7%D8%AF%D8%B1%D8%A7%D8%AA-%D8%AE%D8%AF%D9%85%D8%A7%D8%AA-%D9%81%D9%86%DB%8C-%D9%88-%D9%85%D9%87%D9%86%D8%AF%D8%B3%DB%8C-%D8%A8%D8%B1%D9%82"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-04T12:08:00+00:00"/>
    <meta property="og:title" content="عدم توجه وزارت نیرو به صادرات خدمات فنی و مهندسی برق"/>
    <meta property="og:description" content="سقوط آزاد صادرات خدمات فنی و مهندسی صنعت برق در حالی است که طی دولت‌های یازدهم و دوازدهم بار‌ها از سوی مسئولان وزارت نیرو بر اهمیت صادرات خدمات فنی و مهندسی تأکید شده است."/>
  </head>
  <body>
    <article>
      <h1>عدم توجه وزارت نیرو به صادرات خدمات فنی و مهندسی برق</h1>
      <address><time datetime="2019-11-04T12:08:00+00:00">04 Nov 2019, 12:08</time> by <a rel="author">پایگاه خبری صنعت برق - برق نیوز BarghNews</a></address>
      <p><i>سقوط آزاد صادرات خدمات فنی و مهندسی صنعت برق در حالی است که طی دولت‌های یازدهم و دوازدهم بار‌ها از سوی مسئولان وزارت نیرو بر اهمیت صادرات خدمات فنی و مهندسی تأکید شده است. </i>به گزارش <a href="http://www.barghnews.com/">برق نیوز</a>، صنعت برق ایران با رسیدن به توانمندی روز جهان در فناوری، دانش، مهندسی، طراحی و اجرای پروژه‌ها و همچنین خودکفایی ۹۵ درصدی در طراحی و ساخت تجهیزات این صنعت، ظرفیت بسیاری برای صادرات خدمات فنی و مهندسی دارد؛ به طوری که فعالان و صاحب‌نظران این صنعت، از ظرفیت سالانه صادرات ۲۰ میلیارد دلاری خدمات فنی و مهندسی صنعت برق خبر می‌دهند.<br/>با وجود ظرفیت‌های بسیار برای استفاده از درآمدزایی مستقیم و غیرمستقیم ملی در توسعه صادرات خدمات فنی و مهندسی صنعت برق، شاهد سقوط آزاد سهم ایران در این عرصه هستیم.<br/><br/>یک مقام آگاه در این خصوص گفت: با وجود ظرفیت ۲۰ میلیارد دلاری صادرات خدمات فنی و مهندسی برق، از این ظرفیت استفاده نمی‌شود.<br/><br/>وی افزود: در سال ۹۰ صادرات خدمات فنی و مهندسی برق به بیش از ۴ میلیارد دلار رسید، این رقم در سال ۹۴ به ۲.۴ میلیارد دلار کاهش یافت؛ در ادامه در سال ۹۶ تنها ۴۹۸ میلیون دلار صادرات خدمات فنی و مهندسی داشتیم و این رقم برای ۱۰ ماهه اول سال ۹۷ به ۱۱۱ میلیون دلار کاهش یافت.<br/><br/>این مقام مسئول تصریح کرد: در نیمه نخست سال جاری نیز شاهد افت بیش از پیش صادرات خدمات فنی و مهندسی صنعت برق بودیم و پیش بینی می‌کنم که در سال ۹۸، حتی به آمار صادرات خدمات فنی و مهندسی برق در سال گذشته هم نرسیم.<br/><br/>سقوط آزاد صادرات خدمات فنی و مهندسی صنعت برق در حالی است که در طی دولت‌های یازدهم و دوازدهم بار‌ها از سوی مسئولان وزارت نیرو بر اهمیت صادرات خدمات فنی و مهندسی تأکید شده و هر سال در سخنرانی‌های مختلف از برنامه ریزی برای توسعه این بخش خبر داده اند، اما آنچه در عمل می‌بینیم افت عجیب سهم ایران از صادرات خدمات فنی و مهندسی صنعتی است که هم در آن خودکفا هستیم و هم ظرفیت‌های بسیاری برای دردست گرفتن بازار کشور‌های همسایه داریم. منبع: <a href="http://barghnews.com/">تسنیم</a></p>
    </article>
  </body>
</html>