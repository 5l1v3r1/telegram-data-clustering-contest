<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/739976"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T12:13:00+00:00"/>
    <meta property="og:title" content="น้ำตาตกรับศพครูสาวตายทั้งกลม มีกำหนดผ่าคลอดวันนี้"/>
    <meta property="og:description" content="ครอบครัวเศร้าที่สุดแล้ว มารับศพครูสาวท้องแก่ตายทั้งกลม หลังขี่ จยย.ชนท้ายรถบรรทุก สุดสลดใจเหลือเกินมีกำหนดหมอผ่าคลอดวันนี้แล้วด้วย"/>
  </head>
  <body>
    <article>
      <h1>น้ำตาตกรับศพครูสาวตายทั้งกลม มีกำหนดผ่าคลอดวันนี้</h1>
      <address>
        <time datetime="2019-11-04T12:13:00+00:00">04 Nov 2019, 12:13</time>
      </address>
      <p>
        <b>ครอบครัวเศร้าที่สุดแล้ว มารับศพครูสาวท้องแก่ตายทั้งกลม หลังขี่ จยย.ชนท้ายรถบรรทุก สุดสลดใจเหลือเกินมีกำหนดหมอผ่าคลอดวันนี้แล้วด้วย</b>
      </p>
      <p>จากกรณี นางรจนา สุขกุล อายุ 35 ปี คุณครูของศูนย์พัฒนาเด็กเล็กตำบลบ้านกลาง ขี่รถ จยย.ฮอนด้า สกู๊ปปี้ไอ สีแดงดำ ทะเบียน ขทว 704 พิษณุโลก พุ่งชนกับท้ายรถบรรทุกดิน 6 ล้อ บนถนนเนินสว่าง-บ้านกลาง ต.บ้านกลาง อ.วังทอง ทำให้เสียชีวิตไปพร้อมๆกับลูกในท้องที่มีอายุครรภ์ 8 เดือน ส่วนลูกสาว 9 ขวบ กับลูกชาย 6 ขวบ ที่นั่งซ้อนไปด้วยได้รับบาดเจ็บเล็กน้อย เหตุเกิดวานนี้(3 พ.ย.)<br/><br/>ความคืบหน้าเมื่อวันที่ 4 พ.ย. ที่อาคารเก็บศพแผนกนิติเวช รพ.พุทธชินราช อ.เมืองพิษณุโลก  นายมั่น เนตรแสงสี อายุ 62 ปี บิดานางรจนา พร้อมด้วย นายองอาจ สุขกุล อายุ 45 ปี สามีนางรจนา รวมทั้งญาติพี่น้องได้มาติดต่อขอรับศพ ท่ามกลางความโศกเศร้าเสียใจอย่างมาก จากนั้นแพทย์ได้ผ่าชันสูตรพลิกศพก่อนนำร่างของเด็กที่อยู่ในครรภ์ออกมาตามความเชื่อ พบว่าเป็นเด็กเพศหญิงน้ำหนัก 2,500 กรัม ก่อนจะนำร่างแม่ลูกใส่โลงกลับไปบำเพ็ญกุศล</p>
      <figure>
        <img src="https://www.dailynews.co.th/admin/upload/20191104/news_tKUAVHlHDF174544_533.jpg?v=20191105069?v=6537"/>
      </figure>
      <p>นายมั่น ร่ำไห้กล่าวว่า ลูกสาวเป็นข้าราชการครู เป็นเสาหลักของบ้านยังทำใจไม่ได้ที่ต้องสูญเสียไปอย่างไม่มีวันกลับ นอกจากนี้ยังเสียใจที่สุดเพราะหลานสาว 8 เดือนในท้อง ต้องเสียชีวิตตามไปด้วย ที่สำคัญวันนี้เป็นวันที่หมอนัดมาผ่าคลอดอีกด้วย แต่เด็กกลับต้องมาจบชีวิตลงก่อนลืมตาดูโลก ตอนเกิดเหตุลูกสาวขี่ จยย. พาลูกๆไปซื้อของและไปตัดผม ก่อนหน้านี้น้าสาวของเขาก็เคยดูดวงว่าจะมีเคราะห์ถึงขั้นประสบอุบัติเหตุใหญ่<br/>.</p>
    </article>
  </body>
</html>