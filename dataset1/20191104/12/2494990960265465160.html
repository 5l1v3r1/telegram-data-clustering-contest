<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iltempo.it/sport/2019/11/04/news/cori-razzisti-mario-balotelli-parla-capo-ultra-pagliacciata-folklore-televisione-hellas-verona-luca-castellini-1234465/"/>
    <meta property="og:site_name" content="Il Tempo"/>
    <meta property="article:published_time" content="2019-11-04T12:50:00+00:00"/>
    <meta property="og:title" content="Ululati a Balotelli, parla il capo ultrà: &quot;Ha infamato Verona, vuole andare in tv&quot;"/>
    <meta property="og:description" content="L'incredibile difesa del tifoso: &quot;Non sarà mai del tutto italiano&quot;"/>
  </head>
  <body>
    <article>
      <h6 class="kicker">RAZZISMO ALLO STADIO</h6>
      <h1>Ululati a Balotelli, parla il capo ultrà: "Ha infamato Verona, vuole andare in tv"</h1>
      <h2>L'incredibile difesa del tifoso: "Non sarà mai del tutto italiano"</h2>
      <address>
        <time datetime="2019-11-04T12:50:00+00:00">04 Nov 2019, 12:50</time>
      </address>
      <p>"Balotelli è italiano perché ha la cittadinanza italiana, ma non potrà mai essere del tutto italiano". L'affermazione è di Luca Castellini, capo della tifoseria dell'Hellas Verona, oggi in diretta dall'emittente Radio Café. Il capo ultras è stato contattato dopo i 'buu' e dei cori razzisti indirizzati ieri a al calciatore durante il match Verona-Brescia. Rispondendo poi alla domanda se la curva sia o meno razzista, Castellini ha poi aggiunto: "Ce l'abbiamo anche noi un negro in squadra, che ha segnato ieri, e tutta Verona gli ha battuto le mani". "Ci sono problemi a dire la parola negro?", ha concluso il capo della tifoseria, incurante della connotazione negativa ormai comunemente associata a questo termine. "Mi viene a prendere la Commissione Segre perche' chiamo uno negro? Mi vengono a suonare il campanello?".</p>
      <p>"Noi abbiamo una cultura identitaria di un certo tipo, siamo una tifoseria che è dissacrante, che prende per il c... il giocatore pelato, quello con i capelli lunghi, il giocatore meridionale e il giocatore di colore, ma non lo fa con istinti politici o razzisti. Questo è folklore, si ferma tutto lì", continua il capo degli ultras veronesi: "Balotelli, che è un giocatore finito, ha deciso ieri, spinto secondo me da qualcuno e qualcosa, a fare quella pagliacciata e a lanciare il pallone in curva", prosegue Castellini. "L'anno prossimo Balotelli non giocherà più a calcio, andrà in televisione a fare la prima donna. Appena è stato sotto la curva del Verona ha deciso di lanciare il pallone. Ha infamato Verona".</p>
      <related>
        <h4>Articoli Correlati</h4>
        <a href="https://www.iltempo.it/sport/2019/11/03/news/balotelli-brescia-verona-squalifica-cori-razzisti-partita-sospesa-1234303/"/>
        <a href="https://tv.iltempo.it/home-tv/2019/11/03/video/brescia-calcio-balotelli-video-verona-cori-razzisti-1234317/"/>
        <a href="https://tv.iltempo.it/video-news-by-vista/2019/11/04/video/insulti-razzisti-a-balotelli-segre-ancora-si-guarda-il-colore-della-pelle-1234527/"/>
      </related>
    </article>
  </body>
</html>