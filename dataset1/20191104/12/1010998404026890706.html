<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/specsadat-pusnal-nikolaj-malinov-v-rusija-bez-da-pita-prokuraturata.html"/>
    <meta property="og:site_name" content="bTV Новините"/>
    <meta property="article:published_time" content="2019-11-04T12:41:00+00:00"/>
    <meta property="og:title" content="Спецсъдът пуснал Николай Малинов в Русия, без да пита прокуратурата"/>
    <meta property="og:description" content="Той трябва да се прибере утре"/>
  </head>
  <body>
    <article>
      <h1>Спецсъдът пуснал Николай Малинов в Русия, без да пита прокуратурата</h1>
      <h2>Той трябва да се прибере утре</h2>
      <address><time datetime="2019-11-04T12:41:00+00:00">04 Nov 2019, 12:41</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Обвиненият в престъпление против републиката председател на Национално движение „Русофили” Николай Малинов е бил от съда пуснат да замине за Русия – въпреки че прокуратурата не е била питана за становище. Това става ясно от <a href="https://prb.bg/media/cms_page_media/CCE_000045(1).pdf">сигнал </a>на главния прокурор Сотир Цацаров до главния съдебен инспектор Теодора Точкова.</p>
      <p>На 21 октомври адвокатите Димитър Вълчев и Лъчезар Таков са поискали от Специализирания съд да отмени забраната за пътуване на Николай Малинов, защото клиентът им бил поканен за участие на събитие на фонд „Руский мир” и Международния славянски съюз.</p>
      <p>Досъдебното производство влязло в съда на 28 октомври и още същия ден съдия Андон Миталов разрешил със свое определение да отсъства от България между 1 и 5 ноември включително.</p>
      <p>Според наблюдаващия прокурор по делото Мария Макрелова в случая има нарушение <a href="https://www.lex.bg/laws/ldoc/2135512224">на Наказателно-процесуалния кодекс</a>, според чиито текстове обвинителят е този, който първи преценява дали може да вдигне забраната за пътуване на обвиняемия.</p>
      <p>Вместо това искането е „направено „директно”, без да има произнасяне на прокурор под формата на отказ и без съдът да е сезиран с жалба срещу такъв отказ”.</p>
    </article>
  </body>
</html>