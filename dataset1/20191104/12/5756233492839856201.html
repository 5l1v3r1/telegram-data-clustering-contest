<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619837/%D8%A8%D9%88%D9%84%D8%AA%D9%88%D9%86-%D8%B9%D9%84%DB%8C%D9%87-%D8%AA%D8%B1%D8%A7%D9%85%D9%BE-%D8%B4%D9%87%D8%A7%D8%AF%D8%AA-%D9%85%DB%8C-%D8%AF%D9%87%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-04T12:41:00+00:00"/>
    <meta property="og:title" content="بولتون علیه ترامپ شهادت می دهد؟"/>
    <meta property="og:description" content="رسانه آمریکایی از آمادگی دموکرات ها برای احضار ۱۱ شاهد دیگر در کنگره در ادامه روند تحقیقات استیضاح «دونالد ترامپ» رئیس جمهوری آمریکا خبر داد که در این فهرست اسامی افرادی همچون «جان بولتون» مشاور امنیت ملی سابق آمریکا و «ریک پری» وزیر انرژی این کشور مشاهده می شود."/>
  </head>
  <body>
    <article>
      <h1>بولتون علیه ترامپ شهادت می دهد؟</h1>
      <address>
        <time datetime="2019-11-04T12:41:00+00:00">04 Nov 2019, 12:41</time>
      </address>
      <p>
        <i>رسانه آمریکایی از آمادگی دموکرات ها برای احضار ۱۱ شاهد دیگر در کنگره در ادامه روند تحقیقات استیضاح «دونالد ترامپ» رئیس جمهوری آمریکا خبر داد که در این فهرست اسامی افرادی همچون «جان بولتون» مشاور امنیت ملی سابق آمریکا و «ریک پری» وزیر انرژی این کشور مشاهده می شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>خبرگزاری آسوشیتدپرس در گزارش امروز (دوشنبه) خود خاطرنشان کرد هنوز معلوم نیست که این افراد در کنگره حاضر شوند.</p>
      <p>ریک پری، اولین عضو کابینه ترامپ است که در مقابل مجلس نمایندگان آمریکا حاضر می شود. آسوشیتدپرس به نقل از مقامی که از روند تحقیقات آگاه است و اجازه نداشته به صورت علنی درباره آن صحبت کند، نوشت: قرار است جلسه شهادت او چهارشنبه این هفته برگزار شود.</p>
      <p>«شایلین هاینس» سخنگوی وزارت انرژی آمریکا روز جمعه اشاره کرد که پری در جلسه پشت درهای بسته حاضر نخواهد شود اما در حال بررسی این موضوع است که در نشست علنی حاضر شود.</p>
      <p>در رابطه با بولتون، «آدام شیف» رئیس کمیته اطلاعات مجلس نمایندگان آمریکا گفته بولتون «اطلاعات مهمی درباره اقدامات نادرست رئیس جمهور دارد که مردم باید آن را بشنوند.»</p>
      <p>برخی دیگر از شاهدان تحقیقات گفته اند بولتون نگران تلاش های ترامپ برای وادار کردن تحقیقات اوکراین بوده است.</p>
      <p>کمیته های مذکور از بولتون خواسته اند روز پنجشنبه در کنگره حاضر شود اما تاکنون احضاریه برای او صادر نکرده اند. ترامپ گفته قصد ندارد بولتون را برای خودداری از شهادت در کنگره تحت فشار قرار دهد. وکلای بولتون گفته اند که وی بدون احضاریه در کنگره حاضر نخواهد شد.</p>
      <p>شیف روز جمعه به آسوشیتدپرس گفت، سه کمیته پیشتاز در تحقیقات استیضاح رئیس جمهور قصد دارند بزودی و تا اوایل همین هفته، نسخه هایی از مصاحبه های انجام شده پشت درهای بسته را منتشر کنند.</p>
      <p>وی افزود، امیدوار است شهادت ها در نهایت نشان دهد که رئیس جمهور چه اقدامی را انجام داده و چرا سوء رفتارهای او جدی است و چگونه «دستگاه های دولتی» تحت فشار قرار گرفته اند تا به نفوذ ترامپ در انتخابات ۲۰۲۰ کمک کنند.</p>
      <p>آسوشیتدپرس افزود، اعضای کمیته های مجلس نمایندگان آمریکا تلاش می کنند این موضوع را بررسی کنند که آیا ترامپ با درخواست از اوکراین برای تحقیقات درباره «جو بایدن» رقیب سیاسی اش و خانواده او، سوگندی را که به عنوان رئیس جمهور یاد کرده است، نقض کرده یا نه.</p>
      <p>موضوع دخالت اوکراین در انتخابات ریاست جمهوری سال ۲۰۱۶ آمریکا محور دیگر تحقیقات کمیته های مجلس نمایندگان آمریکا را تشکیل می دهد.</p>
      <p>کمیته های یاد شده مصاحبه هایی را با مقام های کنونی و سابق وزارت امور خارجه و کاخ سفید انجام داده اند. این ها مقام هایی هستند که درباره تلاش های ترامپ در وادار کردن اوکراین برای انجام تحقیقات از بایدن و خانواده اش ابراز نگرانی کرده اند.</p>
      <p>«جکی اسپیر» نماینده دموکرات کمیته اطلاعات مجلس نمایندگان آمریکا از ایالت کالیفرنیا دیروز (یکشنبه) در برنامه «فیس دِ نیشن» شبکه سی بی اس گفت، انتظار می رود مصاحبه های پشت درهای بسته تا یک هفته دیگر نیز ادامه یابد و بعد از آن جلسات علنی شهادت دهی آغاز خواهد شد.</p>
      <p>به نوشته آسوشیتدپرس، هنوز معلوم نیست که از چه کسی برای شهادت دادن دعوت و چه تعداد جلسات شهادت دهی برگزار شود. مقام های ارشد تحقیقات کننده می گویند جلسات شهادت برای ارائه توضیحی درباره تحقیقات انجام شده به مردم حائز اهمیت است.</p>
      <p>
        <b>آمادگی افشاگر برای پاسخگویی به سوالات</b>
      </p>
      <p>«مارک زید» وکیل افشاگری که زنگ هشدار را درباره ارتباطات ترامپ با اوکراین به صدا در آورد و افشای این مساله تحقیقات کنگره را کلید زد، گفته است موکلش آماده است به سوالات کتبی ارائه شده از سوی جمهوریخواهان مجلس نمایندگان آمریکا پاسخ دهد.</p>
      <p>این پیشنهاد عجیب درباره ارسال سوالات کتبی از سوی «دوین نونز» نماینده ارشد جمهوریخواه کمیته اطلاعات مجلس نمایندگان آمریکا مطرح شد. این امر به جمهوری خواهان اجازه می دهد سوالاتی را از افشاگر ناشناس بپرسند.</p>
      <p>این در حالیست که «جیم جوردن» نماینده جمهوریخواه ایالت اوهایو و عضو کمیته قضایی مجلس نمایندگان آمریکا که نقش بسیار مهمی در روند استیضاح داشته است در بیانیه ای اعلام کرده که سوالات مکتوب برای تحقیقات درباره افشاگر کفایت نمی کند.</p>
      <p>کمیته های مسئول تحقیقات استیضاح ترامپ قرار است شاهدان دیگری را از وزارت امور خارجه و کاخ سفید احضار کنند که از جمله آنها «دیوید هیل» معاون وزیر امور خارجه است که نام او در جلسه شهادت قبلی ذکر شد.</p>
      <p>برخی از شاهدان کلیدی هفت قبل از جمله «الکساندر ویندمن» و «تیم ماریسون» از شورای امنیت ملی آمریکا بودند اما ماریسون یک روز قبل از شهادت از حضور در کنگره خودداری کرد. ویندمن در جلسه شهادت خود گفت ازنظر او در رابطه با موضوع گروکشی سیاسی شخص رئیس جمهور که محور اصلی تحقیقات را تشکیل می دهد، اقدامی غیرقانونی انجام نشده است. وی با این حال گفت از درخواست ترامپ برای تعلیق کمک نظامی به اوکراین به ازای انجام تحقیقات ابراز نگرانی کرده بود.</p>
      <p>انتخابات ریاست جمهوری آمریکا در تاریخ ۳ نوامبر ۲۰۲۰ مصادف با ۱۳ آبان ۱۳۹۹ برگزار می شود و روند تحقیقات چالشی را برای کمپین های انتخاباتی ترامپ ایجاد کرده است. ترامپ مدعی است استیضاح غیرقانونی است و کاری خلافی نکرده که به خاطر آن استیضاح شود.</p>
    </article>
  </body>
</html>