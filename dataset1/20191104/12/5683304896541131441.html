<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/sports/cricket/2019/11/04/fielding-mistakes-cost-india-first-t20i-says-rohit-sharma.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-04T12:11:00+00:00"/>
    <meta property="og:title" content="ഫീൽഡിങ് മോശം, പരിചയക്കുറവ്,ഡിആർഎസും തെറ്റി: ഇന്ത്യൻ തോൽവിക്ക് കാരണങ്ങള്‍"/>
    <meta property="og:description" content="ന്യൂഡൽഹി∙ ബംഗ്ലദേശിനെതിരായ ട്വന്റി20 മത്സരത്തിൽ ഇന്ത്യ എന്തുകൊണ്ടു തോറ്റു?. മത്സരത്തിനു ശേഷം ബംഗ്ലദേശിനെതിരായ ആദ്യ തോൽവിയുടെ കാരണങ്ങൾ എണ്ണിപ്പറഞ്ഞ്.ഇന്ത്യൻ ക്രിക്കറ്റ് ടീം. രോഹിത് ശർമ. ഋഷഭ് പന്ത്. ഇന്ത്യൻ ക്രിക്കറ്റ് ടീം. BCCI. Rohit Sharma. Rishabh Pant. Cricket. Manorama Online. india.bangladesh.rohit gurunath sharma.yuzvendra singh chahal.mohammad mushfiqur rahim.feroz shah kotla delhi.india vs bangladesh 2019/20.cricket.india vs bangladesh 11/03/2019.Cricket News. Malayalam Cricket News. Sports Magazine. Manorama Online"/>
  </head>
  <body>
    <article>
      <h1>ഫീൽഡിങ് മോശം, പരിചയക്കുറവ്,ഡിആർഎസും തെറ്റി: ഇന്ത്യൻ തോൽവിക്ക് കാരണങ്ങള്‍</h1>
      <address><time datetime="2019-11-04T12:11:00+00:00">04 Nov 2019, 12:11</time> by <a rel="author">മനോരമ ലേഖകൻ</a></address>
      <p>ന്യൂഡൽഹി∙ ബംഗ്ലദേശിനെതിരായ ട്വന്റി20 മത്സരത്തിൽ ഇന്ത്യ എന്തുകൊണ്ടു തോറ്റു?. മത്സരത്തിനു ശേഷം ബംഗ്ലദേശിനെതിരായ ആദ്യ തോൽവിയുടെ കാരണങ്ങൾ എണ്ണിപ്പറഞ്ഞ് ഇന്ത്യൻ ക്യാപ്റ്റൻ രോഹിത് ശർമ. വിജയിക്കാവുന്ന സ്കോർ നേടാനായെങ്കിലും ബംഗ്ലദേശിനെതിരായ ഫീൽഡിങ് പാളിച്ചകളാണു തിരിച്ചടിയായതെന്നാണ് ഇന്ത്യന്‍ ക്യാപ്റ്റന്റെ നിരീക്ഷണം. എന്നാൽ ഫീൽഡിങ്ങിൽ ഏതൊക്കെ താരങ്ങള്‍ക്കാണു പിഴവു പറ്റിയതെന്നു പേരെടുത്തു പരാ‍മർശിക്കാൻ രോഹിത് തയാറായില്ല. പരിചയക്കുറവും ടീമിൽ പ്രശ്നങ്ങളുണ്ടാക്കിയെന്നും രോഹിത് വ്യക്തമാക്കി.</p>
      <p>താരങ്ങളിൽ ചിലർക്കു മത്സരപരിചയം കുറവാണ്. അടുത്ത തവണ തെറ്റ് ആവർത്തിക്കാതിരിക്കാൻ അവർ പഠിക്കാൻ തയാറാകണം– ക്യാപ്റ്റൻ പറഞ്ഞു. അതേസമയം ട്വന്റി20യിൽ ആദ്യ ജയം സ്വന്തമാക്കിയ ബംഗ്ലദേശിനെ പുകഴ്ത്താനും ഇന്ത്യൻ നായകൻ മറന്നില്ല. ഞങ്ങൾ ബാറ്റിങ് തുടങ്ങിയതു മുതൽ താരങ്ങളെ സമ്മർദത്തിലാക്കാൻ ബംഗ്ലദേശിനു സാധിച്ചു. പോരാടാവുന്ന സ്കോറായിട്ടും ഗ്രൗണ്ടിൽ ഞങ്ങൾക്കു തെറ്റുകൾ സംഭവിച്ചു. തെറ്റുകളില്‍നിന്നു താരങ്ങൾ പഠിക്കണം– രോഹിത് ശർ‌മ പറഞ്ഞു.</p>
      <p>മത്സരഫലം നിർണയിക്കുന്ന സുപ്രധാന നിമിഷങ്ങൾ മുതലെടുക്കാൻ ഇന്ത്യയ്ക്കു സാധിക്കാതെ പോയതാണു ഞായറാഴ്ചത്തെ കളിയിൽ ഇന്ത്യയ്ക്കു തിരിച്ചടിയായത്. ബംഗ്ലദേശിന്റെ ടോപ് സ്കോറർ മുഷ്ഫിഖർ റഹീമിനെ പുറത്താക്കുന്നതിന് ഒരു ഓവറിൽ രണ്ട് അവസരങ്ങൾ ലഭിച്ചിട്ടും ഡിആർഎസ് സൗകര്യം വിനിയോഗിക്കാൻ ഇന്ത്യയ്ക്കു കഴിഞ്ഞില്ല. ഡിആര്‍എസിലെ തെറ്റുകൾ സമ്മതിച്ച രോഹിത് അതേക്കുറിച്ചു സംസാരിക്കാൻ താൽപര്യമില്ലെന്നാണു പ്രതികരിച്ചത്. ഓഗസ്റ്റിനു ശേഷം ആദ്യ രാജ്യാന്തര മത്സരം കളിച്ച യുസ്‍വേന്ദ്ര ചാഹല്‍ മികച്ച പ്രകടനമാണു നടത്തിയതെന്നും രോഹിത് പറഞ്ഞു.</p>
      <p>മധ്യ ഓവറുകളിൽ കളി നിയന്ത്രിക്കുന്നതിനുള്ള മികവ് ബോളിങ്ങിൽ ചാഹൽ പുറത്തെടുത്തു. ചാഹലിന്റെ പ്രവർത്തനങ്ങൾ ക്യാപ്റ്റന്റെ ജോലി എളുപ്പമാക്കുന്നു. ചാഹലിന്റെ പ്രകടനം ടീമിലും നിർണായകമാണ്. താൻ എന്താണു നടപ്പാക്കേണ്ടതെന്ന് ചാഹലിനു നന്നായി അറിയാമെന്നും രോഹിത് പറഞ്ഞു. ഏഴു വിക്കറ്റിനാണ് ബംഗ്ലദേശിനെതിരായ ഒന്നാം ട്വന്റി20യിൽ ഇന്ത്യ തോറ്റത്. ഇതോടെ മൂന്ന് മത്സരങ്ങളുള്ള പരമ്പരയില്‍ ബംഗ്ലദേശ് 1–0ന് മുന്നിലെത്തി. നവംബർ ഏഴിന് രാജ്‍‌‍കോട്ടിലാണു രണ്ടാം ട്വന്റി20 മത്സരം.</p>
      <p><b>English Summary:</b> Fielding mistakes cost India first T20I, says Rohit Sharma</p>
    </article>
  </body>
</html>