<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-2/media_e_tv/piove-buone-notizie-cinema-siani-arriva-milioni-euro-218054.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-04T12:31:52+00:00"/>
    <meta property="og:title" content="Piove, buone notizie per il cinema: siani arriva a 3 milioni di euro, miglior incasso stagionale i"/>
    <meta property="og:description" content="PIOVE, BUONE NOTIZIE PER IL CINEMA: SIANI ARRIVA A 3 MILIONI DI EURO, MIGLIOR INCASSO STAGIONALE PER UN FILM ITALIANO - ''JOKER'' ARRIVA A 934 MILIONI, CIFRA MAI VISTA PER UN FILM VIETATO AI MINORI. ''TERMINATOR'' VINCE IL WEEKEND CON 123 MILIONI GLOBALI, MA VISTO IL MEGA-BUDGET, L'INCASSO È CONSIDERATO UN DISASTRO. AL PUNTO CHE SI PENSA DI TRASFERIRE DIRETTAMENTE IN TV I PROSSIMI DUE FILM - MALUCCIO ANCHE ''HARRIET'' SULL'EROINA AFROAMERICANA E IL DEBUTTO DI NORTON ALLA REGIA"/>
  </head>
  <body>
    <article>
      <h1>Piove, buone notizie per il cinema: siani arriva a 3 milioni di euro, miglior incasso stagionale i</h1>
      <address>
        <time datetime="2019-11-04T12:31:52+00:00">04 Nov 2019, 12:31</time>
      </address>
      <p>
        <b><b>PIOVE, BUONE NOTIZIE PER IL CINEMA: SIANI ARRIVA A </b>3 MILIONI DI EURO, MIGLIOR INCASSO STAGIONALE PER UN FILM ITALIANO - <b>''JOKER'' ARRIVA A 934 MILIONI, CIFRA MAI VISTA PER UN FILM VIETATO AI MINORI. ''TERMINATOR'' VINCE IL WEEKEND CON 123 MILIONI GLOBALI, MA VISTO IL MEGA-BUDGET, L'INCASSO È CONSIDERATO UN DISASTRO. </b>AL PUNTO CHE SI PENSA DI TRASFERIRE DIRETTAMENTE IN TV I PROSSIMI DUE FILM - MALUCCIO ANCHE ''HARRIET'' SULL'EROINA AFROAMERICANA E IL DEBUTTO DI NORTON ALLA REGIA</b>
      </p>
      <hr/>
      <p>
        <b>Marco Giusti per Dagospia</b>
      </p>
      <p>
        <b>Incassi del 3 novembre 2019.</b>
      </p>
      <figure>
        <a href="https://www.dagospia.com/mediagallery/Dago_fotogallery-254479/1233263.htm">
          <img src="https://cdn-static.dagospia.com/img/foto/11-2019/alessandro-siani-il-giorno-piu-bello-del-mondo-1233263.jpg"/>
        </a>
        <figcaption>ALESSANDRO SIANI IL GIORNO PIU BELLO DEL MONDO</figcaption>
      </figure>
      <p>Piove. Buone notizie per il cinema. Il <i>Joker</i>, arrivato a 934 milioni di dollari, cifra mai vista per un film vietato ai minori, e non ancora uscito in Cina, ha ormai superato anche <i>Batman contro Superman</i>. E non si fermerà certo qui, puntando direttamente a Cina e Oscar. <i>Joker </i>ha vinto nella giornata di Halloween in Usa, ma ha perso nel weekend cedendo il passo a <i>Terminator: Destino oscuro</i>, grande ritorno di Arnold Schwarzenegger e Linda Hamilton nella saga, stavolta firmata addirittura da James Cameron alla sceneggiatura.</p>
      <p>Ma pur vincendo nel weekend con 29 milioni di dollari e 123 globali, <i>Terminator</i>, con un budget di 185 milioni, è un disastro. Al punto che si pensa di trasferire direttamente in tv i prossimi due film della trilogia ideata da Cameron che dovevano andare in sala. Ahi. E’ andato malino anche da noi, solo 898 mila euro nel weekend, dove ha trionfato <i>La famiglia Addams </i>in versione cartone animato con ben 3 milioni 543 mila euro.</p>
      <figure>
        <a href="https://www.dagospia.com/mediagallery/Dago_fotogallery-254479/1233264.htm">
          <img src="https://cdn-static.dagospia.com/img/foto/11-2019/alessandro-siani-il-giorno-piu-bello-del-mondo-1233264.jpg"/>
        </a>
        <figcaption>ALESSANDRO SIANI IL GIORNO PIU BELLO DEL MONDO</figcaption>
      </figure>
      <p>Ma il dato clamoroso del weekend del ponte dei morti in Italia è il recupero del nuovo film di Alessandro Siani, <i>Il giorno più bello della mia vita</i>, finito al secondo posto nelle giornate di ieri e l’altro ieri arrivando così a 2 milioni 952 mila euro, cioè il maggior incasso stagionale, per ora, di un film italiano. Siani batte così da noi <i>Joker</i>, <i>Maleficent</i>, <i>Terminator</i> e perfino il forte giallo di Donato Carrisi, <i>L’uomo del labirinto</i>, uscito in 450 copie, giallo un filo confuso ma fascinoso, che ha comunque incassato 1 milione 251 mila euro.</p>
      <figure>
        <a href="https://www.dagospia.com/mediagallery/Dago_fotogallery-254479/1221714.htm">
          <img src="https://cdn-static.dagospia.com/img/foto/10-2019/meme-joker-4-1221714.jpg"/>
        </a>
        <figcaption>meme joker 4</figcaption>
      </figure>
      <p>Segno che finalmente il cinema italiana dà qualche segno di vita. Sono andato così a vedere ieri il film di Siani, <i>Il giorno più bello della mia vita</i>, una divertente favola per bambini con Siani ovviamente mattatore, anche se attorniato da una valanga di grandi caratteristi più o meno napoletani, da Giovanni Esposito a Benedetto Casillo, da Nicola Rignanese a Gianni Ferrari.</p>
      <p>Le ragazze sono la catanese Stefania Spampinato, una carriera che va dal ruolo di letteronza in <i>Mai dire Domenica</i> in tv a quello di dottoressa Carina DeLuca in <i>Grey’s Anatomy</i>, e la giapponese-romana Jun Ichikawa, lanciata da Ermanno Olmi in <i>Cantando dietro i paraventi</i>. Ma il cattivo è addirittura Leigh Gill, il nano buono di <i>Joker</i>! Grazie alla bella fotografia di Michele D’Attanasio (<i>Jeeg Robot</i>, <i>Gomorra, Freaks Out, Tre piani</i>) il film, tutto costruito su effetti speciali e atmosfere, ha uno schermo piuttosto ricco e mai banale. E proprio grazie a Siani e soci è un continuo di battute in napoletane che arrivano a segno.</p>
      <figure>
        <a href="https://www.dagospia.com/mediagallery/Dago_fotogallery-254479/1205674.htm">
          <img src="https://cdn-static.dagospia.com/img/foto/08-2019/joaquin-phoenix-in-joker-di-todd-phillips-4-1205674.jpg"/>
        </a>
        <figcaption>joaquin phoenix in joker di todd phillips 4</figcaption>
      </figure>
      <p>Se la storia è un po’ semplice, il divertimento, soprattutto per un pubblico di centro-sud, non manca. Noto anzi che il napoletano di Siani stavolta è più difficile, <i>Uaname ’e baba</i>, meno edulcorato, e bene ha fatto, perché ha reso il film più personale, più alla<i> Gomorra</i>, per intenderci. Forse anche più adatto all’esportazione con questo cast così mischiato. Ma faremmo davvero male a sottovalutare il fenomeno Siani. Siete avvisati.</p>
      <p>In America, insomma, vince <i>Terminator: Destino oscuro</i>, 29 milioni di dollari, ma delude profondamente i produttori che se ne aspettavano minimo 60. L’incasso globale è di 123 milioni. Secondo è <i>Joker</i> con 13,9 con un totale americano di 299 e globale di 934 milioni. Terzo posto per <i>Maleficent</i>, 12 milioni, e quarto per la new entry <i>Harriet</i>, 12 milioni, diretto da Kasi Lemmons, storia di Harriet Tubman, interpretata da Cynthia Erivo, eroina afroamericana che riuscì a salvare centinaia di schiavi portandoli dal sud al nord.</p>
      <figure>
        <a href="https://www.dagospia.com/mediagallery/Dago_fotogallery-254479/1012757.htm">
          <img src="https://cdn-static.dagospia.com/img/foto/05-2018/terminator-1012757.jpg"/>
        </a>
        <figcaption>terminator</figcaption>
      </figure>
      <p>Con 17 milioni di budget neppure <i>Harriet</i> ha incassato quanto ci si aspettava, per non dire di <i>Motherless Brooklyn</i> di Edward Norton, il film che aveva aperto la Festa di Roma, 26 milioni di budget, 2720 sale e solo 3,6 milioni di incasso. Mezzo flop. Tra le uscite limitate si sono affacciati al box office anche Judy, 582 mila dollari divisi per 604 sale, e Jay&amp;Silent Bob Reboot, 225 mila dollari per 15 sale.</p>
      <figure>
        <a href="https://www.dagospia.com/mediagallery/Dago_fotogallery-254479/1225967.htm">
          <img src="https://cdn-static.dagospia.com/img/foto/10-2019/motherless-brooklyn-1225967.png"/>
        </a>
        <figcaption>motherless brooklyn</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254479/1225968.htm">
          <img src="https://cdn-static.dagospia.com/img/foto/10-2019/motherless-brooklyn-1225968.jpg"/>
        </a>
        <figcaption>motherless brooklyn</figcaption>
      </figure>
    </article>
  </body>
</html>