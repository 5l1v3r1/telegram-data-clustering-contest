<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-2/accidentul-din-borod-cu-doua-masini-si-o-caruta-vizitiul-era-beat-ducea-cu-el-doi-copii-iar-atelajul-era-nesemnalizat-152542.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-04T12:05:00+00:00"/>
    <meta property="og:title" content="Accidentul din Borod, cu două maşini şi o căruţă: Vizitiul era beat, ducea cu el doi copii, iar atelajul era nesemnalizat"/>
    <meta property="og:description" content="Inspectoratul pentru Poliţie Judeţean Bihor a transmis, luni dimineaţă, concluziile accidentului petrecut duminică seara pe DN1, în Borod, între o căruţă şi două autoturisme, în urma căruia patru persoane au fost rănite. Şoferul uneia dintre maşini nu a văzut din timp căruţa care circula pe DN1, aceasta fiind nesemnalizată şi nici iluminată corespunzător."/>
  </head>
  <body>
    <article>
      <h1>Accidentul din Borod, cu două maşini şi o căruţă: Vizitiul era beat, ducea cu el doi copii, iar atelajul era nesemnalizat</h1>
      <address><time datetime="2019-11-04T12:05:00+00:00">04 Nov 2019, 12:05</time> by <a rel="author" href="https://www.ebihoreanul.ro/contact/Smaranda%20Chi%C5%9Fbora#redactia_form" target="_blank">Smaranda Chişbora</a></address>
      <figure>
        <img src="https://www.ebihoreanul.ro/modules/news/files/accident-borod-caruta-04112019.jpg"/>
        <figcaption>(foto: grupul Info Trafic jud. Bihor)</figcaption>
      </figure>
      <p>
        <b>Inspectoratul pentru Poliţie Judeţean Bihor a transmis, luni dimineaţă, concluziile <a href="https://www.ebihoreanul.ro/stiri/ultima-or-31-1/nenorocirile-continua-persoana-incarcerata-intr-un-accident-cu-doua-autovehicule-si-o-caruta-petrecut-la-borod-152534.html">accidentului</a> petrecut duminică seară pe DN1, în Borod, între o căruţă şi două autoturisme, în urma căruia patru persoane au fost rănite, una fiind chiar încarcerată.</b>
      </p>
      <p>Şoferul uneia dintre maşini nu a văzut din timp căruţa care circula pe DN1, aceasta fiind nesemnalizată şi nici iluminată corespunzător. </p>
      <p>"Duminică, 3 noiembrie a.c., la ora 18.08, pe D.N. 1, în localitatea bihoreană Borod, un bărbat de 67 de ani, din municipiul Oradea, în timp ce conducea un autoturism pe direcţia Cluj – Napoca - Oradea, nu a observat pe timp de noapte o căruţă nesemnalizată sau iluminată corespunzător, condusă în aceeaşi direcţie de un tânăr de 25 de ani, din Borod, cu care a intrat în coliziune din spate. După impact, autoturismul s-a răsturnat pe carosabil, pe partea laterală stângă, a pătruns pe sensul opus şi a lovit frontal un autoturism, condus regulamentar, pe direcţia Oradea – Cluj, de un bărbat de 47 de ani, din municipiul Cluj Napoca, judeţul Cluj", se arată în comunicatul IPJ Bihor. </p>
      <p>Poliţiştii au mai transmis că vizitiul era beat. "În urma testării cu aparatul etilotest, s-a constatat că tânărul de 25 de ani, care conducea atelajul, prezenta o concentraţie alcoolică de 1,20 mg/l alcool pur în aerul expirat", se precizează în informare. </p>
      <p>Tânărul ducea cu el în căruţă şi doi copii de 12 ani. "În urma impactului, conducătorul primului autoturism, tânărul care conducea căruţa şi doi minori, ambii de 12 ani, din Borod, pasageri în căruţă, au suferit leziuni uşoare", au mai precizat reprezentanţii IPJ Bihor. </p>
      <p>Poliţiştii Compartimentului Rutier Aleşd continuă cercetările pentru stabilirea cu exactitate a cauzelor şi împrejurărilor producerii accidentului rutier.</p>
      <p>
        <b><a href="https://www.ebihoreanul.ro/stiri/ultima-or-31-1/nenorocirile-continua-persoana-incarcerata-intr-un-accident-cu-doua-autovehicule-si-o-caruta-petrecut-la-borod-152534.html">Nenorocirile continuă</a>! Victimă încarcerată în urma unui accident în Borod, cu două autovehicule şi o căruţă</b>
      </p>
    </article>
  </body>
</html>