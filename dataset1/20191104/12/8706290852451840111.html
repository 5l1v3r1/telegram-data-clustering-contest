<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/682190/proedros-proanakritikis-ston-realfm-elpizo-sti-sovarotita-ton-syn"/>
    <meta property="og:site_name" content="enikos.gr"/>
    <meta property="article:published_time" content="2019-11-04T12:53:00+00:00"/>
    <meta property="og:title" content="Πρόεδρος προανακριτικής στον Realfm: Ελπίζω στη σοβαρότητα των συναδέλφων - Θεωρώ ότι θα συμμορφωθούν στην απόφαση της επιτροπής"/>
    <meta property="og:description" content="“Η ειδική κοινοβουλευτική επιτροπή δεν είναι μία συνήθης επιτροπή του κοινοβουλίου που τα κόμματα μπορούν να εκπροσωπούνται με τους βουλευτές που επιθυμούν, εδώ ισχύουν ειδικότεροι κανόνες..."/>
  </head>
  <body>
    <article>
      <h1>Πρόεδρος προανακριτικής στον Realfm: Ελπίζω στη σοβαρότητα των συναδέλφων - Θεωρώ ότι θα συμμορφωθούν στην απόφαση της επιτροπής</h1>
      <address>
        <time datetime="2019-11-04T12:53:00+00:00">04 Nov 2019, 12:53</time>
      </address>
      <p>“Νομίζω ότι το θέμα και το πρόβλημα το έχει ο κ.Τσίπρας και ο ΣΥΡΙΖΑ, διότι αυτοί θα αποφασίσουν εάν θα επιμείνουν μετά από όσα προηγήθηκαν σε μία συμπεριφορά η οποία είναι στα όρια της αντικοινοβουλευτικής συμπεριφοράς”, είπε μεταξύ άλλων ο πρόεδρος της προανακριτικής επιτροπής για τον Δημήτρη Παπαγγελόπουλο, κ. <a href="http://www.enikos.gr/politics/678753/proedros-proanakritikis-ston-realfm-gia-papangelopoulo-oi-synanti">Γιάννης Μπούγας</a>, μιλώντας στον Realfm 97,8 και τους Γιώργο Χουδαλάκη και Νίκο Ρογκάκο.</p>
      <p>“Η ειδική κοινοβουλευτική επιτροπή δεν είναι μία συνήθης επιτροπή του κοινοβουλίου που τα κόμματα μπορούν να εκπροσωπούνται με τους βουλευτές που επιθυμούν, εδώ ισχύουν ειδικότεροι κανόνες... Η συγκεκριμένη επιτροπή ασκεί καθήκοντα οιονεί δικαιοδοτικά, δηλαδή εισαγγελικά καθήκοντα. Κατά συνέπεια δεν μπορεί να αναφερόμαστε στη γενική αρχή, ότι τα κόμματα έχουν απόλυτη ευχέρεια εκπροσώπησης με τους βουλευτές που επιθυμούν. Αν ο βουλευτής ο οποίος καλείται από το κόμμα του να το εκπροσωπήσει σε αυτή την επιτροπή δεν μπορεί να το κάνει διότι ειδικότεροι και υπέρτεροι τον αποκλείουν, τότε είμαστε υποχρεωμένοι να εφαρμόσουμε αυτούς τους ειδικούς κανόνες”, ανέφερε μεταξύ άλλων ο κ. Μπούγας και σημείωσε:</p>
      <p>“Η επιτροπή έχει ένα συγκεκριμένο πλαίσιο έρευνας. Εμείς ζητάμε να ανοίξει ξανά ολόκληρη η υπόθεση. Αυτό έχει αποτελέσει αντικείμενο προηγούμενης έρευνας κοινοβουλευτικής και αποτελεί και αντικείμενο εξ όσων γνωρίζω δικαστικής έρευνας. Κατά συνέπεια η επιτροπή θα ασχοληθεί για τα ζητήματα που την αφορούν με όσους μάρτυρες εμπλέκονται και μπορούν να διευκολύνουν την επιτροπή στο έργο της”.</p>
      <p>Ερωτηθείς τι θα συμβεί εάν ο κ. Πολάκης και ο κ. Τζανακόπουλος εμφανιστούν στην επιτροπή παρά την απόφαση εξαίρεσης τους ο κ. Μπούγας απάντησε: “Αν κάποιος έχει εξαιρεθεί με μία νόμιμη απόφαση, μετά από νόμιμη διαδικασία, έχουν εξαντληθεί όλοι οι προηγούμενοι τρόποι θεσμικής αντιμετώπισης του θέματος και επιμείνει στην απόφασή του αυτή, συμφωνούμε ότι πρόκειται για μία αντικοινοβουλευτική συμπεριφορά; Εάν λοιπόν συμφωνούμε, τότε θα πρέπει να εφαρμοστούν οι διατάξεις του κανονισμού που προβλέπουν πώς αντιμετωπίζεται από το προεδρείο η αντικοινοβουλευτική αυτή συμπεριφορά” και πρόσθεσε:</p>
      <p>“Ο κανονισμός περιλαμβάνει μία διαβάθμιση, η οποία ξεκινά από την παρατήρηση, την ανάκληση στην τάξη, την αφαίρεση του λόγου και φτάνει μέχρι την πρόταση μομφής, η οποία είναι και το έσχατο κατά την άποψη μου μέσο στο οποίο μπορεί να καταφύγει το προεδρείο εάν επιμείνει στην αντικοινοβουλευτική του συμπεριφορά ο βουλευτής. Όλες αυτές οι διατάξεις βέβαια και ιδιαίτερα η τελευταία χρησιμοποιούνται με φειδώ και έτσι θα χρησιμοποιηθούν και έτσι θα το αντιμετωπίσουμε. Ελπίζω στην κοινοβουλευτική ευθιξία και στη σοβαρότητα των συναδέλφων οι οποίοι θεωρώ ότι θα συμμορφωθούν στην απόφαση της επιτροπής”.</p>
      <p>Ακούστε το ηχητικό:</p>
      <figure>
        <audio src="http://media.enikos.gr/data/podcasts/682190_a14b184913-96b671f553bec447.mp3"/>
      </figure>
      <related>
        <h4>σχετικά άρθρα</h4>
        <a href="http://www.enikos.gr/politics/682158/loverdos-tha-blexoun-osoi-epelexan-ton-rolo-tou-yperaspisti-mias-%0A%20%20%20%20%0A"/>
        <a href="http://www.enikos.gr/politics/682089/venizelos-i-ypothesi-novartis-einai-i-megalyteri-kai-pio-procheir%0A%20%20%20%20%0A"/>
        <a href="http://www.enikos.gr/politics/682094/georgiadis-i-apokalypsi-tou-engrafou-touloupaki-apodeiknyei-tin-y%0A%20%20%20%20%0A"/>
        <a href="http://www.enikos.gr/politics/682046/lazaridis-ston-realfm-978-as-katalavei-o-tsipras-oti-i-vouli-den-%0A%20%20%20%20%0A"/>
        <a href="http://www.enikos.gr/politics/681962/voutsis-gia-proanakritiki-den-aposyroume-tous-vouleftes-mas%0A%20%20%20%20%0A"/>
        <a href="http://www.enikos.gr/politics/681910/i-proanakritiki-gia-ton-papangelopoulo-fortizei-to-politiko-klima%0A%20%20%20%20%0A"/>
        <a href="http://www.enikos.gr/politics/681702/prothesmia-trion-imeron-ston-tsipra-gia-na-orisei-tous-antikatast%0A%20%20%20%20%0A"/>
        <a href="http://www.enikos.gr/politics/681688/nea-epistoli-tasoula-se-tsipra-oriste-tous-antikatastates-polaki-%0A%20%20%20%20%0A"/>
        <a href="http://www.enikos.gr/politics/681674/epistoli-tasoula-se-tsipra-den-katalavaino-ti-paraviastike-me-tin%0A%20%20%20%20%0A"/>
      </related>
    </article>
  </body>
</html>