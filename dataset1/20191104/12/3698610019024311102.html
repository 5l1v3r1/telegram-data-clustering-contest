<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/ukrayina-prodovzhuye-vstanovlyuvati-rekordi-z-eksportu-zernovih-328404_.html"/>
    <meta property="og:site_name" content="DT.ua"/>
    <meta property="article:published_time" content="2019-11-04T12:58:00+00:00"/>
    <meta property="og:title" content="Україна продовжує встановлювати рекорди з експорту зернових"/>
    <meta property="og:description" content="За підсумками третього кварталу експорт зернових зріс на 44% більше."/>
  </head>
  <body>
    <article>
      <h1>Україна продовжує встановлювати рекорди з експорту зернових</h1>
      <h2>За підсумками третього кварталу експорт зернових зріс на 44% більше.</h2>
      <address>
        <time datetime="2019-11-04T12:58:00+00:00">04 Nov 2019, 12:58</time>
      </address>
      <p>За дев'ять місяців <b><a href="https://dt.ua/ECONOMICS/eksport-zernovih-z-ukrayini-zris-bilsh-nizh-udvichi-317823_.html">Україна експортувала</a></b> рекордні 39,80 млн т зернових, що на 44% більше показника за аналогічний період 2018 року. Про це <a href="http://www.iae.org.ua/presscentre/archnews/2666-u-sichni-veresni-2019-roku-ukrayina-eksportuvala-rekordni-398-mln-t-zernovykh-na-sumu-ponad-68-mlrd-dol-ssha-mykola-puhachov.html">повідомляє</a> прес-служба Національного наукового центру "Інститут аграрної економіки".</p>
      <p>"Вартісні обсяги поставок зросли на 42,5% - до $ 6,834 млрд", - уточнив заступник директора ННЦ Микола Пугачов.</p>
      <p>Наголошується, що за дев'ять місяців за кордон було продано 13,7 млн т пшениці ($ 2,5 млрд), кукурудзи – 22,6 млн т ($ 3,7 млрд), ячменю – 3,3 млн т ($ 0,6 млрд).</p>
      <p>Найбільшими покупцями українського зерна, як і раніше, були країни Африки, Азії і Європи. Лідером серед найбільших імпортерів зернових кілька років поспіль залишається Єгипет, його частка в загальному обсязі склала 14,1%. Порівняно з аналогічним періодом 2018 року ця країна імпортувала на 75% більше зернових - на суму $ 966 млн.</p>
      <p>Частка Китаю в українському експорті становить 9,6%, Іспанії - 7,5%, Туреччини - 7,4%, Нідерландів - 6,8%, Індонезії - 5,1%, Бангладеш - 3,9%, Ізраїлю - 3,4%, Тунісу та Італії - по 3,1%.</p>
      <p>Сукупно ці 10 країн приносять 64% доходів від усього експорту зернових.</p>
      <p>Нагадаємо, що <b><a href="https://dt.ua/ECONOMICS/ukrayina-vstanovila-noviy-rekord-z-eksportu-zernovih-317487_.html">за результатами 2018-2019 маркетингового року Україна експортувала рекордні 50,4 млн тонн зернових</a>,</b> зернобобових та борошна, що на 10,5 млн тонн більше, ніж у 2017-2018 маркетинговому році.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>