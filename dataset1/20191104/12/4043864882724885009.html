<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/4/7230931/"/>
    <meta property="og:site_name" content="Українська правда"/>
    <meta property="article:published_time" content="2019-11-04T12:19:00+00:00"/>
    <meta property="og:title" content="Справи Майдану будуть розслідувати ще довше – Труба"/>
    <meta property="og:description" content="Директор Державного бюро розслідувань Роман Труба поскаржився, що через нестачу слідчих розслідування справ Майдану, які передадуть ДБР із прокуратури, затягнуться. "/>
  </head>
  <body>
    <article>
      <h1>Справи Майдану будуть розслідувати ще довше – Труба</h1>
      <address>
        <time datetime="2019-11-04T12:19:00+00:00">04 Nov 2019, 12:19</time>
      </address>
      <p>Директор Державного бюро розслідувань Роман Труба поскаржився, що через нестачу слідчих розслідування справ Майдану, які передадуть ДБР із прокуратури, затягнуться. </p>
      <p><b>Джерело:</b> колонка Труби для "<a href="https://www.pravda.com.ua/columns/2019/11/4/7230884/">Української правди</a>"</p>
      <p><b>Дослівно:</b> "З 20 листопада усі провадження, які не завершені прокуратурою, перейдуть до інших правоохоронних органів. У тому числі, до ДБР.</p>
      <p>Серед них – розслідування злочинів, пов'язаних з масовими протестами у 2013-2014 роках. Справи Майдану. 5 тисяч томів матеріалів, які будуть передані новим слідчим. 5 років розслідування, які потрібно відмотати назад та дослідити з самого початку.</p>
      <p>На якийсь час це зупинить розслідування.</p>
      <p>Проблема полягає ще в тому, що в ДБР катастрофічно не вистачає слідчих…"</p>
      <p><b>Деталі:</b> Труба нагадав, що 20 листопада 2019 року прокуратура більше не буде вести досудове розслідування в кримінальних провадженнях. Від 20 листопада за прокуратурою залишиться лише функція процесуального керівництва.</p>
      <p>Директор ДБР пояснив, що закон обмежує кількість працівників, які можуть працювати в ДБР – 1500 людей по всій Україні разом зі слідчими, оперативниками та держслужбовцями.</p>
      <p>Наразі на одного слідчого навантаження – понад 100 проваджень.</p>
      <p>Труба повідомив, що розслідувати справи Майдану у ДБР буде окремий підрозділ, але якщо його сформують з чинних слідчих, то це сповільнить розслідування в інших провадженнях.</p>
      <p>Він закликає у максимально стислі терміни у 2-му читанні прийняти зміни до закону про ДБР, якими скасовується гранична чисельність працівників бюро; запроваджується спрощена конкурсна процедура для слідчих ГПУ, які розслідують "справи Майдану".</p>
      <footer>Українська правда</footer>
      <related>
        <a href="https://www.pravda.com.ua/news/2019/10/31/7230562/"/>
        <a href="https://www.pravda.com.ua/news/2019/10/26/7230136/"/>
        <a href="https://www.pravda.com.ua/news/2019/10/9/7228562/"/>
      </related>
    </article>
  </body>
</html>