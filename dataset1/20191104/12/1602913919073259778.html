<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-international/productia-germana-nu-se-simte-deloc-bine-a-treisprezecea-scadere-consecutiva-sectorul-manufacturier-din-germania-ramane-in-recesiune-profunda-in-octombrie-18538672"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-04T12:41:22+00:00"/>
    <meta property="og:title" content="Producţia germană nu se simte deloc bine. A treisprezecea scădere consecutivă: Sectorul manufacturier din Germania rămâne, în recesiune profundă în octombrie"/>
    <meta property="og:description" content="Sectorul manufacturier german s-a contractat în luna octombrie, comenzile noi marcând o nouă scădere pentru a treisprezecea lună consecutivă, în timp ce fabricile au redus efectivul de salariaţi în cel alert ritm din aproape ultimii zece ani, transmite Reuters."/>
  </head>
  <body>
    <article>
      <h1>Producţia germană nu se simte deloc bine. A treisprezecea scădere consecutivă: Sectorul manufacturier din Germania rămâne, în recesiune profundă în octombrie</h1>
      <address><time datetime="2019-11-04T12:41:22+00:00">04 Nov 2019, 12:41</time> by <a rel="author" href="https://www.zf.ro/autor/mihai-gongoroi" target="_blank">Mihai Gongoroi</a></address>
      <p>Sectorul manufacturier german s-a contractat în luna octombrie, comenzile noi marcând o nouă scădere pentru a treisprezecea lună consecutivă, în timp ce fabricile au redus efectivul de salariaţi în cel alert ritm din aproape ultimii zece ani, transmite Reuters.</p>
      <p>Indicatorul Purchasing Manager's Index (PMI) al IHS Markit pentru sectorul manufacturier german a înregistrat un nivel de 42,1 puncte în octombrie, în uşoară creştere faţă de luna septembrie, când a fost raportată o valoare de 41,7 puncte. O valoare sub 50 de puncte reprezintă o contracţie a activităţii.</p>
      <p>Rezultatul pentru octombrie este puţin peste nivelul consemnat într-un sondaj similar realizat luna trecută, însă este totuşi al doilea cel mai slab rezultat din luna iunie 2009 încoace.</p>
      <p>Economistul Phil Smith de la IHS Markit a notat că prelungirea recesiunii din sectorul manufacturier reprezintă o ameninţare în creştere pentru economia Germaniei pe fondul accentuării tendinţei de reducere a locurilor de muncă. El a adăugat însă că concedierile actuale sunt la mare distanţă în comparaţie cu concedierile masive ce au urmat crizei financiare globale de acum un deceniu.</p>
      <p>"Rămâne de văzut dacă declinul producţiei industriale din Germania a atins în sfârşit un nadir (n.r. punct de minim)", a spus Smith, adăugând că dezvoltările viitoare depind de decizia Statelor Unite cu privire la impunerea de noi tarife vamale pe importurile de maşini şi piese din Uniunea Europeană. Administraţia Trump este aşteptată să ia o decizie în această privinţă până la 17 noiembrie.</p>
      <p>Wilbur Ross, secretarul pentru comerţ al SUA, a precizat duminică, 3 noiembrie, că au existat discuţii fructuoase între negociatorii europeni şi cei americani şi că noile tarife programate să fie între 5% şi 15% pot fi evitate.</p>
      <p>Economia germană s-a contractat cu 0,1% în cel de-al doilea trimestru al acestui an, iar date preliminare ce urmează să fie publicate pe 14 noiembrie sunt aşteptate să arate încă o contracţie în perioada iulie-septembrie.</p>
    </article>
  </body>
</html>