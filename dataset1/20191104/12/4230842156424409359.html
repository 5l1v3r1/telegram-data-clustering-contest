<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191104-masovyj-mor-ryby-na-hersonshhyni-prychyna-zagybeli-2-mln-osobyn/"/>
    <meta property="og:site_name" content="ФАКТИ"/>
    <meta property="article:published_time" content="2019-11-04T12:33:25+00:00"/>
    <meta property="og:title" content="Масовий мор риби на Херсонщині: причина загибелі 2 млн особин"/>
    <meta property="og:description" content="У Херсонській області у Голопристанському районі загинуло понад два млн особин риби."/>
  </head>
  <body>
    <article>
      <h1>Масовий мор риби на Херсонщині: причина загибелі 2 млн особин</h1>
      <address>
        <time datetime="2019-11-04T12:33:25+00:00">04 Nov 2019, 12:33</time>
      </address>
      <p>У Херсонській області у Голопристанському районі загинуло понад два млн особин риби.</p>
      <p>На території кар’єру Херсонського морського торгового порту, де видобувають пісок, загинуло більше 2 млн особин риби. Це не остаточна цифра, підрахунок збитків ще ведеться.</p>
      <p>Для з’ясування причини масової загибелі риби були відібрані проби води. Їх доставлять до Одеси для проведення лабораторних досліджень. Попередня причина мору риба – вибух пласта піску на глибині кар’єру, у результаті чого вийшов сірководень.</p>
      <blockquote>– Оскільки риба з лиману (Дніпровсько-Бузького лиману, – <b>Ред.</b>) заходить на зимівлю саме у такі місця, там, де є глибини, на жаль, така ситуація, – повідомив директор департаменту екології та природних ресурсів ОДА Юрій Попутько.</blockquote>
      <p>
        <b>Читайте: </b>
        <a href="https://fakty.com.ua/ua/lifestyle/20191031-misyachnyj-kalendar-rybalky-na-osin-2019/">Місячний календар рибалки на осінь 2019</a>
      </p>
      <p>На території кар’єру відчувається сильний запах сірководню, а за територією його немає.</p>
      <p>На місці події працювали представники департаменту екологічної інспекції Чорного моря, слідчо-оперативна група Голопристанського відділення поліції. Для з’ясування причин того, що спричинило масову загибель риби будуть залучені представники Держпраці, оскільки є підозра, що був порушений процес видобутку піску.</p>
      <p>Попутько наголосив на необхідності проведення моніторингу місцевих ринків Держпродпотребслужбою, щоб не допустити продажу загиблої риби, оскільки місцеві жителі їдуть на місце мору збирати рибу.</p>
      <figure>
        <img src="https://static.ukrinform.com/photos/2019_11/1572856949-4800.jpeg"/>
      </figure>
      <p>Нагадаємо, що уряд планує переглянути низку податків і ввести <a href="https://fakty.com.ua/ua/ukraine/20190902-kabmin-hoche-vvesty-podatky-na-shkidlyvi-vykydy/">податок на шкідливі викиди.</a></p>
    </article>
  </body>
</html>