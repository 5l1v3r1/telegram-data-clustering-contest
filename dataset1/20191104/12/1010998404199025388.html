<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/mestnite2019/sled-zagubata-atanas-kambitov-napuska-politicheskite-postove-v-blagoevgrad.html"/>
    <meta property="og:site_name" content="bTV Новините"/>
    <meta property="article:published_time" content="2019-11-04T12:32:00+00:00"/>
    <meta property="og:title" content="След загубата: Атанас Камбитов напуска политическите постове в Благоевград"/>
    <meta property="og:description" content="След 8-годишно управление в града ГЕРБ загуби вота на гражданите"/>
  </head>
  <body>
    <article>
      <h1>След загубата: Атанас Камбитов напуска политическите постове в Благоевград</h1>
      <h2>След 8-годишно управление в града ГЕРБ загуби вота на гражданите</h2>
      <address><time datetime="2019-11-04T12:32:00+00:00">04 Nov 2019, 12:32</time> by <a rel="author" href="https://btvnovinite.bg/author/?author=2003079" target="_blank">Анна-Мария Конова</a></address>
      <figure>
        <video src="https://vid.btv.bg/btvnews/2019/11/04/blagoevgrad12_1572862646-1.mp4"/>
      </figure>
      <p>Досегашният кмет на Благоевград Атанас Камбитов напуска политическите постове, тъй като не иска да работи в опозиция, научи bTV. Днес той не беше открит за коментар.</p>
      <p>След 8-годишно управление в града ГЕРБ загуби вота на гражданите. С 56,61% Румен Томов спечели на балотажа. В кампанията си той каза, че е водил чиста битка без компромати.</p>
      <figure>
        <img src="https://img.bg.sof.cmestatic.com/media/images/640x/Nov2019/2112013491.jpg"/>
        <figcaption>Снимка: btvnovinite.bg</figcaption>
      </figure>
      <p>Във „Фейсбук” обаче Камбитов публикува статус, в който се усъмни, че има купуване на гласове. Приложи и видео, на което се вижда „наглата размяна на пари пред кметството на село Изгрев в деня на изборите”.</p>
      <p>„Мен ме подкрепя БСП в тази битка за кметския стол. Това, което е показано в този материал, аз нямам отношение към него. Има разследващи органи, които да проверят. Ние сме водели изключително чиста кампания, без да си позволим да купуваме гласове”, заяви Томов.</p>
      <figure>
        <img src="https://img.bg.sof.cmestatic.com/media/images/640x/Nov2019/2112013587.jpg"/>
      </figure>
      <p>„Жителите на Община Благоевград иска управлението да бъде обърнато към тях. Да има прозрачни обществени поръчки, да има работа и промишленост в Благоевград”, допълни Румен Томов.</p>
      <p>„Гонейки онези, големите проекти, изпуснахме обикновения човек. Завещавам един обновен град – от санираните блокове, стотиците детски площадки, зали, басейни. Всичко това с помощта на правителството. Надявам се той да продължи да развива Благоевград и да завърши проектите, които сме започнали”, бяха думите на Камбитов снощи.</p>
    </article>
  </body>
</html>