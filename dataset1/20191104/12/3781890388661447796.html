<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/739979"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T12:25:00+00:00"/>
    <meta property="og:title" content="ไอเอ็มเอฟหนุนไทย ออกมาตรการการเงิน-คลังกระตุ้นเศรษฐกิจเพิ่ม"/>
    <meta property="og:description" content="ไอเอ็มเอฟ หนุนไทยออกมาตรการการเงิน การคลัง กระตุ้นเศรษฐกิจ"/>
  </head>
  <body>
    <article>
      <h1>ไอเอ็มเอฟหนุนไทย ออกมาตรการการเงิน-คลังกระตุ้นเศรษฐกิจเพิ่ม</h1>
      <address>
        <time datetime="2019-11-04T12:25:00+00:00">04 Nov 2019, 12:25</time>
      </address>
      <p>
        <b>ไอเอ็มเอฟ หนุนไทยออกมาตรการการเงิน การคลัง กระตุ้นเศรษฐกิจ</b>
      </p>
      <p>นายอุตตม สาวนายน รมว.คลัง เปิดเผยหลังการหารือกับนางคริสตาลินา จอร์เจียวา กรรมการผู้จัดการกองทุนการเงินระหว่างประเทศ (ไอเอ็มเอฟ) ว่า ไอเอ็มเอฟได้หารือถึงสถานการณ์เศรษฐกิจโลกและไทยในปัจจุบัน โดยยอมรับว่าขณะนี้เป็นยุคที่มีหลายปัจจัยที่ทำให้เศรษฐกิจทั้งโลกต้องชะลอตัว ไม่ว่าจะเป็นเรื่องสงครามการค้าระหว่างสหรัฐฯและจีน การแยกตัวจากสหภาพยุโรปของสหราชอาณาจักร และอื่นๆ อย่างไรก็ตาม ไอเอ็มเอฟมองว่าไทยยังโชคดีมีเศรษฐกิจมหภาคแข็งแกร่ง และมีความพร้อมที่จะใช้เครื่องมือทางการเงินและการคลังเข้ามาดูแลเศรษฐกิจได้เพิ่มอีก<br/><br/>“ในสถานการณ์เช่นนี้ ไอเอ็มเอฟแนะนำว่าไทยสามารถใช้ทุกเครื่องมือที่มีอยู่เข้ามาดูแลเศรษฐกิจ เพราะเป็นเรื่องจำเป็นที่จะต้องดูแลให้ผ่านไปได้ แต่ไม่ได้ก้าวก่ายว่าจะต้องให้ทำอะไรออกมา หรือต้องลดดอกเบี้ยหรือไม่ เพราะเป็นหน้าที่ของไทยต้องไปดูแล อย่างไรก็ตามส่วนของรัฐบาลเองก็มีการจับตาสถานการณ์เศรษฐกิจอย่างใกล้ชิด หากมีความจำเป็นก็พร้อมออกมาตรการดูแลเศรษฐกิจเพิ่มเติม แต่ยังบอกไม่ได้ว่าเป็นอะไรและออกเมื่อไร ขณะเดียวกันทางไอเอ็มเอฟ ยังสนับสนุนการปฏิรูปโครงสร้างเศรษฐกิจไทย  โดยเฉพาะการพัฒนาคน เรื่องดิจิทัล ตลอดจนการใช้แนวคิดปรัชญาเศรษฐกิจพอเพียงด้วย”<br/><br/>นายอุตตม กล่าวว่า ส่วนการหารือแบบทวิภาคีกับ รมว.พาณิชย์ ของสหรัฐอเมริกา ได้กำหนดกรอบเจรจา 2 ส่วน ส่วนแรกทางสหรัฐสนใจร่วมลงทุนโครงการปฏิรูปโครงสร้างประเทศ ทั้งในเขตเศรษฐกิจพิเศษภาคตะวันออก (อีอีซี) โครงสร้างพื้นฐานด้านพลังงาน สาธารณูปโภคพื้นฐาน รวมถึงด้านเทคโนโลยี ส่วนต่อมาได้สนใจถึงขั้นตอนในการร่วมลงทุนและการจัดซื้อจัดจ้างของไทยด้วย ว่ามีความสะดวกมากน้อยเพียงใด ส่วนการหารือด้านสิทธิพิเศษทางภาษีศุลกากร (จีเอสพี) ไม่ได้กำหนดวาระเจรจาเป็นทางการ แต่หลังจากนี้ยังมีเวลาอีก 6 เดือนที่จะหารือกันเพิ่มเติม และคาดว่าจะมีทิศทางที่ดีกับทั้ง 2 ประเทศเพราะทั้ง 2 ประเทศมีความสัมพันธ์กันมาอย่างยาวนาน<br/> </p>
      <figure>
        <img src="https://www.dailynews.co.th/admin/upload/20191104/news_nNqauELXpr173819_533.jpg?v=201911050910?v=6424"/>
      </figure>
    </article>
  </body>
</html>