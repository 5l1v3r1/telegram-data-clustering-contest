<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980813090.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-04T12:01:00+00:00"/>
    <meta property="og:title" content="قطعنامه پایانی راهپیمایی ۱۳ آبان"/>
    <meta property="og:description" content="به گزارش ایسنا، متن کامل این قطعنامه بدین شرح است: "/>
  </head>
  <body>
    <article>
      <h1>قطعنامه پایانی راهپیمایی ۱۳ آبان</h1>
      <address>
        <time datetime="2019-11-04T12:01:00+00:00">04 Nov 2019, 12:01</time>
      </address>
      <p>قطعنامه تظاهرات یوم‌الله ۱۳ آبان «روز ملی مبارزه با استکبار جهانی» در پایان این مراسم قرائت شد.</p>
      <p>به گزارش ایسنا، متن کامل این قطعنامه بدین شرح است: </p>
      <p>یا أَیُّهَا الَّذینَ ءَامَنُوا لا تَتَّخِذُوا عَدُوّی وَ عَدُوَّکُم أَولِیَاءَ تُلقُونَ إِلَیهِم بِالمَوَدَّهِ<br/>(سوره ممتحنه آیه یک)<br/>ای کسانی که ایمان آورده اید، دشمنان من و دشمنان خودتان را دوست مگیرید</p>
      <p>با سلام و درود به روح بلند احیاگر اسلام ناب محمدی و بنیانگذار نظام مقدس اسلامی، حضرت روح‌الله، دمنده روح جهاد و استکبارستیزی در کالبد مردم شریف و متدین ایران و مسألت طول عمر بابرکت توأم با صحت، مزید توفیقات و عزّت روزافزون مقتدای عظیم‌الشأن و ولی‌امر مسلمین، حضرت آیت‌الله العظمی امام خامنه‌ای از ذات اقدس احدیت جلّ و علا، ما شرکت‌کنندگان در تظاهرات ضد استکباری یوم‌الله سیزدهم آبان ماه «روز ملی مبارزه با استکبار جهانی و در رأس آن آمریکای جهانخوار» با ندای ملکوتی الله اکبر – خامنه‌ای رهبر و شعار کوبنده مرگ بر آمریکا اعلام می‌داریم:</p>
      <p>۱- راهبرد مقاومت فعال در برابر دسیسه‌های شیطانی ام‌الفساد قرن، آمریکای جهانخوار و هم‌پیمانان طاغوت اعظم را یک تکلیف دینی – آرمان تغییرناپذیر انقلاب اسلامی و رسالت انسانی خویش دانسته، هر نوع گفتمان تفرقه‌افکنانه و تحرکات کوته‌فکرانه دو قطبی‌سازی مذاکره – مقاومت در جامعه را شدیداً محکوم می‌نماییم.</p>
      <p>۲- با ارج‌نهادن به اقدام هوشمندانه و انقلابی تسخیر لانه جاسوسی شیطان بزرگ در سال ۱۳۵۸، استفاده حداکثری از اسناد لانه فساد و جاسوسی طاغوت اعظم در کتب درسی مدارس و دانشگاه‌ها برای روشنگری و آشنایی جوانان عزیز با عمق دشمنی کینه توزانه و توطئه‌های ضدبشری آمریکای جنایتکار را  با جبران قصور صورت گرفته سنوات قبل و اقدام فوری دستگاه های اجرایی ذیربط خواهانیم.</p>
      <p>۳- کماکان آمریکای در حال افول و فرو پاشی  را دشمن شماره یک بشریت و سردمداران جنایت‌پیشه نظام فرعونی حاکم بر آن و کشورهای اروپایی را غیرقابل اعتماد دانسته، پرهیز مطلق از دل بستن به دشمن، اعتماد عملی به جوانان مؤمن انقلابی و رونق واقعی تولید را کلید حل معضل بیکاری و مشکلات اقتصادی کشور و وظیفه ذاتی و انقلابی مسئولین اعلام می‌داریم.</p>
      <p>۴- با تقدیر و سپاس از میهمان‌نوازی ستودنی ملت متدین عراق در حماسه عظیم پیاده‌روی اربعین، توطئه رذیلانه آمریکا ــ رژیم کودک کش صهیونیستی و آل سعود خبیث با سوءاستفاده ددمنشانه از مطالبات مردمی و ایجاد آشوب و ناامنی در لبنان و عراق و تلاش مذبوحانه آنان برای تفرقه بین کشورهای مسلمان و محور مقاومت را شدیداً محکوم، دشمن‌شناسی واقع‌بینانه و هوشیاری امت اسلام بخصوص ملت غیور عراق در برابر دسیسه‌های اخیر با تبعیت از رهنمودهای مرجعیت عالی دینی را خواهانیم.</p>
      <p>۵ - حمایت همه جانبه خود از مبارزات مجاهدان فلسطینی در قلب سرزمین های اشغالی، رشادت های انصار الله یمن سرافراز در مقابل رژیم فاسد آل سعود، مردم ستمدیده بحرین و نیجریه و دفاع از پرچم برافراشته حزب الله و مقاومت در سراسر منطقه را اعلام و گفتمان سازی و اقدام عملی دولت و ملت برای تحقق بیانیه گرانسنگ گام دوم انقلاب، متضمن تشکیل امت واحده، ایجاد تمدن اسلامی و آمادگی برای طلوع خورشید ولایت عظمی ( ارواحنا فداه) را وظیفه دینی، انقلابی و انسانی می دانیم.</p>
      <p>۶- رمز عبور سرافرازانه از پیچ تاریخی ـ عزت و سربلندی ملت و کشور ـ غلبه بر مشکلات داخلی و توطئه دشمنان خارجی را توکل بر خداوند قادر متعال ـ تبعیت محض همگان از منویات گهربار مقتدای عظیم‌الشأن و شجاع امت اسلامی، مقام معظم رهبری   دانسته و ضمن اعلام آمادگی تا پای جان خود، تمامی اقشار، گروه ها و مسئولین را به تحقق عملی این مهم فرا می خوانیم.</p>
      <p>والسلام علیکم و رحمه الله و برکاته</p>
    </article>
  </body>
</html>