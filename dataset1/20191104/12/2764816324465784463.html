<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnews.cz/konference-openalt-2019-ohlednuti/"/>
    <meta property="og:site_name" content="Cnews.cz"/>
    <meta property="article:published_time" content="2019-11-04T12:04:33+00:00"/>
    <meta property="og:title" content="Témata od programování po vzdělávání dětí. Ohlédnutí za OpenAltem 2019"/>
    <meta property="og:description" content="V Brně proběhla na české a slovenské publikum orientovaná konference OpenAlt. Představil témata ryze technická, ale i celospolečenské problémy."/>
  </head>
  <body>
    <article>
      <h1>Témata od programování po vzdělávání dětí. Ohlédnutí za OpenAltem 2019</h1>
      <address><time datetime="2019-11-04T12:04:33+00:00">04 Nov 2019, 12:04</time> by <a rel="author" href="https://www.cnews.cz/lide/petr-urban/" target="_blank">Petr Urban</a></address>
      <p>
        <i>V Brně proběhla na české a slovenské publikum orientovaná konference OpenAlt. Za vstup jste nemuseli dát ani korunu a již poněkolikáté jste si mohli vybrat z řady témat od ryze technických po témata zabývající se celospolečenskými problémy.</i>
      </p>
      <slideshow>
        <figure>
          <a href="https://www.cnews.cz/konference-openalt-2019-ohlednuti/galerie-177867-1">
            <img src="https://www.cnews.cz/wp-content/uploads/2019/11/Konference-OpenAlt-2019-Program.png"/>
          </a>
        </figure>
        <figure>
          <a href="https://www.cnews.cz/konference-openalt-2019-ohlednuti/galerie-177867-2">
            <img src="https://www.cnews.cz/wp-content/uploads/2019/11/openalt-2019-vyber-1.jpg"/>
          </a>
        </figure>
        <figure>
          <a href="https://www.cnews.cz/konference-openalt-2019-ohlednuti/galerie-177867-3">
            <img src="https://www.cnews.cz/wp-content/uploads/2019/11/openalt-2019-vyber-2.jpg"/>
          </a>
        </figure>
        <figure>
          <a href="https://www.cnews.cz/konference-openalt-2019-ohlednuti/galerie-177867-4">
            <img src="https://www.cnews.cz/wp-content/uploads/2019/11/openalt-2019-vyber-3-e1572865081936.jpg"/>
          </a>
        </figure>
      </slideshow>
      <p>
        <a href="https://www.cnews.cz/konference-openalt-2019-ohlednuti/galerie-177867-1">VŠECHNY FOTOGRAFIE</a>
      </p>
      <p>Charakterizovat pro návštěvnictvo bezplatnou otevřenou konferenci <a href="https://openalt.cz/2019/">OpenAlt</a> není snadné, ke klíčovým slovům ale určitě patří <i>diverzita</i>. Celodenní program ve dnech 2. a 3. listopadu 2019 využil osm přednáškových sálů a učeben na Fakultě informačních technologií brněnského Vysokého učení technického. (My jsme využili sobotu.) Pestrost vyprofilované konference typicky spočívá v pokrytí širších témat v rámci oboru, v tomto případě se ale bavíme o jiném nastavení pestrosti.</p>
      <p>Zatímco některé přednášky byly ryze technické a z pohledu laika se jednalo o náročné vstupy plné programování, jiné do alternativního prostoru vnesly např. vzdělávání dětí v rámci okrajových vzdělávacích institucí, které bojují se státním monopolem na vzdělávání. Nesmíte se ale nechat zmást, obsahově na konferenci patří. Ne náhodou její podtitul zní „Otevřeným přístupem k otevřené společnosti“.</p>
      <h3>Vše začíná u dětí a končí v elektrárně</h3>
      <p>Otevřená společnost se začíná budovat právě už u nejmladších lidí, kde je rozvíjen jejich potenciál a učí se chápat demokratický přístup ke světu. Nejsilněji zastoupenou programovou větví na konferenci byl letos otevřený software, v rámci které jste se mohli seznámit právě s řadou technických věcí. Pokud vás „neděsí“ pojmy jako terraformace cloudu nebo debugování enterprise kernelu, byli byste na správné cestě v programu.</p>
      <p>Našli byste i výjimky, např. povídání o Mozille jako širší platformě, o stavu alternativního mobilního systému Sailfish OS apod. Konference nezapře, že jí předcházely akce zaměřené na Linux a otevřené mobilní platformy. Významně byla zastoupena mapová témata, nahlédnout jste mohli mj. do problematiky 3D mapování v OpenStreetMap nebo na projekt Freemap Slovakia.</p>
      <figure>
        <a href="https://www.cnews.cz/konference-openalt-2019-ohlednuti/galerie-177867-3">
          <img src="https://www.cnews.cz/wp-content/uploads/2019/11/openalt-2019-vyber-2.jpg"/>
        </a>
      </figure>
      <p>Pokud holdujete raději tématům se širokým debatním potenciálem, která nelze snadno rozseknout, došlo i na ně. Pokryly je přednášky o svobodě projevu na internetu, která se stala výrazným tématem v posledních letech, o boji s fake news nebo autorské právo v praxi. Vtipem lze hovořit i o závažném tématu, jak ukázala jedna z posledních přednášek sobotního programu.</p>
      <p>To, že můžete na síti najít spoustu hesel, databází, ale také se snadno napojíte na různé webkamery nebo se dostanete do administrace solárních elektráren, takhle působilo zábavně. Někdy si vystačíte s úplně banálními nástroji jako Google, autor tím ovšem připomněl, jak moc dokonce i velké instituce neberou bezpečnost vážně. Mimochodem, raději nezavádějte kamery do svých ložnic nebo obývacích pokojů.</p>
      <h3>Mluvíme česky</h3>
      <p>Jak padlo v jedné z komunitně orientovaných přednášek, má smysl soustředit se i čistě na lidi, kteří se nedorozumí jinak než česky (nebo slovensky). Angličtina pro mnoho Čechů a Češek stále může představovat nepřekonatelnou bariéru, takže neuškodí psát návody pro linuxové distribuce v češtině či slovenštině. Stejně tak stojí za vypíchnutí, že OpenAlt se v tomto ohledu nestaví domácímu publiku – případně publiku ze Slovenska – na překážku.</p>
      <p>Všechno má své i proti a v tomto případě se tak konference uzavírá světovému publiku, ale také řečnicím a řečníkům, kteří by potenciálně mohli přijet přednášet. I konference jako OpenAlt ovšem má své místo na trhu. Konference byla příjemná, ačkoli nízké teploty venku návštěvníky a návštěvnice vyháněly zpět do budov i ve chvílích, kdy došlo na oběd. Ten byl zajištěn v přistaveném stánku a potěšil ty, kteří se z pohledu mainstreamu stravují alternativně.</p>
      <p>Nabitý program ovšem nenechal prostor na zvláštní pauzu, takže se všichni museli najíst rychle, případně oželet část jedné z přednášek. Snaha o inkluzivitu podpořená přednáškami o celospolečenských problémech se cení.</p>
      <slideshow>
        <figure>
          <a href="https://www.cnews.cz/konference-openalt-2019-ohlednuti/galerie-177867-1">
            <img src="https://www.cnews.cz/wp-content/uploads/2019/11/Konference-OpenAlt-2019-Program.png"/>
          </a>
        </figure>
        <figure>
          <a href="https://www.cnews.cz/konference-openalt-2019-ohlednuti/galerie-177867-2">
            <img src="https://www.cnews.cz/wp-content/uploads/2019/11/openalt-2019-vyber-1.jpg"/>
          </a>
        </figure>
        <figure>
          <a href="https://www.cnews.cz/konference-openalt-2019-ohlednuti/galerie-177867-3">
            <img src="https://www.cnews.cz/wp-content/uploads/2019/11/openalt-2019-vyber-2.jpg"/>
          </a>
        </figure>
        <figure>
          <a href="https://www.cnews.cz/konference-openalt-2019-ohlednuti/galerie-177867-4">
            <img src="https://www.cnews.cz/wp-content/uploads/2019/11/openalt-2019-vyber-3-e1572865081936.jpg"/>
          </a>
        </figure>
      </slideshow>
      <p>
        <a href="https://www.cnews.cz/konference-openalt-2019-ohlednuti/galerie-177867-1">VŠECHNY FOTOGRAFIE</a>
      </p>
      <related>
        <h4>SOUVISEJÍCÍ ČLÁNKY</h4>
        <a href="https://www.cnews.cz/konference-machine-learning-prague-2020-tiskova-zprava/"/>
        <a href="https://www.cnews.cz/podcast-cnews-fm-262-prohlizece-firefox-soukromi/"/>
        <a href="https://www.cnews.cz/firefox-70-vysel/"/>
        <a href="https://www.cnews.cz/adaptivni-obnovovani-hdmi-2-1-vrr-variable-refresh-rate-nvidia-geforce-ovladac-linux"/>
        <a href="https://www.cnews.cz/linux-ubuntu-19-10-eoan-ermine-novinky"/>
      </related>
    </article>
  </body>
</html>