<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/04/society/nea-kataggelia-gia-to-sxoleio-stin-pallini-ektos-apo-ton-3xrono-eixan-ksexasei-mathiti-kai-se-ekdromi/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-04T12:57:08+00:00"/>
    <meta property="og:title" content="Νέα καταγγελία για το σχολείο στην Παλλήνη : Εκτός από τον 3χρονο είχαν ξεχάσει μαθητή και σε εκδρομή"/>
    <meta property="og:description" content="Σε νέα καταγγελία προχώρησε η Ομοσπονδία Ιδιωτικών Εκπαιδευτικών Λειτουργών Ελλάδας για το ιδιωτικό σχολείο στην Παλλήνη, το οποίο είχε έρθει στο φως της επικαιρότητας, επειδή οι εργαζόμενοι είχαν ξεχάσει ένα παιδί τριών ετών σε σχολικό λεωφορείο για περίπου τρεις ώρες."/>
  </head>
  <body>
    <article>
      <h1>Νέα καταγγελία για το σχολείο στην Παλλήνη : Εκτός από τον 3χρονο είχαν ξεχάσει μαθητή και σε εκδρομή</h1>
      <h2>Σε νέα καταγγελία προχώρησε η Ομοσπονδία Ιδιωτικών Εκπαιδευτικών Λειτουργών Ελλάδας για το ιδιωτικό σχολείο στην Παλλήνη, το οποίο είχε έρθει στο φως της επικαιρότητας, επειδή οι εργαζόμενοι είχαν ξεχάσει ένα παιδί τριών ετών σε σχολικό λεωφορείο για περίπου τρεις ώρες.</h2>
      <address><time datetime="2019-11-04T12:57:08+00:00">04 Nov 2019, 12:57</time> by <a rel="author">ΤοΒΗΜΑ Team</a></address>
      <p>Σε νέα καταγγελία προχώρησε η Ομοσπονδία Ιδιωτικών Εκπαιδευτικών Λειτουργών Ελλάδας για το ιδιωτικό σχολείο στην Παλλήνη, το οποίο είχε έρθει στο φως της επικαιρότητας, επειδή οι εργαζόμενοι είχαν ξεχάσει ένα παιδί τριών ετών σε σχολικό λεωφορείο για περίπου τρεις ώρες.</p>
      <p>Σύμφωνα με την ΟΙΕΛΕ, το ίδιο σχολείο στο παρελθόν είχε ξεχάσει έναν μαθητή Γυμνασίου μόνο του στα Καλάβρυτα, όπου είχαν πάει σχολική εκδρομή. Σύμφωνα με την καταγγελία, το παιδί είχε μείνει μόνο του στην περιοχή, ενώ το λεωφορείο είχε αναχωρήσει για Αθήνα.</p>
      <p>
        <a href="https://www.in.gr/2019/11/04/politics/nees-symfonies-se-5-tomeis-metaksy-elladas-kai-kina-ti-apofasisan-mitsotakis-kai-si-tzinpingk/">Διαβάστε ακόμη : Νέες συμφωνίες μεταξύ Ελλάδας και Κίνας σε 5 τομείς - Τι αποφάσισαν Μητσοτάκης – Σι Τζινπίνγκ</a>
      </p>
      <p>«Πριν από λίγο η Ομοσπονδία μας έλαβε γνώση σοβαρής καταγγελίας για το ίδιο σχολείο όπου συνέβη ο εγκλεισμός του μικρού μαθητή στο σχολικό λεωφορείο. Πιο συγκεκριμένα, μας καταγγέλθηκε ότι σε εκδρομή που διοργάνωσε το εν λόγω εκπαιδευτήριο για σκι στα Καλάβρυτα, οι αρμόδιοι «ξέχασαν» μαθητή της Α’ Γυμνασίου εκεί και έφυγαν για την Αθήνα! Βεβαίως, το θέμα δεν αφορά μόνο μια ακόμη εμφανή περίπτωση παραμέλησης μαθητή» αναφέρει η ανακοίνωση, ενώ προστίθεται:</p>
      <p>«Από τα περιστατικά αυτά που βλέπουν το φως της δημοσιότητας προκύπτει εύλογα πως είναι αναγκαία, όχι η μείωση (ή ακόμη και η κατάργηση) της εποπτείας του κράτους που ορισμένοι επιδιώκουν, αλλά η ενίσχυση των ελέγχων στα ιδιωτικά σχολεία, ώστε να διασφαλίζεται το δημόσιο συμφέρον, το κοινωνικό αγαθό της εκπαίδευσης και, κυρίως, η υγεία και η ασφάλεια των μαθητών».</p>
      <h3>Το περιστατικό με το 3χρονο αγοράκι μέσα στο σχολικό</h3>
      <p>Υπενθυμίζεται πως πρωτοφανές περιστατικό σημειώθηκε την προηγούμενη εβδομάδα στην Παλλήνη με «πρωταγωνιστή» ένα αγοράκι μόλις τριών ετών που έμεινε για τρεις ολόκληρες ώρες κλειδωμένο και μόνο του μέσα στο σχολικό λεωφορείο που θα το πήγαινε στον παιδικό σταθμό.</p>
      <p>Η απουσία του παιδιού έγινε αντιληπτή από την δασκάλα η οποία τηλεφώνησε στη μητέρα του στο σπίτι προκειμένου να μάθει πού οφείλεται η απουσία του, υποθέτοντας ότι είχε αρρωστήσει.</p>
      <p>Με έκπληξη όμως άκουσε την μητέρα να της λέει ότι το παιδί το είχε παραλάβει κανονικά στις 7.30 το πρωί το σχολικό λεωφορείο και θα έπρεπε να είναι στον παιδικό σταθμό.</p>
      <p>Αμέσως υπήρξε κινητοποίηση και έγινε έλεγχος στο σχολικό λεωφορείο όπου βρέθηκε το μικρό αγόρι έχοντας παραμείνει εκεί για τρεις ώρες.</p>
      <p>Τελικά, όπως έγινε γνωστό, οι δύο συνοδοί μετέφεραν όλα τα παιδάκια στο κεντρικό κτίριο του σχολείου. Όταν, όμως, κατέβηκαν οι συνοδοί, όχι μόνο δεν πρόσεξαν ότι ένα 3χρονο αγοράκι είχε παραμείνει μέσα στο λεωφορείο, αλλά το άφησαν εκεί και έφυγαν.</p>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
    </article>
  </body>
</html>