<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/04/salos-gia-ton-fygodiko-malaisiano-me-diavathrio-kyprou"/>
    <meta property="og:site_name" content="euronews"/>
    <meta property="article:published_time" content="2019-11-04T16:52:41+00:00"/>
    <meta property="og:title" content="Σάλος για τον φυγόδικο Μαλαισιανό με διαβατήριο Κύπρου"/>
    <meta property="og:description" content="«Όσοι έχουν πάρει υπηκοότητα κατά παράβαση των κριτηρίων θα τους αφαιρείται», δήλωσε ο πρόεδρος της Κύπρου Νίκος Αναστασιάδης"/>
  </head>
  <body>
    <article>
      <h1>Σάλος για τον φυγόδικο Μαλαισιανό με διαβατήριο Κύπρου</h1>
      <address><time datetime="2019-11-04T16:52:41+00:00">04 Nov 2019, 16:52</time> by <a rel="author">Eleni Korovila</a></address>
      <figure>
        <img src="https://static.euronews.com/articles/stories/04/27/83/86/773x435_cmsv2_8720e842-7c35-53b6-8bb8-297d8635f4e9-4278386.jpg"/>
      </figure>
      <p>Σάλος έχει προκληθεί στην Κύπρο από την αποκάλυψη περί πολιτογράφησης τον Σεπτέμβριο του 2015 διεθνώς καταζητούμενου Μαλαισιανού χρηματιστή.</p>
      <p>Ο Τζο Τάεκ Λόου καταζητείται για την εμπλοκή του σε μεγάλο οικονομικό σκάνδαλο στη Μαλαισία με προεκτάσεις στις Ηνωμένες Πολιτείες καθώς και σε άλλες χώρες, όπως αποκάλυψε <a href="https://politis.com.cy/politis-news/kypros/kypriako-diavatirio-ston-jho-taek-low-isos-o-pleon-katazitoymenos-epicheirimatias-ston-planiti/"><b>η εφημερίδα Πολίτης</b></a>. Στη Μαλαισία έχει ανακληθεί το διαβατήριό του ενώ υπάρχει ένταλμα σύλληψης της Interpol με το οποίο ζητείται η συνδρομή επτά χωρών, των ΗΠΑ, των Ηνωμένων Αραβικών Εμιράτων, της Ινδονησίας, της Ινδίας, της Μιανμάρ, της Κίνας και του Χονγκ Κονγκ.</p>
      <p>Ο πρόεδρος της Κύπρου Νίκος Αναστασιάδης δήλωσε ότι θα γίνει έλεγχος με βάσει τα νέα κριτήρια που ψηφίστηκαν τον περασμένο Φεβρουάριο, παραπέμπτοντας την υπόθεση στο υπουργικό συμβούλιο: «Όσοι έχουν πάρει υπηκοότητα κατά παράβαση των αυστηρών κριτηρίων που απαιτούνται, θα τους αφαιρεθεί η υπηκοότητα. Τελεία και παύλα».</p>
      <p>Ο πρόεδρος της Κύπρου ξεκαθάρισε ότι «έχουμε θεσμοθετήσει αυστηρά κριτήρια και πλέον δεν πρόκειται να δίνονται υπηκοότητες όπως δίνονταν με βάσει το προηγούμενο επενδυτικό πρόγραμμα».</p>
      <p>Η Κύπρος προχώρησε τον περασμένο Φεβρουάριο σε αναθεώρηση του προγράμματος «χρυσής βίζας» και διαβατηρίων για επενδυτές μετά και τις ανησυχίες που εκφράστηκαν σε έκθεση του Ευρωπαϊκού Κοινοβουλίου με συγκεκριμένες αναφορές για την αδυναμία επαρκούς μηχανισμού ελέγχου των εν λόγω προγραμμάτων.</p>
      <p>Η εφημερίδα Πολίτης <a href="https://politis.com.cy/politis-news/kypros/ton-vaftisan-kyprio-me-nono-ton-archiepiskopo/"><b>αποκάλυψε επίσης δύο επιστολές του Αρχιεπισκόπου Κύπρου Χρυσόστομου</b></a> προς το υπουργικό συμβούλιο με τις οποίες ζητεί την πολιτογράφηση του Μαλαισιανού επικαλούμενος μελλοντικές επενδύσεις σε εκλλησιαστική γη. Η επιστολή του Αρχιεπισκόπου Κύπρου προς τον υπουργό Εσωτερικών που αποκαλύπτεται έχει ημερομηνία 10/9/2015 και η πρόταση πολιτογράφησης του υπουργού έγινε 11/9/2015 και εγκρίθηκε ομόφωνα από το υπουργικό συμβούλιο.</p>
      <p>Ο πρώην υπουργός Εσωτερικών Σωκράτης Χάσικος διέψευσε με ανάρτησή του στο twitter την εμπλοκή Χρυσόστομου.</p>
      <p>Η αντιπολίτευση από την πλευρά της ζητεί να υπάρξει ανάληψη ευθυνών. Ο γενικός γραμματέας του ΑΚΕΛ Άντρος Κυπριανού δήλωσε πως «η κυβέρνηση εξακολουθεί να σφυρίζει αδιάφορα και να επιχειρεί να αντιμετωπίσει την κριτική που δέχεται στο εσωτερικό της χώρας αδιαφορώντας παντελώς για το τι λέγεται και το τι γράφεται στο εξωτερικό».</p>
      <h3>Ποιος είναι ο Τζο Λόου</h3>
      <p>Ο Λόου θεωρείται εκ των πλέον καταζητούμενων επιχειρηματιών στον πλανήτη. Φέρεται να έχει εμπλοκή σε ένα σκάνδαλο κλοπής αρκετών δισεκατομμυρίων δολαρίων το οποίο ξέσπασε το 2015. Αφορούσε τη διαχείριση ενός επενδυτικού Υπερταμείου υπό την ονομασία 1Malaysia Development Berhad την ευθύνη του οποίου είχε ο τότε πρωθυπουργός της χώρας με σύμβουλο τον ίδιο. Σύμφωνα με ρεπορτάζ του Bloomberg ο Λόου φέρεται να δημιούργησε μια σειρά από εταιρείες-κέλυφος (shell companies) μέσω των οποίων διοχέτευσε εκατοντάδες εκατομμύρια, μεγάλο μέρος των οποίων κατέληξε σε δικούς του λογαριασμούς. Μόλις ξέσπασε το σκάνδαλο για τη διαχείριση του ταμείου αυτού το 2015, εμπλέκοντας και 30 στελέχη του αμερικανικού επενδυτικού οίκου Goldman Sacs, ο Μαλαισιανός Κροίσος απευθύνθηκε στις αρχές της Κυπριακής Δημοκρατίας, μέσω της διεθνούς εταιρείας Henley &amp; Partners που ειδικεύεται στις πολιτογραφήσεις και την αγορά ακινήτων. Ακολουθώντας τις διαδικασίες του Επενδυτικού Σχεδίου της Κύπρου πήρε το διαβατήριο της Κυπριακής Δημοκρατίας υον Σεπτέμβριο του 2015 αφού έκανε την προβλεπόμενη επένδυση 5 εκ. ευρώ με αγορά έπαυλης στην Αγία Νάπα.</p>
    </article>
  </body>
</html>