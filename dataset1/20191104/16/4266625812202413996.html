<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/04/vryatuyte_malyy_biznes_pid_ofisom_prezydenta_mitynguyut_pidpryiemtsi_1683391"/>
    <meta property="og:site_name" content="ZIK.UA"/>
    <meta property="article:published_time" content="2019-11-04T16:35:00+00:00"/>
    <meta property="og:title" content="«Врятуйте малий бізнес»: Під Офісом президента мітингують підприємці"/>
    <meta property="og:description" content="Біля Офісу президента України на мітинг зібралися представники малого та середнього бізнесу."/>
  </head>
  <body>
    <article>
      <h1>«Врятуйте малий бізнес»: Під Офісом президента мітингують підприємці</h1>
      <address>
        <time datetime="2019-11-04T16:35:00+00:00">04 Nov 2019, 16:35</time>
      </address>
      <p>
        <b>Біля Офісу президента України на мітинг зібралися представники малого та середнього бізнесу.</b>
      </p>
      <p>Про це в ефірі телеканалу <a href="https://zik.ua/">ZIK</a> під час включення повідомила журналістка Ірина Зімен.</p>
      <p>Кореспондентка зазначила, що до ОП з'їхалися підприємці з усіх куточків України від Львова до Харкова. Це вже восьмий мітинг проти нового закону, який передбачає зміну в роботу українського малого і середнього бізнесу. Активісти занепокоєні, що новий закон знищить малий та середній бізнес, тому що, зокрема всі ФОП повинні ввести касові апарати, стає обов'язковим кешбек і ведення обліку товару.</p>
      <p>Підприємці з собою принесли близько 200 дудок, транспаранти, плакати, усілякі наліпки.</p>
      <p>«Акція, яка відбувалася перед ОП, тривала десь півтори години, і ось останні дві години активісти перейшли до її пікетування. Заблокували вхід та вихід ОП з вулиць Банкова, Інститутська, Лютеранська та Шовковична. Вони хочуть, щоб до них вийшов президент особисто та з ними поговорив. Натомість президента, звичайно, не було, однак був голова фракції «Слуга народу» Давид Арахамія», – сказала журналістка.</p>
      <figure>
        <iframe src="https://www.youtube.com/embed/HlQfpBUHGxY" width="640" height="360" data-service="Youtube" scrolling="no"/>
      </figure>
      <p>Окрім цього, вона зазначила, що голова Державної податкової служби прокоментував, що насправді зміни не будуть працювати так, як думають мітингарі, що все буде значно простіше. Зокрема, було занепокоєння, що треба купувати касові апарати і до них систему. Однак підприємців запевнили, що насправді, якщо є смартфон, можна буде встановити спеціальний додаток і через нього вести бухгалтерію.</p>
      <p>«Уже сьогодні існує перелік, і він існуватиме надалі – перелік тих місць, де географічно немає Інтернету: чи це гірська місцевість, чи віддалена, і в тих місцях касові апарати працювати не будуть. Стосовно торгівлі виїзної: наприклад, ми говорили про цю бізнес-модель з «Укрпоштою», коли вони переходять на обслуговування виїзними автобусами, то, відповідно, у нас законом передбачений офлайн-режим, коли 36 годин РРО (реєстратор розрахункових операцій. – Ред.) може працювати без Інтернету. Потім, коли він потрапляє у зону дії Інтернету, то підтягується звітність автоматично», –  зауважив голова Державної податкової служби України Сергій Варламов.</p>
      <p>Також є попередня інформація, що, можливо, у середу все ж таки відбудеться зустріч Володимира Зеленського з представниками цієї групи мітингарів. Однак це буде відомо згодом, зазначила кореспондентка.</p>
      <p><a href="https://zik.ua/news/2019/09/17/revolyutsiyni_metody_kontrolyu_biznesu_zakonoproiekty_shcho_zminyat_zhyttya_1648495">Детальніше</a> про доленосні для українських підприємців закони можна дізнатися у нашому великому матеріалі за цим посиланням.</p>
      <related>
        <h4>читайте також</h4>
        <a href="https://zik.ua/news/2019/11/04/bogdan_akumulyuie_na_sobi_gniv_u_komandi_zelenskogo__reshmedilova_1682981"/>
        <a href="https://zik.ua/news/2019/11/03/butusov_v_ofisi_prezydenta_tochytsya_zhorstka_borotba_za_sbu_1682671"/>
        <a href="https://zik.ua/news/2019/10/31/op_peredav_medzhlisu_rozsekrecheni_dokumenty_pro_deportatsiyu_krymskyh_tatar_u_1680837"/>
        <a href="https://zik.ua/news/2019/10/29/bogdan_u_nas_z_kolomoyskym_rizni_poglyady_na_podii_u_parlamenti_1678803"/>
      </related>
    </article>
  </body>
</html>