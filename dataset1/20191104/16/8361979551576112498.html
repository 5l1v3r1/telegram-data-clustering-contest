<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/roman-bodnar-priznacheniy-golovoyu-cherkaskoji-oda-shcho-pro-nogo-vidomo-novini-ukrajini-50051540.html"/>
    <meta property="og:site_name" content="НВ"/>
    <meta property="article:published_time" content="2019-11-04T16:10:00+00:00"/>
    <meta property="og:title" content="Колишній співробітник СБУ на Донбасі. Що відомо про нового главу Черкаської ОДА Романа Боднара"/>
    <meta property="og:description" content="4 листопада президент Володимир Зеленський призначив головою Черкаської обласної державної адміністрації Романа Боднара. НВ розповідає, що про нього відомо."/>
  </head>
  <body>
    <article>
      <h1>Колишній співробітник СБУ на Донбасі. Що відомо про нового главу Черкаської ОДА Романа Боднара</h1>
      <h2>4 листопада президент Володимир Зеленський призначив головою Черкаської обласної державної адміністрації Романа Боднара. НВ розповідає, що про нього відомо.</h2>
      <address>
        <time datetime="2019-11-04T16:10:00+00:00">04 Nov 2019, 16:10</time>
      </address>
      <p>Про Романа Боднара у відкритих джерелах інформації дуже мало.</p>
      <p>У його декларації, яку він подав як кандидат на посаду голови Черкаської ОДА вказано, що він зареєстрований в Чернівцях, а проживає в Маріуполі Донецької області.</p>
      <p>У 2018 році Боднар працював у Головному управлінні СБУ в Донецькій і Луганській областях, за рік він отримав майже 439 тисяч гривень зарплати.</p>
      <p>У декларації також зазначено, що у 2018 році Боднар отримав 1265 грн одноразової грошової допомоги як учасник бойових дій.</p>
      <p>У власності нового голови ОДА також 120 тисяч гривень готівкою і 50% квартири в Чернівцях площею 78 квадратних метрів. Друга половина квартири належить Боднар Нелі Іванівні, ким саме вона доводиться Роману Боднару, не вказано.</p>
      <p>Декларацію як кандидат на посаду голови Черкаської ОДА Боднар подав 21 жовтня 2019 року.</p>
      <p>Трохи менше ніж за місяць до цього — 26 вересня 2019 року він подав аналогічну декларацію як кандидат на посаду заступника голови Житомирської державної обласної адміністрації.</p>
      <p>
        <i>Представлення Романа Боднара як голови Черкаської ОДА</i>
      </p>
      <p>Як голову Черкаської ОДА Романа Боднара представив перший заступник голови Офісу президента Сергій Трофимов.</p>
    </article>
  </body>
</html>