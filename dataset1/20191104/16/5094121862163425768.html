<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/piskvorky-jsou-v-kurzu-porad-ted-uz-i-v-elektronicke-podobe-20191104.html"/>
    <meta property="og:site_name" content="Deník.cz"/>
    <meta property="article:published_time" content="2019-11-04T16:34:00+00:00"/>
    <meta property="og:title" content="Piškvorky jsou v kurzu pořád. Objevují se už i v elektronické podobě"/>
    <meta property="og:description" content="Na školní půdě se uskutečnil dvanáctý ročník soutěže ve hře, kterou snad veškeré generace kantorů různě postihovaly… a ve všech jejích ročnících se v lavicích hrávala, hraje a hrávat bude bezesporu dále. Ať na papíře či obrazovce smartphonu."/>
  </head>
  <body>
    <article>
      <h1>Piškvorky jsou v kurzu pořád. Objevují se už i v elektronické podobě</h1>
      <address><time datetime="2019-11-04T16:34:00+00:00">04 Nov 2019, 16:34</time> by <a rel="author">Radek Luksza</a></address>
      <p>Na gymplu na to není moc prostor, ale na základce se hrávalo hodně. V chemii a v matice. Padlo za to i více poznámek,“ řekl Vašek Špok ze soukromého gymnázia Educanet v Hrabůvce. Ten na dvanáctý ročník oblastního turnaje největší české soutěže středoškoláků Pišqworky dorazil s Lubošem, Lily, Majdou, druhým Vaškem a náhradníkem Petrem. Přiznal, že ale poněkud podcenili soupeře a bojovali jen o třetí místo.</p>
      <p>„Ti největší fanatici to pořád hrají na tajňačku i v hodinách. Pravda v mých ne. Ale jiní vyučující – například společenských věd – si na tento jev stěžují,“ uvedla Miloslava Mackrill Kadlecová, matikářka z nestátního gymnázia PORG ve Vítkovicích. I tam nejprve pořádali školní nominační kolo… a aktivity „piškvorkářů“ stoupaly úměrně s blížícími se termíny podzimních turnajů. V třídních knihách přibyly kvůli tomu i nějaké další poznámky.</p>
      <p>„Ono to vypadá jako primitivní. Jeden kreslí křížky, druhý kolečka. Ale když se do toho dostanete a přemýšlíte, zjistíte, že to není jen o štěstí,“ konstatoval Filip Koběrka z kvarty PORGu. Hovořily z něj i šachistické zkušenosti. Vloni sice jeho družstvo vypadlo hned ve skupině, letos už však Filip, Ondra, Šimon, René a Tomáš skončili ve finále. A kupodivu se mohlo remizovat – to když vypršel časový limit patnácti minut a nikdo nezvítězil.</p>
      <figure>
        <img src="https://g.denik.cz/57/e5/ostrava-soud-kolotoce_denik-150-3x2.jpg"/>
      </figure>
      <aside>
        <a href="https://moravskoslezsky.denik.cz/zlociny-a-soudy/myslela-jsem-ze-me-pohltila-zem-uvedla-zena-ktera-se-zranila-na-kolotoci-20191104.html">„Myslela jsem, že mě pohltila zem,“ uvedla žena, která se zranila na kolotoči Přečíst článek ›</a>
      </aside>
      <p>„Kdysi se samozřejmě piškvorkám věnovali žáci více, přece jenom nebyly mobily. Teď je hrají méně, ale na druhou stranu je mívají na chytrých telefonech v aplikacích,“ přidala znalosti ze šestadvaceti let pedagogické praxe Pavla Nováčková, matikářka Střední školy technické a dopravní ve Vítkovicích. Zmínila i jinou známou hru – lodě – a upozornila na skutečnost, že zmíněná škola nařídila mít mobily v hodinách vypnuté a schované.</p>
      <p>„Když jsem doma řekla, že jdu na piškvorkový turnaj, maminka si vzpomněla na vyprávění dědy a babičky. Ti když spolu randili, taky je hrávali a měli na ně i speciální sešitek,“ uvedla Jana Šnajdrová, studentka PORGu. Turnaj na Gymnáziu Ostrava-Zábřeh pořádala organizace Student Cyber Games. „Budou ještě dvě oblastí kola a jedno krajské a ti nejlepší změří síly v republikovém finále v Brně,“ doplnila za organizátory Tereza Buršová.</p>
      <figure>
        <img src="https://g.denik.cz/57/a5/a-vitezovekk-lo-msk2019_denik-150-3x2.jpg"/>
      </figure>
      <aside>
        <a href="https://moravskoslezsky.denik.cz/zpravy_region/logicka-olympiada-v-moravskoslezskem-kraji-zna-viteze-20191104.html">Logická olympiáda v Moravskoslezském kraji zná vítěze Přečíst článek ›</a>
      </aside>
    </article>
  </body>
</html>