<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/iz-tiskane-izdaje/clanek/cvetka-pred-dnevi-sem-spet-ostala-brez-denarja-imela-sem-en-sam-evro-237849"/>
    <meta property="og:site_name" content="Slovenske novice"/>
    <meta property="article:published_time" content="2019-11-04T16:46:00+00:00"/>
    <meta property="og:title" content="Cvetka: Pred dnevi sem spet ostala brez denarja, imela sem en sam evro"/>
    <meta property="og:description" content="Zgodba Krisa iz Kopra, ki je kot redko kdo povezal vso Slovenijo, saj so dobri ljudje, posamezniki, organizacije, društva, podjetja in še mnogi zanj v rekordnem času zbrali več kot 3,800.000 evrov..."/>
  </head>
  <body>
    <article>
      <h1>Cvetka: Pred dnevi sem spet ostala brez denarja, imela sem en sam evro</h1>
      <h2>Cvetka Talaber iz Murske Sobote, ki ji za hrano ostane zgolj 60 evrov na mesec, je želela pomagati dečku z Obale do nujno potrebnega zdravila.</h2>
      <address><time datetime="2019-11-04T16:46:00+00:00">04 Nov 2019, 16:46</time> by <a rel="author">Oste Bakal</a></address>
      <slideshow>
        <figure>
          <img src="https://www.slovenskenovice.si/images/slike/2019/10/12/1570043.jpg"/>
          <figcaption>Cvetki Talaber invalidska pokojnina zadošča komaj za položnice. FOTO: Oste Bakal</figcaption>
        </figure>
        <figure>
          <img src="https://www.slovenskenovice.si/images/slike/2019/10/12/1344678.jpg"/>
          <figcaption>Na koncertu za Krisa je nastopil tudi Tržaški partizanski pevski zbor Pinko Tomažič. FOTO: Jaka Ivančič</figcaption>
        </figure>
      </slideshow>
      <p>Zgodba <b>Krisa</b> iz Kopra, ki je kot redko kdo povezal vso Slovenijo, saj so dobri ljudje, posamezniki, organizacije, društva, podjetja in še mnogi zanj v rekordnem času zbrali več kot 3,800.000 evrov, je prinesla tudi nekaj nadvse čustvenih zgodb. Ena gotovo prihaja iz Murske Sobote.<br/><br/>Upokojena 62-letna <b>Cvetka Talaber</b> je namreč geslo, da za Krisa šteje vsak evro, vzela dobesedno in je fantu poslala kovanec za en evro, ki ga je z lepilnim trakom prilepila na fotografijo, ki jo je sama posnela. Fotografija laboda s Soboškega jezera, ki v kljunu nosi kovanec, je dovolj zgovorna. Na hrbtni strani je Cvetka še pojasnila, kaj si misli o vsem skupaj in zakaj fantku ne more poslati več denarja.</p>
      <h3>Neprijazna država</h3>
      <p>»Jaz sem v ponedeljek napolnila 62 let, ti še dveh ne, a imava skupno to, da sta najini dušici bele barve. Če že niso meni zdravniki, ZZZS ali ljudje pomagali iz Amerike pripeljati potrebnega aparata, ti bom jaz pomagala, čeprav z enim samim evrom. Več nimam, saj od sobote nisem nič jedla (pisala je v sredo, op. p.), kajti moja invalidska pokojnina je zadosti le za položnice. Politika me raje pusti umreti od pomanjkanja. Ti si še premlad, da bi to razumel, a jaz ti bom prek misli pošiljala borbenega duha, da boš zmagovalec, jaz pa najsrečnejši človek. Ta labod je zate. Nesi ga s seboj, in ko ga pogledaš, se do ušes nasmej in dal ti bo moč. V mislih in srcu si z mano, čeprav se ne poznava,« je napisala Cvetka Talaber, ki jo v Murski Soboti in okolici pozna veliko ljudi.</p>
      <blockquote>60 evrov ji ostane, ko plača vse položnice.</blockquote>
      <p>Obiskali smo jo v večjem bloku, kjer živi sama. Na lastne oči smo se prepričali, kako težko živijo mnogi med nami, predvsem upokojenci, ki so več desetletij pošteno delali, zdaj pa jim pokojnine ne omogočajo dostojnega življenja. Jezna je na politike in prepričana, da bi lahko bila država bistveno prijaznejša do vseh. Zdi se ji, da številni uslužbenci po državnih ustanovah ne vidijo dlje od svojega nosu in ne naredijo dovolj za ljudi. Ne preseneča je, da veliko ljudi le s težavo shaja, da je vedno več otrok, ki jim moramo državljani namesto države pomagati pri zbiranju denarja za nujno potrebna zdravila, terapije ali operativne posege v tujini.</p>
      <h3>Za nakazilo ni imela dovolj</h3>
      <p>Tudi sama dobro ve, kako je, ko človek zboli, pa nima nikogar, ki bi mu priskočil na pomoč, država pa si pred njegovimi težavami zatiska oči. Zaposlena je bila 26 let, nato pa se je hudo poškodovala in je po večletnem zdravljenju, terapijah in bolniškem staležu postala invalidska upokojenka. Danes prejema natanko 489 evrov. Ko poravna vse obveznosti, ji za hrano ostane zgolj 60 evrov, o nakupu oblačila ali obutve, počitnicah ali sploh kakšnem priboljšku lahko le sanja. Po drugi strani vedno poskuša pomagati drugim, vsaj z minimalnim zneskom.<br/><br/>Tudi če bom pet dni v tednu lačna, bom pomagala.<br/><br/><br/>»Pred dnevi sem spet ostala brez denarja, imela sem en sam evro. Šla sem na CSD Murska Sobota, kjer sem jih prosila za nekaj živilskih izdelkov in dejala, da bom zadnji evro namenila Krisu. Morala sem ga poslati v pismu, saj bi na pošti za nakaznico plačala dodatnega 1,5 evra, vendar tega denarja nisem imela. Bila sem na Soboškem jezeru, kjer mi se je približal labod, da sem ga lahko fotografirala. Tako sem imela lepo fotografijo za Krisa, ki sem ji priložila omenjeni evro. Labod prinaša srečo in Kris jo resnično potrebuje. Prepričana sem, da jo bo prinesel fantu. Srečna bom, ko bo Kris normalno zaživel brez vseh težav in zapletov,« nam pripoveduje Cvetka, ki se spominja, da je tudi sama imela podobno težavo. Njen sin se je namreč leta 2002 huje poškodoval na nogometni tekmi in bi potreboval približno milijon takratnih tolarjev, da bi lahko pozdravili njegovo zapestje. Tega denarja ni bilo in fant, ki je danes seveda že odrasel mož, se ni dokončno pozdravil, njegova nogometna kariera pa je splavala po Muri.</p>
      <h3>Zdaj je na vrsti Gal</h3>
      <p>Osemdesetodstotna invalidka Cvetka nam je zatrdila, da bo po svojih zmožnostih pomagala še naprej. Zdaj je na vrsti mali <b>Gal</b> iz okolice Maribora. Prav te dni je prodala zapestnico, ki jo je dobila, ko je praznovala abrahama. »Nekoč smo dobro živeli, ni bilo pomanjkanja, toda uničili in izčrpali sta me nesreča in poškodba, seveda tudi sinova. Najdražje je bilo drugo mnenje iz ZDA, a kaj ko potem nismo mogli nabaviti potrebnega aparata. Zaradi vsega tega sem zasovražila sistem, zato poskušam pomagati vsakomur, ki je pomoči potreben, zlasti otrokom, ne glede na barvo, raso, versko pripadnost ipd. Otroci morajo imeti prednost pred kapitalom in to mora biti vsakomur jasno. Tudi če bom pet dni v tednu lačna, bom pomagala,« pravi naša sogovornica.<br/>Danes se po njenem prepričanju v Sloveniji težko živi. »Žalosti me, da morajo ljudje v 21. stoletju zbirati sredstva za tako srčkane malčke, ko je njihovo življenje odvisno od enega samega zdravila ali medicinskega posega. Če bi Kris ali kateri koli drug otrok potreboval kateri moj organ, bi mu ga brez pomislekov odstopila,« še pove Sobočanka Cvetka Talaber, ki rada ljubiteljsko slika in fotografira. To jo veseli in tudi čas mineva hitreje in prijetneje.</p>
      <figure>
        <img src="https://www.slovenskenovice.si/images/slike/2019/10/12/1344678.jpg"/>
        <figcaption>Na koncertu za Krisa je nastopil tudi Tržaški partizanski pevski zbor Pinko Tomažič. FOTO: Jaka Ivančič</figcaption>
      </figure>
      <p><b>Koncert za Krisa</b><br/>V Osnovni šoli Koper so v ponedeljek pripravili glasbeni večer, ki je bil namenjen prvi veliki zmagi 19-mesečnega Krisa Zudicha iz Kopra in njegovim prijateljem, otrokom, ki kot on potrebujejo sredstva za nujno zdravljenje. Na odru so se združila velika imena slovenske glasbene scene in v triurnem koncertu pričarala večer, poln čustev in pozitivne energije. Zbrali so približno 8000 evrov. Zgodbo dečka, ki mu bo znesek namenjen, bodo v kratkem predstavili v društvu Palčica pomagalčica, ki mu bo tudi namenjen izkupiček koncerta. Nastopajoči, med katerimi so bili Jan Plestenjak, Nina Pušlar, Lea Sirk, Rudi Bučar, Challe Salle, Tržaški partizanski pevski zbor Pinko Tomažič, Manca Špik, Slavko Ivančić in Anika Horvat, so se seveda odpovedali honorarju.</p>
    </article>
  </body>
</html>