<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/obvinen-i-nagraden-nikolaj-malinov-poluchi-medal-ot-vladimir-putin-v-moskva.html"/>
    <meta property="og:site_name" content="bTV Новините"/>
    <meta property="article:published_time" content="2019-11-04T16:34:00+00:00"/>
    <meta property="og:title" content="Обвинен и награден: Николай Малинов получи медал от Владимир Путин в Москва (ВИДЕО)"/>
    <meta property="og:description" content="Обяви, че е разследван у нас заради работата си за международното русофилско движение"/>
  </head>
  <body>
    <article>
      <h1>Обвинен и награден: Николай Малинов получи медал от Владимир Путин в Москва (ВИДЕО)</h1>
      <h2>Обяви, че е разследван у нас заради работата си за международното русофилско движение</h2>
      <address><time datetime="2019-11-04T16:34:00+00:00">04 Nov 2019, 16:34</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/04/MALINOV_SITE_1572879121-1.mp4"/>
      </figure>
      <p>Руският президент Владимир Путин връчи награда на обвинения за шпионаж Николай Малинов. Междувременно главният прокурор Сотир Цацаров поиска проверка на съдията, който е пуснал Малинов да замине за Москва за 5 дни.</p>
      <p>Лидерът на движение "Русофили" е отличен от фонд "Руский мир" и Международния славянски съюз.</p>
      <p>Николай Малинов е със забрана да напуска страната след като му беше повдигнато обвинение. Според прокуратурата, той е получавал милиони евро от компания на близкия до Кремъл бизнесмен Константин Малофеев.</p>
      <p>В Москва Николай Малинов каза, че сега “ни обединява вятърът на промяната в Русия и по делата ни разпознават нашите приятели и врагове”.</p>
      <p>„Много от вас знаят, че през септември ме арестуваха за това, че ние правим тези неща, а в края на краищата трябва да ни съдят за делата. Но, на мен ми се струва, че нас ни съдят за тези инициативи, които развиваме. И най-напред, това е инициативата за създаване на международно русофилско движение”, заяви Малинов.</p>
      <p>И допълва: "Искам да отбележа какво ни обединява – на първо място това, което ние и целият свят вижда в Русия: идеята на традиционните ценности, идеята на многополюсния свят и на трето, но не на последно място – на силната държава. Тези идеи променят света – и го променят към по-добро".</p>
      <p>Малинов е заминал за Москва на 1 ноември. Специализираният съд е отменил забраната му до утре, а молбата му е подадена за окончателна отмяна.</p>
      <p>Засега Малинов не отговаря дали ще се върне и имал ли е среща с Константин Малофеев и с един от главните руски разузнавачи Леонид Решетников. Той има 10-годишна забрана да влиза в България.</p>
    </article>
  </body>
</html>