<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/04/white-house-statement-anniversary-occupy-embassy-tehran"/>
    <meta property="og:site_name" content="euronews"/>
    <meta property="article:published_time" content="2019-11-04T16:45:25+00:00"/>
    <meta property="og:title" content="کاخ سفید: ایران صلح را جایگزین گروگان‌گیری و دزدی دریایی کند"/>
    <meta property="og:description" content="کاخ سفید با صدور بیانیه‌ای به مناسبت ۱۳ آبان، تصریح کرد که «همچنان استفاده از غیرنظامیان بی‌گناه برای پیشبرد سیاست خارجی شکست‌خورده‌ جمهوری اسلامی ادامه دارد» و «تا زمان تغییر این رفتار خصمانه اعمال تحریم‌های فلج‌کننده ایالات متحده علیه ایران ادامه خواهد داشت.»"/>
  </head>
  <body>
    <article>
      <h1>کاخ سفید: ایران صلح را جایگزین گروگان‌گیری و دزدی دریایی کند</h1>
      <address><time datetime="2019-11-04T16:45:25+00:00">04 Nov 2019, 16:45</time> by <a rel="author">یورونیوز فارسی </a></address>
      <p>کاخ سفید همزمان با ۱۳ آبان و چهلمین سالگرد گروگان‌گیری ۴۴۴ روزه ۵۰ تن از کارکنان و دیپلمات‌های آمریکایی در ایران، با صدور بیانیه‌ای اعلام کرد: «امروز ما قربانیان آن اقدام گستاخانه را گرامی می‌داریم.»</p>
      <p>کاخ سفید در ادامه این بیانیه تصریح کرده که «همچنان استفاده از غیرنظامیان بی‌گناه برای پیشبرد سیاست خارجی شکست‌خورده‌ جمهوری اسلامی ادامه دارد» و «تا زمان تغییر این رفتار خصمانه اعمال تحریم‌های فلج‌کننده ایالات متحده علیه ایران ادامه خواهد داشت.»</p>
      <p>کاخ سفید در پایان این بیانیه به ایران توصیه کرده تا «به جای حمایت از تروریسم، مردم را در اولویت سیاست‌های خود قرار دهد» و «صلح را جایگزین گروگان‌گیری، کشتار، خرابکاری، دزدی دریایی و حمله به بازارهای جهانی نفت کند.»</p>
      <p>در همین حال، دفتر سخنگوی وزارت خارجه آمریکا نیز با صدور بیانیه‌ای جداگانه به مناسبت سالروز اشغال سفارت این کشور در تهران اعلام کرد: «ما مشتاقانه در انتظار رسیدن روزی هستیم که بتوانیم در شرایطی امن دیپلمات‌های آمریکا را به تهران بفرستیم.»</p>
      <p>دفتر سخنگوی وزارت خارجه آمریکا در ادامه این بیانیه از رژیم ایران خواسته تا شهروندان آمریکایی بازداشت شده در این کشور را آزاد کند.</p>
      <p>مایک پمپئو، وزیر خارجه آمریکا نیز روز دوشنبه و در چهلمین سالگرد اشغال سفارت این کشور در تهران، میزبان مراسم گرامیداشت فداکاری گروگان‌های سابق بود.</p>
      <p>به دنبال اشغال سفارت آمریکا در تهران از سوی گروهی موسوم به دانشجویان پیرو خط امام روابط دیپلماتیک دو کشور در تاریخ ۷ آوریل۱۹۸۰‌ قطع شد و با وجود آزادی گروگان‌ها در ۲۰ ژانویه ۱۹۸۱ ولی روابط رسمی دو کشور با وجود گذشت ۴۰ سال همچنان قطع و تیره است.</p>
      <p>
        <b>بیشتر بخوانید:</b>
        <a href="https://farsi.euronews.com/2019/11/04/video-40th-anniversary-of-us-hostage-embassy">چهل سال از تسخیر سفارت آمریکا در تهران گذشت؛ مردم چه می‌گویند؟</a>
      </p>
    </article>
  </body>
</html>