<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/economia/arcelor_mittal_lettera_dipendenti-6484828/news/2019-11-04/"/>
    <meta property="og:site_name" content="Agi"/>
    <meta property="article:published_time" content="2019-11-04T16:08:00+00:00"/>
    <meta property="og:title" content="L'amministratore delegato di ArcelorMittal Italia ha scritto una lettera ai dipendenti"/>
    <meta property="og:description" content="Lucia Morselli spiega le ragioni dell'azienda, che ha deciso di ritirarsi dall'acquisto dell'ex Ilva"/>
  </head>
  <body>
    <article>
      <h1>L'amministratore delegato di ArcelorMittal Italia ha scritto una lettera ai dipendenti</h1>
      <h2>Lucia Morselli spiega le ragioni dell'azienda, che ha deciso di ritirarsi dall'acquisto dell'ex Ilva</h2>
      <address><time datetime="2019-11-04T16:08:00+00:00">04 Nov 2019, 16:08</time> by <a rel="author">AGI - Agenzia Giornalistica Italia</a></address>
      <p>"Non è possibile gestire lo stabilimento" di Taranto senza le "protezioni legali definitivamente rimosse ieri con la mancata conversione in legge del relativo decreto" e non è possibile esporre dipendenti e collaboratori a potenziali azioni penali". Lo scrive l'ad e presidente di ArcelorMittal Italia, <b>Lucia Morselli</b>, in una mail inviata ai dipendenti in cui comunica <a href="https://www.agi.it/economia/arcelormittal-6483998/news/2019-11-04/">il passo indietro sull'acquisizione della fabbrica di Taranto</a>. "Pertanto - continua - AM InvestCo e le società controllate hanno inviato una comunicazione richiedendo ai Commissari di Ilva in A amministrazione straordinaria di riassumersi entro 30 giorni la responsabilità della gestione delle attività del Gruppo Ilva attualmente cedute in affitto".</p>
      <p>"Sarà necessario attuare un piano di ordinata sospensione di tutte le attività produttive a cominciare dall'area a caldo dello stabilimento di Taranto, che è la più esposta ai rischi derivanti dall'assenza di protezioni legali", scrive ancora Morselli, spiegando che "anche le attività di tutti gli altri reparti e aree operative saranno progressivamente sospese, tenendo presente che l'obiettivo di queste azioni è di mantenere tutti gli impianti in efficienza e pronti per un loro riavvio produttivo".</p>
      <p>"È fondamentale - sottolinea l'ad e presidente - che questo piano sia eseguito in modo sicuro e strutturato così che gli impianti non siano danneggiati e possano tornare a essere operativi in tempi rapidi sotto la responsabilità dei Commissari di Ilva in amministrazione straordinaria". E aggiunge: "Questa è una notizia difficile per tutti i dipendenti. L'essenziale ora è di agire nell'interesse dell'azienda e dei colleghi cooperando nei prossimi giorni per supportare in ogni modo le attività volte a preservare il valore e l'integrità degli insediamenti produttivi. Un piano d'azione dettagliato - conclude Morselli -sarà coordinato da Wim Van Gerven, AMI Chief Operation Officer". </p>
    </article>
  </body>
</html>