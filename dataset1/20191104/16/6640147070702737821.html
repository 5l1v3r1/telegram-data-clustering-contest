<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/super-smash-bros-ultimate-picchiaduro-piu-venduto/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-04T16:40:00+00:00"/>
    <meta property="og:title" content="Super Smash Bros. Ultimate: il picchiaduro più venduto della storia"/>
    <meta property="og:description" content="Super Smash Bros. Ultimate, secondo quanto dichiarato nelle ultime ore, è ufficialmente il picchiaduro più venduto nella storia."/>
  </head>
  <body>
    <article>
      <h1>Super Smash Bros. Ultimate: il picchiaduro più venduto della storia</h1>
      <address><time datetime="2019-11-04T16:40:00+00:00">04 Nov 2019, 16:40</time> by <a rel="author">Ivan Miralli</a></address>
      <p>I primi due anni di <b>Nintendo Switch</b> sono stati senz’ombra di dubbio un grande successo per la compagnia di Kyoto, grazie al lancio di numerosi titoli first party di successo come The Legend of Zelda: Skyward Sword, Super Mario Odyssey, il porting Mario Kart 8 Deluxe e, ultimo ma non di certo per importanza, Super <b>Smash Bros. Ultimate</b>.</p>
      <p>Proprio per Super Smash Bros. Ultimate arrivano notizie più che sorprendenti: con il rilascio da parte di Nintendo dei suoi ultimi risultati finanziari relativi allo scorso trimestre, è stato annunciato che il titolo ha venduto la strabiliante cifra di <b>15.71 milioni di copie</b> in data 30 settembre. Il dato suggerisce quindi che il titolo, oltre a posizionarsi secondo nella classifica dei titoli per Nintendo Switch dopo <b>Mario Kart 8 Deluxe</b>, è ufficialmente il picchiaduro più venduto nella storia dei videogiochi.</p>
      <figure>
        <img src="https://www.tomshw.it/images/images/2019/07/super-smash-bros-ultimate-44751.768x432.jpg"/>
      </figure>
      <p>Leggi anche: <a href="https://www.tomshw.it/videogioco/nintendo-presidente-remake/">Nintendo: il presidente Furokawa parla dei Remake</a></p>
      <p>Super Smash Bros. Ultimate supererebbe quindi alcune pietre miliari del genere, come ad esempio <b>Street Fighter II</b>, bissando anche i numeri complessivi delle versioni Wii U e 3DS di Super Smash Bros., il titolo immediatamente precedente della serie.</p>
      <p>Ricordiamo che Super Smash Bros. Ultimate sta ricevendo tutt’ora aggiornamenti da parte di Nintendo, con l’introduzione costante di nuovi personaggi e il probabile arrivo del <b>Cacodemone di Doom</b> e <b>Mallow</b> nel corso dei prossimi mesi, nonostante non ci sia ancora nulla di confermato. Rimanete sintonizzati per saperne di più, sperando in future comunicazioni da parte di Nintendo.</p>
      <blockquote>Hai voglia di giocare ad una delle migliori esclusive di Nintendo Switch? Acquista subito Super Smash Bros. Ultimate a questo <a href="https://toms.it/1XFje">indirizzo</a>!</blockquote>
    </article>
  </body>
</html>