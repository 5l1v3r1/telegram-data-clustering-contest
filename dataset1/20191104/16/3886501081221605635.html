<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/118870-vucic-odnos-sa-koalicionim-partnerima-jedna-od-tema-predsednistva-sns-ali-ne-najvaznija?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-04T16:40:04+00:00"/>
    <meta property="og:title" content="Vučić: Odnos sa koalicionim partnerima jedna od tema Predsedništva SNS, ali ne najvažnija. Na izbore sa mladim i neukaljanim ljudima"/>
    <meta property="og:description" content="Predsednik Srbije i Srpske napredne stranke (SNS) Aleksandar Vučić izjavio je večeras da će na sednici Predsedništva SNS razgovarati prvo o samoj partiji, i problemima u zemlji, a da će jedna od tačaka dnevnog reda biti i odnosi sa koalicionim partnerima.Vučić je novinarima ispred stranačkih prostorija pred početak sednice rekao da odnos sa koalicionim partnerima jeste tema, ali ne najvažnija.Upitan da li se slaže sa članovima SNS koji smatraju da predstavnici Socijalističke partije Srbije &quot;ne rade ništa dok on trpi napade&quot;, Vučić je rekao da su u nečemu u pravu, ali i da bi &quot;bilo dobro da pogledaju sebe i vide koliko su se oni isprsili da se bore&quot;. Vučić: SNS na izbore u martu izlazi sa mladim i neukaljanim ljudima Srpska napredna stranka (SNS) izaći će na predstojeće parlamentarne, pokrajinske i lokalne izbore sa više novih mladih i neukaljanih lica, izjavio je večeras predsednik Srbije i Srpske napredne stranke (SNS) Aleksandar Vučić.On je novinarima posle sednice Predsedništva stranke rekao da će na izbornoj…"/>
  </head>
  <body>
    <article>
      <h1>Vučić: Odnos sa koalicionim partnerima jedna od tema Predsedništva SNS, ali ne najvažnija. Na izbore sa mladim i neukaljanim ljudima</h1>
      <address>
        <time datetime="2019-11-04T16:40:04+00:00">04 Nov 2019, 16:40</time>
      </address>
      <slideshow>
        <figure>
          <img src="https://static.beta.rs/thumbs/Aleksandar-Vucicc-SNS-Beta_1572891317.557x371.jpg"/>
        </figure>
        <figure>
          <img src="https://static.beta.rs/thumbs/Beta-3mi419wnwd.556x371.jpg"/>
        </figure>
        <figure>
          <img src="https://static.beta.rs/thumbs/Beta-6v35s0ue43.573x371.jpg"/>
        </figure>
        <figure>
          <img src="https://static.beta.rs/thumbs/Beta-8basbgy5kv.545x371.jpg"/>
        </figure>
        <figure>
          <img src="https://static.beta.rs/thumbs/Beta-jsm2k8txta.556x371.jpg"/>
        </figure>
        <figure>
          <img src="https://static.beta.rs/thumbs/Beta-dc3pzx9abk.545x371.jpg"/>
        </figure>
        <figure>
          <img src="https://static.beta.rs/thumbs/Beta-yrsnc9yvlb.521x371.jpg"/>
        </figure>
        <figure>
          <img src="https://static.beta.rs/thumbs/Beta-uwisaran1c.539x371.jpg"/>
        </figure>
        <figure>
          <img src="https://static.beta.rs/thumbs/Beta-og78wdw5vw.528x371.jpg"/>
        </figure>
      </slideshow>
      <p><b>Predsednik Srbije i Srpske napredne stranke (SNS) Aleksandar Vučić izjavio je večeras da će na sednici Predsedništva SNS razgovarati prvo o samoj partiji, i problemima u zemlji, a da će jedna od tačaka dnevnog reda biti i odnosi sa koalicionim partnerima.</b><br/><br/>Vučić je novinarima ispred stranačkih prostorija pred početak sednice rekao da odnos sa koalicionim partnerima jeste tema, ali ne najvažnija.<br/><br/>Upitan da li se slaže sa članovima SNS koji smatraju da predstavnici Socijalističke partije Srbije "ne rade ništa dok on trpi napade", Vučić je rekao da su u nečemu u pravu, ali i da bi "bilo dobro da pogledaju sebe i vide koliko su se oni isprsili da se bore". <b>Vučić: SNS na izbore u martu izlazi sa mladim i neukaljanim ljudima</b> Srpska napredna stranka (SNS) izaći će na predstojeće parlamentarne, pokrajinske i lokalne izbore sa više novih mladih i neukaljanih lica, izjavio je večeras predsednik Srbije i Srpske napredne stranke (SNS) Aleksandar Vučić.<br/><br/>On je novinarima posle sednice Predsedništva stranke rekao da će na izbornoj listi za republičke poslanike biti 20 posto mladih i neukaljanih i da takve ljude žele i na listama na lokalu i pokrajini.<br/><br/>Vučić je kazao da prljava kampanja koja se vodi protiv funkcionera SNS ostavlja trag za sobom i da je zato potrebno da uvode "mladu krv", koja može da novim tempom vodi u dobrom smeru i da dobre rezultate.<br/><br/>"Naši ciljevi su jasni i nedvosmisleni. Mi ćemo izaći najverovatnije krajem marta na izbore, to su redovni parlamentarni, pokrajinski i lokalni izbori sa ciljem da pokušamo da uverimo narod da smo radili marljivo, teško i naporno i odgovorno i da smo donosili ispravne i dobre odluke", rekao je Vučić<br/><br/>On je napomenuo da je Srbija čak i na Duing biznis listi Srbija jedina u Jugoistočnoj Evropi koja je napredovala i da je rezultat dobrog rada to što Srbija u novembru značajno prelazi BiH po prosečnim primanjima, a sustiže i Crnu Goru.<br/><br/>"Sve to smo uspeli zahvaljujući ogromnoj volji naših gradjana koji su razumeli teške reforme", rekao je Vučić.<br/><br/>Rekao je da ne želi da govori o koalicionim partnerima već pre svega o sebi jer sebe žele da menjaju.<br/><br/>On je dodao da funkcioneri moraju svaki dan da razgovaraju sa gradjanima i slušaju šta im oni govore i misle.<br/><br/>Vučić je kazao da je na sednici Predsedništva analizirali situaciju na Kosovu i čemu je sve Srbija izložena po pitanju očuvanja slobode i vojne neutralnosti. <b>Vučić: Srbija neće biti lak plen</b> Predsednik Srbije Aleksandar Vučić izjavio je večeras da će Srbija čuvati mir i stabilnosti, ali će imati snažnu vojsku kao i da Srbija neće bit lak plen.<br/><br/>"Naše oružje i orudje je defanzivno", rekao je Vučić posle sednice Predsedništva SNS odgovarajući na pitanje novinara o naoružanju.<br/><br/>On je rekao da su neki pre dva dana govorili o tome da Srbija kupuje "stare kante", a danas pričaju da se Srbiji preti sankcijama, jer se kupuje sofisticirano oružje iz Rusije.<br/><br/>On je istakao da Srbija pametno kupuje oružje.<br/><br/>Govoreći o sastanku sa specijalnim izaslanikom SAD Metju Palmerom on je kazao da u Srbiji mogu biti ponosni "zbog jedne sitnice" zato što je govorio stvari koje niko od bivših srpskih zvaničnika nije govorio predstavnicima SAD.<br/><br/>On je kazao i da razgovor sa Palmerom nije bilo lak ni za njega ni za Palmera.<br/><br/>Govoreći o predsedniku opštine Stari grad Marku Bastaću i umešanosti u korupciju i mučenje Vučić je rekao da je Bastać uzimao pare i za prodaju kokica u centru grada.<br/><br/>"Takvog kriminalca majka teško radja", kazao je oni dodao da Bastać uzimao novac za geronto domaćice i dečije predstave.<br/><br/>"Šta bi bilo kada bi to radio neko iz SNS", upitao je Vučić i dodao da očekuje od policije i tužilaštva da rade svoj posao. <b>Vučić: Skupština SNS-a najverovatnije posle izbora, uskoro neću biti predsednik SNS-a</b> Predsednik Srbije i Srpske napredne stranke (SNS) Aleksandar Vučić rekao je večeras da će Skupština SNS-a biti održana najverovatnije nakon predstojećih izbora, kao i da uskoro neće biti predsednik SNS-a.<br/><br/>"Nisam novembar pomenuo ikada, to je neko pogrešno preneo", rekao je Vučić novinarima nakon održane sednice Predsedništva SNS-a, odgovarajući na pitanje o Skupštini SNS-a.<br/><br/>On je rekao da članovi Predsedništva SNS-a žele da ona bude posle narednih izbora i dodao da će promena biti već pre izbora u pripremi lista.<br/><br/>"Da vam ja kažem, znam ja šta je N1 želeo da čuje, kada ću ja da budem smenjen unutar SNS-a, kao predsednik SNS-a. Uskoro, ali ne brinite i posle toga i ovi koji me naslede bez problema će pobedjivati ove što su opljačkali Srbiju", rekao je Vučić na konferenciji.</p>
    </article>
  </body>
</html>