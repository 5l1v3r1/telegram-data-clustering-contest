<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/goncharuk-ta-golova-mzs-estoniyi-obgovorili-protidiyu-pivnichnomu-potoku-2-328444_.html"/>
    <meta property="og:site_name" content="DT.ua"/>
    <meta property="article:published_time" content="2019-11-04T16:46:00+00:00"/>
    <meta property="og:title" content="Гончарук та голова МЗС Естонії обговорили протидію &quot;Північному потоку-2&quot;"/>
    <meta property="og:description" content="В МЗС Естонії погодилися з необхідністю скоординувати дії для протидії будівництву газопроводу."/>
  </head>
  <body>
    <article>
      <h1>Гончарук та голова МЗС Естонії обговорили протидію "Північному потоку-2"</h1>
      <h2>В МЗС Естонії погодилися з необхідністю скоординувати дії для протидії будівництву газопроводу.</h2>
      <address>
        <time datetime="2019-11-04T16:46:00+00:00">04 Nov 2019, 16:46</time>
      </address>
      <p>Прем'єр-міністр Олексій Гончарук в ході двосторонньої зустрічі закликав Урмаса Рейнсалу, міністра закордонних справ Естонії, посилити <b><a href="https://dt.ua/WORLD/cnbc-rosiyskiy-gazoprovid-pivnichniy-potik-2-vzhe-v-yevropi-scho-vin-zminyuye-328127_.html">протистояння "Північному потоку-2"</a></b>, в тому числі через скоординовані дії членів-країн ЄС і НАТО. Про це повідомила прес-служба уряду.</p>
      <p>"Важливо, щоб держави-члени ЄС пояснювали своїм громадянам негативні наслідки "Північного потоку-2" для енергетичної безпеки Європи", – йдеться в повідомленні.</p>
      <p>У відповідь міністр закордонних справ Естонії наголосив на важливості даного питання та погодився з необхідністю скоординувати дії для протидії будівництву потоку.</p>
      <p> </p>
      <p>Як повідомлялося раніше, </p>
      <p>30 жовтня, Енергетичне агентство<b> <a href="https://dt.ua/ECONOMICS/daniya-ostannoyu-dozvolila-budivnictvo-pivnichnogo-potoku-2-327872_.html">Данії дозволив будівництво газопроводу "Північний потік 2"</a></b> в своїй винятковій економічній зоні країни. Країна була останньою, хто не видав дозвіл на будівництво російського газопроводу.</p>
      <p>Наголошується, що газопровід пройде на Південний Схід від острова Борнхольм.</p>
      <p>Нагадаємо, 15 квітня Рада Європейського Союзу<b> <a href="https://dt.ua/WORLD/rada-yes-zatverdila-onovlenu-gazovu-direktivu-308595_.html">затвердила європейську газову директиву</a></b> з урахуванням внесених поправок, яку в перспективі буде поширено на "Північний потік-2".</p>
      <p>Директива поширює правила газового ринку ЄС на трубопроводи, прокладені з країн, що не входять до блоку. Так, частини трубопроводів, що йдуть з третіх країн, прокладені по території Євросоюзу (зокрема внутрішніх водах), повинні відповідати вимогам, які застосовуються до внутрішніх трубопроводів.</p>
      <p>Це означає, що компанія-оператор "Північного потоку-2" має бути незалежною від "Газпрому", а 50% його пропускної потужності повинні резервуватися для альтернативних постачальників. Винятки можливі, але тільки зі схвалення Єврокомісії. </p>
      <p>Морський газопровід "Північний потік 2" потужністю 55 млрд куб. м на рік має бути прокладено від компресорної станції "Слов'янська" у Кінгісепському районі Ленінградської області до балтійського узбережжя Німеччини. Засновником і власником контрольного пакета акцій акціонерного товариства "Північний потік-2" є російський газовий монополіст "Газпром".</p>
      <p>Про перешкоди для будівництва російського газопроводу "Північний потік-2" читайте в <b><a href="https://dt.ua/energy_market/datskiy-hrest-dlya-gazpromu-282431_.html">матеріалі Ігоря Маскалевича "Датський хрест для "Газпрому"</a></b> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>