<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/oblacno-in-dezevno"/>
    <meta property="og:site_name" content="Primorske novice"/>
    <meta property="article:published_time" content="2019-11-04T16:15:15+00:00"/>
    <meta property="og:title" content="Ponoči bodo Slovenijo zajele obilnejše padavine"/>
    <meta property="og:description" content="Slovenijo bodo ponoči in v torek zajele obilnejše padavine z nalivi. V zahodnem, južnem in deloma osrednjem delu države bo predvidoma padlo od 50 do okoli 100, drugod pa od 20 do okoli 50 litrov dežja na kvadratni meter. Agencija RS za okolje je za zahodni in osrednji del države izdala oranžno opozorilo. Dež bo ponehal v torek zvečer."/>
  </head>
  <body>
    <article>
      <h1>Ponoči bodo Slovenijo zajele obilnejše padavine</h1>
      <address><time datetime="2019-11-04T16:15:15+00:00">04 Nov 2019, 16:15</time> by <a rel="author">STA</a></address>
      <p>
        <b>Slovenijo bodo ponoči in v torek zajele obilnejše padavine z nalivi. V zahodnem, južnem in deloma osrednjem delu države bo predvidoma padlo od 50 do okoli 100, drugod pa od 20 do okoli 50 litrov dežja na kvadratni meter. Agencija RS za okolje je za zahodni in osrednji del države izdala oranžno opozorilo. Dež bo ponehal v torek zvečer.</b>
      </p>
      <figure>
        <img src="https://static.primorske.si/foto/highres/gnweb/718375_212-vreme.jpg"/>
        <figcaption>Foto: Leo Caharija</figcaption>
      </figure>
      <p><b>LJUBLJANA</b> &gt; Po podatkih agencije za okolje se Sloveniji v noči na torek bliža druga fronta, zato se bo jugozahodnik krepil, z njim pa tudi dotok toplega in vlažnega zraka. Zahodni del države bodo že v prvem delu noči zajele nove padavine, ki se bodo počasi širile tudi nad osrednjo in južno Slovenijo. Torek bo tako že od jutra oblačen s pogostimi padavinami, vmes bodo tudi nevihte z nalivi.</p>
      <p>V večjem delu države bodo torkove najvišje dnevne temperature od 13 do 17, na Primorskem okoli 20 stopinj Celzija.</p>
      <p>Zaradi obilnejših padavin bodo v torek zjutraj reke po Sloveniji začele naraščati in čez dan dosegle velike pretoke. Največje pretoke bodo dosegle v večernih urah in v noči na sredo. Ob tem lahko pride do razlivanj posameznih vodotokov. Gladina morja bo v torek ob jutranji plimi povišana.</p>
      <p>V sredo bo prevladovalo oblačno vreme, tudi nekaj sonca bo. Predvsem v zahodni in osrednji Sloveniji bo občasno rahlo deževalo. V drugi polovici tedna pričakujemo še dve fronti, ki bosta poleg padavin prinesli tudi nekoliko nižje temperature.</p>
    </article>
  </body>
</html>