<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/4/653304/"/>
    <meta property="og:site_name" content="Економічна правда"/>
    <meta property="article:published_time" content="2019-11-04T16:19:00+00:00"/>
    <meta property="og:title" content="Тютюнові правки може ветувати тільки президент — джерело"/>
    <meta property="og:description" content="Президент Володимир Зеленський може накласти вето на скандальну тютюнову правку №8 і повернути законопроєкт до Верховної Ради."/>
  </head>
  <body>
    <article>
      <h1>Тютюнові правки може ветувати тільки президент — джерело</h1>
      <address>
        <time datetime="2019-11-04T16:19:00+00:00">04 Nov 2019, 16:19</time>
      </address>
      <p>Президент Володимир Зеленський може накласти вето на скандальну тютюнову правку №8 і повернути законопроєкт до Верховної Ради.</p>
      <p>Про це ЕП повідомив високопоставлений співрозмовник у Кабміні.</p>
      <p>"Тютюнові правки ветує президент і поверне в Раду. Зараз тільки такий варіант можливий. Третього читання не буде", - наголосив співрозмовник.</p>
      <p>Раніше, як повідомляла ЕП, можливі були два варіанти.</p>
      <p>Відповідно до Закону України про регламент ВР, в разі прийняття пропозицій президента, закон вважається прийнятим якщо за нього проголосує більшість нардепів (226 або більше депутатів - ЕП).</p>
      <p>Для того щоб подолати президентське вето, і прийняти закон з правкою, якою регулюються торгові націнки на сигарети для дистрибуції, законопроєкт має підтримати дві третини депутатів ВР (300 або більше депутатів - ЕП).<br/><br/><i>Також депутатом від "Європейської солідарності" Олексієм Гончаренко, була зареєстрована постанова, якою скасовується рішення про прийняття закону в другому читанні та в цілому.</i></p>
      <p><b>Нагадаємо</b>:</p>
      <p>
        <i>4 жовтня ВР прийняла у цілому законопроект №1049 "Про внесення змін до деяких законів України щодо запровадження єдиного рахунку для сплати податків і зборів, єдиного внеску на загальнообов'язкове державне соціальне страхування".</i>
      </p>
      <p>
        <i>За день до голосування групою народних депутатів було внесено поправку № 8, якою регулюються торговельні націнки на сигарети для дистрибуції.</i>
      </p>
      <p>
        <i>Суть поправки зводиться до встановлення торговельної націнки (так званої, "маржі") на сигарети для оптової та роздрібної торгівлі на рівні 7% та 13% від максимальної роздрібної ціни відповідно.</i>
      </p>
      <p>
        <i>Керівники компаній-членів асоціації "Укртютюн" заявляють, що наслідком введення торговельної націнки на сигарети для оптової та роздрібної торгівлі може стати закриття фабрик та </i>
        <a href="https://www.epravda.com.ua/news/2019/10/9/652423/">
          <i>втрата 50 тисяч робочих місць</i>
        </a>
        <i> у тютюновій індустрії.</i>
      </p>
      <p>
        <i>Керівники компаній наголошують, що наслідками запровадження націнки стануть підвищення ціни пачки сигарет на 14 грн з 1 січня 2020 року та збільшення обсягів нелегальної торгівлі тютюновими виробами із 8,4% до 20%.</i>
      </p>
      <p><i>British American Tobacco </i><a href="https://www.epravda.com.ua/news/2019/10/18/652694/"><i>зупинила виробництво</i></a><i> тютюнової продукції на заводі "В.А.Т.-Прилуки" в Чернігівській області.<br/><br/></i>Економічна правда</p>
    </article>
  </body>
</html>