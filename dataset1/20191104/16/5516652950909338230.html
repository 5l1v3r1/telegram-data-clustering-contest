<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425126/m-konsolas-h-astypalaia-mporei-na-ependysei-sto-thalassio-toyrismo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-04T16:40:01+00:00"/>
    <meta property="og:title" content="Μ. Κόνσολας: «Η Αστυπάλαια μπορεί να επενδύσει στο θαλάσσιο τουρισμό»"/>
    <meta property="og:description" content="Σημαντικά ζητήματα για την τουριστική ανάπτυξη της Αστυπάλαιας, δρομολογήθηκαν κατά τη πρόσφατη συνάντηση του Υφυπουργού Τουρισμού, κ. Μάνου Κόνσολα, με τον Δήμαρχο του νησιού, κ. Νίκο Κομηνέα."/>
  </head>
  <body>
    <article>
      <h1>Μ. Κόνσολας: «Η Αστυπάλαια μπορεί να επενδύσει στο θαλάσσιο τουρισμό»</h1>
      <address>
        <time datetime="2019-11-04T16:40:01+00:00">04 Nov 2019, 16:40</time>
      </address>
      <p>
        <b>Σημαντικά ζητήματα για την τουριστική ανάπτυξη της Αστυπάλαιας, δρομολογήθηκαν κατά τη πρόσφατη συνάντηση του Υφυπουργού Τουρισμού, κ. Μάνου Κόνσολα, με τον Δήμαρχο του νησιού, κ. Νίκο Κομηνέα.</b>
      </p>
      <p>Στη σύσκεψη που συμμετείχε και ο Γ.Γ. του Υπουργείου, κ. Κωνσταντίνος Λούλης, τέθηκε το ζήτημα χωροθέτησης νέας μαρίνας στο νησί από τις υπηρεσίες του Υπουργείου και σε συνεργασία με το Δήμο.</p>
      <p>Όπως επισήμανε ο κ. Κόνσολας, η Αστυπάλαια πρέπει να επενδύσει στον θαλάσσιο τουρισμό και να αξιοποιήσει το συγκριτικό πλεονέκτημα της γεωγραφικής της θέσης, ανάμεσα στις Κυκλάδες και στα Δωδεκάνησα.</p>
      <p>Παράλληλα, υπήρξε επικοινωνία με τον Πρόεδρο της Ένωσης Εφοπλιστών Κρουαζιεροπλοίων κ. Θεόδωρο Κόντε, προκειμένου να εξεταστούν οι προϋποθέσεις για την ένταξη του νησιού στους προορισμούς κρουαζιέρας.</p>
      <p>Μάλιστα, η τάση για την κατασκευή και δρομολόγηση μικρού και μεσαίου μεγέθους κρουαζιερόπλοιων ευνοεί νησιά, όπως η Αστυπάλαια, με την προϋπόθεση της βελτίωσης των λιμενικών υποδομών και των υπηρεσιών.</p>
      <p>Συμφωνήθηκε, επίσης, η εκπόνηση μελέτης τουριστικής ανάπτυξης της Αστυπάλαιας.</p>
    </article>
  </body>
</html>