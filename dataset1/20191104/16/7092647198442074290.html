<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39607/%D8%A7%D8%B1%D8%AF%DA%A9%D8%A7%D9%86%DB%8C%D8%A7%D9%86-%D8%A8%D8%B1%D8%A7%DB%8C-%D9%BE%DB%8C%DA%A9-%D8%AA%D8%A7%D8%A8%D8%B3%D8%AA%D8%A7%D9%86-%D8%B3%D8%A7%D9%84-%D8%A2%DB%8C%D9%86%D8%AF%D9%87-%D8%A8%D8%B1%D9%86%D8%A7%D9%85%D9%87%E2%80%8C%D8%A7%DB%8C-%D8%AA%D8%AD%D8%AA-%D8%B9%D9%86%D9%88%D8%A7%D9%86-%DB%B0%DB%B9%DB%B9-%D8%AA%D8%AF%D9%88%DB%8C%D9%86-%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-04T16:20:00+00:00"/>
    <meta property="og:title" content="اردکانیان: برای پیک تابستان سال آینده برنامه‌ای تحت عنوان ۰۹۹ تدوین شده است"/>
    <meta property="og:description" content="وزیر نیرو با تاکید بر اینکه برای پیک تابستان سال آینده برنامه‌ای تحت عنوان ۰۹۹ تدوین شده است، گفت: این برنامه به معنای خاموشی صفر برای تابستان سال آینده است."/>
  </head>
  <body>
    <article>
      <h1>اردکانیان: برای پیک تابستان سال آینده برنامه‌ای تحت عنوان ۰۹۹ تدوین شده است</h1>
      <address><time datetime="2019-11-04T16:20:00+00:00">04 Nov 2019, 16:20</time> by <a rel="author">پایگاه خبری صنعت برق - برق نیوز BarghNews</a></address>
      <p>
        <i>وزیر نیرو با تاکید بر اینکه برای پیک تابستان سال آینده برنامه‌ای تحت عنوان ۰۹۹ تدوین شده است، گفت: این برنامه به معنای خاموشی صفر برای تابستان سال آینده است.</i>
      </p>
      <figure>
        <img src="https://barghnews.com/files/fa/news/1398/8/13/83347_288.jpg"/>
      </figure>
      <p>به گزارش<a href="http://www.barghnews.com/"> برق نیوز</a>، رضا اردکانیان در حاشیه جلسه عصر امروز با اعضای کمیسیون انرژی مجلس شورای اسلامی با حضور در جمع خبرنگاران گفت: براساس این برنامه در تلاشیم تا برای تابستان سال آینده هیچگونه کمبودی در تامین انرژی بخش‌های مختلف نداشته باشیم و شاهد استمرار صادرات انرژی به کشور‌های همسایه باشیم. وی ادامه داد: در حال حاضر حدود ۲۶ میلیارد مترمکعب از حجم ۵۰ میلیارد مترمکعبی مخازن سد‌های کشور پر است و حجم قابل ملاحظه‌ای از ظرفیت سد‌ها برای کنترل سیلاب‌های احتمالی آماده شده است. وزیر نیرو تاکید کرد: در این میان رهاسازی از سد‌ها با همکاری نزدیک با سازمان هواشناسی و به اتکای پیش‌بینی‌های صورت گرفته ادامه دارد تا در این میان لطمه‌ای به نیاز‌های ضروری از جمله مصارف آب شرب وارد نشود. اردکانیان با اشاره به اینکه از ابتدای سال تاکنون ۷۶۰ کیلومتر از رودخانه‌های اصلی کشور لایروبی، مرمت و کناره‌بندی شده است، ادامه داد: در حال حاضر اجرای این مهم برای یک هزار و ۱۰۰ کیلومتر از رودخانه‌های کشور نیز برنامه‌ریزی شده است که امیدواریم شرایط دولت نیز به گونه‌ای باشد که منابع مالی لازم برای اجرای این مهم فراهم شود.</p>
    </article>
  </body>
</html>