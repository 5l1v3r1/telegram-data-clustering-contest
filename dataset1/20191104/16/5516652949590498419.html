<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425034/o-diagoras-kalpazei-ston-prwto-gyro-ths-a-kathgorias-dwdekanhsoy-1959-60"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-04T16:50:02+00:00"/>
    <meta property="og:title" content="Ο Διαγόρας καλπάζει στον πρώτο γύρο της Α' κατηγορίας Δωδεκανήσου 1959-60"/>
    <meta property="og:description" content="ΔΙΑΓΟΡΑΣ-ΦΟΙΒΟΣ 2-1"/>
  </head>
  <body>
    <article>
      <h1>Ο Διαγόρας καλπάζει στον πρώτο γύρο της Α' κατηγορίας Δωδεκανήσου 1959-60</h1>
      <h2>ΦΛΑΣ στο παρελθόν - Εν Ρόδω Τρίτη 3 Νοεμβρίου 1959 Αριθ. Φύλλου 2570</h2>
      <address>
        <time datetime="2019-11-04T16:50:02+00:00">04 Nov 2019, 16:50</time>
      </address>
      <p>
        <b>ΔΙΑΓΟΡΑΣ-ΦΟΙΒΟΣ 2-1</b>
      </p>
      <p>Ο πρωταθλητής Διαγόρας καλπάζει και πάλιν δια την κατάκτησιν του τίτλου του εφετεινού πρωταθλήματος. Pροηγείται και πάλιν εις το πρωτάθλημα αι κατηγορίας με ένα βαθμό διαφορά από τον δεύτερον. Προχθές αγωνισθείς εκτός έδρας κατώρθωσε να επιβληθή του αηττήτου Φοίβου με 2-1.</p>
      <p>Παρά τον πνέοντα σφοδρόν άνεμον και στερηθείς των υπηρεσιών του τερματοφύλακος Ριζογιάννη η ενδεκάς του πρωταθλητού ανέπτυξε ωραιότατο παιγνίδι αποτέλεσμα του οποίου ήτο να διατηρήση την τεχνικήν και εδαφικήν υπεροχήν. Συνεχώς επετίθετο και με τρομερά σουτ προσεπάθη να εκπορθήση την εστίαν του Φοίβου.</p>
      <p>Αι επιθέσεις του-αν και είχε ευνοϊκόν άνεμο-εθραύοντο προ της συμπαγούς αμύνης των αντιπάλων και ούτω το α’ ημίχρονον έληξε άνευ αποτελέσματος 0-0. Εις την επανάληψιν και πάλιν διετήρησε την υπεροχήν και εις το 23’ σημειώνει το πρώτον τέρμα δια του Μελιδώνη δια να επακολουθήση και 2ον εις το 32’ δια του Σβίνου.</p>
      <p>Ολίγα λεπτά προ της λήξεως ο Φοίβος μειώνει το σκορ και ούτω λήγει ο αγών 2-1. Ο ηττηθείς είναι εν αξιόλογον συγκρότημα εις τον δεύτερον δε γύρον παρ’ όλον ότι θα αγωνίζεται εκτός έδρας θα είναι εις σοβαρώτατος αντίπαλος δια τας ομάδας.</p>
      <p>Προχθές αι επιθέσεις του αν και σποραδικές ήσαν επικίνδυνοι απεκρούοντο δε υπό της αμύνης του νικητού η οοπία με επικεφαλής τον Δελαπόρτα εθαυματούργησε. Επίσης εκ των νικητών διεκρίθησαν οι Κυπραίος και Μελιδώνη εκ δε του Φοίβου ο Μάτσης.</p>
      <p><b>Ο ΑΤΡΟΜΗΤΟΣ ΣΥΝΕΤΡΙΨΕ ΤΟΝ ΑΟΝ (4-1)<br/>Η ΒΑΘΜΟΛΟΓΙΑ ΤΟΥ ΛΗΞΑΝΤΟΣ ΠΡΩΤΟΥ ΓΥΡΟΥ</b><br/>Εύκολος λεία δια τον Ατρόμητο η προχθεσινή ομάς του Πεισιρόδου. Ο μετέπειτα νικητής κατήλθε πάνοπλος ο δε ηττηθείς με ελλειπή σύνθεσιν στερηθείς των υπηρεσιών των Παπαγαπητού Β. Καζάκη και Αντωνίου.</p>
      <p>Και ούτω το ευρύ σκορ 4-1 εις βάρος του Πεισιρόδου ήτο φυσιολογικό.</p>
      <p>Ο Ατρόμητος καθ’ ολοκληρίαν διετήρησε την υπεροχήν και απέδωσε ποδόσφαιρο. Το πρώτο τέρμα εσημείωσε ο Νέσκης από ωραιότατο σουτ εις το 7’ και ο Μπίλλης εις το 4’ ανεβίβασε το σκορ 2-0. Το τρίτο τέρμα επετεύχθη εις το 68’ υπό του Λοΐζου και το τέταρτον ο Μαλιαράκης εις το 79’.</p>
      <p>Τέλος ο Ασπράκης εις το 86’ εμείωσε το σκορ εις 4-1 κατόπιν ατομικής προσπαθείας. Εκ του Ατρομήτου διεκρίθησαν οι Νέσκης και Μαδωνής και εκ του Πεισιρόδου ο Βιντινής ο οποίος απεσόβησε την ομάδα του από βεβαίαν πανωλεθρίαν. Ο διαιτητής κ. Ασπασίας άριστος.</p>
      <p><b>Η ΒΑΘΜΟΛΟΓΙΑ</b><br/>Με τους προχθεσινούς αγώνας έληξε ο πρώτος γύρος του πρωταθλήματος. Κατόπιν των ανωτέρω αγώνων η βαθμολογία έχει ως εξής: 1) Διαγόρας 12 β. 2) Φοίβος 11 β. 3) Ατρόμητο 10β. 4) ΑΕΠ 10β. 5) Πεισίροδος 9 β. και 6) Δωριεύς 8 β.</p>
      <p><b>Κλωτσοσκούφι ο αγών μεταξύ Δωριέως-ΑΕΠ<br/>ΚΑΙ ΤΟ ΑΠΟΤΕΛΕΣΜΑ 0-0</b><br/>Ήρως του προχθεσινού πρώτου αγώνος του πρωταθλήματος μεταξύ Δωριέως-ΑΕΠ αναμφισβήτως ήτο ο διαιτητής κ. Καλοφυσούδης. Χάρις εις αυτόν η συνάντησις διεξήχθη εντός των αθλητικών πλαισίων με ωρισμένους όμως μικροτραυματισμούς.</p>
      <p>Γενικώς ο αγών ήτο μία παρωδία Κλωτσοσκούφι και όχι ποδόσφαιρο. Μπαμ-Μπουμ, εσκεμμένα φάουλ και...</p>
      <p>Κριτική δεν υπάρχει. Ουδείς φίλαθλος έμεινε ευχαριστημένος από το παίξιμο και των δύο ομάδων. Τελικώς η δοκιμασία αυτή των 22 ποδοσφαιριστών και περισσότερον των φιλάθλων έληξε ισόπαλος 0-0.</p>
      <p>Δέον να σημειωθή ότι εις το 73’ απεβλήθη ο ποδοσφαιριστής της ΑΕΠ Μερκουρίου δι’ επικίνδυνο παίξιμο. Μετά το πέρας της συναντήσεως και ενώ οι ποδοσφαιρισταί εξήρχοντο του αγωνιστικού χώρου οι Καζούλλης (ΑΕΠ) και Σταβλάς (Δωριέως) συνεπλάκησαν. Τη επεμβάσει δε της αστυνομίας απεσοβήθησαν μεγάλης εκτάσεως επεισόδια.</p>
      <p><b>ΟΙ ΜΗΤΡΟΠΟΛΙΤΑΙ ΕΙΣ ΠΑΝΟΡΜΙΤΗΝ</b><br/>Σήμερον την πρωΐαν ο Μητροπολίτης Κεντρώας Αφρικής κ. Κυπριανός θα τελέση την θείαν Λειτουργίαν εις τον Ιερόν Ναόν της Κοινότητος Κρητηνίας.</p>
      <p>Ο Μητροπολίτης Κεντρώας Αφρικής και ο Μητροπολίτης Ρόδου κ. Σπυρίδων σήμερον την μεσημβρίαν θα αναχωρήσουν δια της Καμείρου Σκάλας εις την Ιεράν Μονήν του Πανορμίτου.</p>
      <figure>
        <img src="https://www.rodiaki.gr/medias/2019/11/02/0b4bc9eb8a79de5b1afc70bd7cbc4a10.jpg"/>
      </figure>
    </article>
  </body>
</html>