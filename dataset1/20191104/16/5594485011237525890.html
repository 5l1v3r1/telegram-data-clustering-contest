<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/analizi-i-komentari/plni-danni-yasno-e-koi-sa-glasuvali-masovo-za-fandkova-ili-manolova-na-balotazha_news707346.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-04T16:08:00+00:00"/>
    <meta property="og:title" content="Пълни ДАННИ: Ясно е кои са гласували масово за Фандъкова или Манолова на балотажа"/>
    <meta property="og:description" content="Основната и единствена разлика между вотовете за тях е по отношение на партийната подкрепа."/>
  </head>
  <body>
    <article>
      <h1>Пълни ДАННИ: Ясно е кои са гласували масово за Фандъкова или Манолова на балотажа</h1>
      <h2>Основната и единствена разлика между вотовете за тях е по отношение на партийната подкрепа.</h2>
      <address>
        <time datetime="2019-11-04T16:08:00+00:00">04 Nov 2019, 16:08</time>
      </address>
      <p>https://blitz.bg/analizi-i-komentari/plni-danni-yasno-e-koi-sa-glasuvali-masovo-za-fandkova-ili-manolova-na-balotazha_news707346.html Blitz.bg</p>
      <figure>
        <img src="https://static.blitz.bg/documents/thumbnails/730/201908/1566975339-clipboard01.jpg"/>
      </figure>
      <p><b>Двете кандидатки за кмет на София Йорданка Фандъкова и Мая Манолова са успели да постигнат почти идентична демографска структура на вота си. Това показват първите хипотези на проучване на "Галъп интернешънъл".</b><br/><br/>Вотът за ГЕРБ поначало е идентичен с профила на "средния" българин, а вотът за Манолова за втория тур наистина е заприличал на "общ фронт", т.е. също е представителен за "средния" софиянец. И при двете кандидатки личи подчертано женска структура на гласуване.<br/><br/>Основната и единствена разлика между вотовете за Фандъкова и Манолова е по отношение на партийната подкрепа. За да се отчетат тези специфики, "Галъп интернешънъл" е вложил индикатор от типа "Ако изборите за Народно събрание бяха днес", за да се види как гласуват основните партийни електорати.<br/><br/>80% от вота за Фандъкова идва от партийни привърженици на ГЕРБ. Други около 10% идват от ДБ. Останалите са от различни други формации.<br/>При Манолова пък само половината вот на този тур идва от хора от БСП. 16% са от ДБ, а една десета са привърженици на новия проект на Слави Трифонов. Останалите са от различни други формации.<br/><br/>Според изводите от изследването всички основни електорати в различна степен са подкрепили по-скоро Манолова. Това е особено отчетливо при електората на Борис Бонев - той е гласувал в съотношение повече от две към едно в полза на Манолова. Около една четвърт са отишли при "Не подкрепям никого". "Квадратчето" е често предпочитано и при електората на Борислав Игнатов.<br/><br/>По първи изчисления, около 40 хиляди привърженици на Игнатов са излезли сега, при около 55 хиляди на първия тур. 30 хиляди привърженици на Бонев са излезли сега, при около близо 50 хиляди на първия тур.<br/><br/>Излезли са около половината от привържениците на Джамбазки. Малко повече от половината от тях са подкрепили Мая Манолова, а около една трета - Йорданка Фандъкова.<br/><br/>Ромите и на втория тур са подкрепили предимно Фандъкова в съотношение две към едно. От "Галъп" посочват, че теглото на ромите в извадките на екзит пол е по-малко.</p>
    </article>
  </body>
</html>