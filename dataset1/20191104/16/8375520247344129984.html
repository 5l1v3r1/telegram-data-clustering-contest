<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/odesa/news/vbivstvo-14-richnoji-divchinki-na-odeshchini-policiya-zatrimala-pidozryuvanogo-637625.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-04T16:28:20+00:00"/>
    <meta property="og:title" content="Вбивство 14-річної дівчинки на Одещині: поліція затримала підозрюваного"/>
    <meta property="og:description" content="Причиною смерті школярки стала асфіксія"/>
  </head>
  <body>
    <article>
      <h1>Вбивство 14-річної дівчинки на Одещині: поліція затримала підозрюваного</h1>
      <address>
        <time datetime="2019-11-04T16:28:20+00:00">04 Nov 2019, 16:28</time>
      </address>
      <h4>Причиною смерті школярки стала асфіксія</h4>
      <p>На Одещині поліція затримала підозрюваного у вбивстві 14-річної дівчинки.</p>
      <p>Про це 4 листопада повідомляє Відділ комунікації поліції Одеської області.</p>
      <p>Як відомо, тіло дівчинки з ознаками насилля було виявлене у лісосмузі на території Лиманського району. За результатами розтину, причиною її смерті стала асфіксія.</p>
      <p>Правоохоронці затримали неповнолітнього, якого останнім бачили з загиблою. Він переховувався у своїх знайомих. Хлопець - 15-річний одесит, який перебуває на профілактичному обліку у поліції та, крім того, влітку цього року був засуджений Суворовським районним судом до умовного терміну за грабіж.</p>
      <p>«В ході слідчо-розшукових заходів поліцейські зібрали достатньо доказів прямої причетності підлітка до вбивства дівчинки. Зокрема, встановлено, що після вчиненого він заволодів мобільним телефоном убитої. Телефон та інші речові докази були вилучені, а хлопець - затриманий в порядку ст. 208 КПК. Зараз з ним проводяться невідкладні слідчі дії, вирішується питання про оголошення підозри та обрання запобіжного заходу», - заявили в поліції.</p>
      <p>За фактом вбивства триває досудове слідство, розпочате за п.6 ч.2 ст. 115 Кримінального кодексу України. Після проведення необхідних експертиз, а також інших слідчо-розшукових заходів можлива додаткова кваліфікація злочину, зауважили в поліції.</p>
      <p>«Я щиро співчуваю родині загиблої дівчинки. Не як правоохоронець, а передусім як людина і батько. А як начальник поліції обіцяю, що її смерть не залишиться безкарною», - заявив керівник ГУНП в Одеській області Олег Бех.</p>
      <p>Нагадаємо, трагедія сталася 2 листопада. Мати дівчинки <a href="https://glavcom.ua/odesa/news/na-odeshchini-zniklu-14-richnu-divchinku-znayshli-vbitoyu-637433.html">повідомила в поліцію, що донька вдень пішла з друзями гуляти та не повернулася.</a></p>
      <related>
        <a href="https://glavcom.ua/country/incidents/u-mvs-pojasnili-mali-termini-vikonavtsjam-zlochinu-u-spravi-gandzjuk-637346.html"/>
      </related>
    </article>
  </body>
</html>