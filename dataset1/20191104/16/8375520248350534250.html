<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/ukrajina-nareshti-otrimaje-vid-kanadi-snayperski-gvintivki-637638.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-04T16:58:28+00:00"/>
    <meta property="og:title" content="Україна нарешті отримає від Канади снайперські гвинтівки"/>
    <meta property="og:description" content="«Затримка виникла не від канадської сторони, а від партнерів, які постачають складові частини», - повідомив заступник голови МЗС Василь Боднар"/>
  </head>
  <body>
    <article>
      <h1>Україна нарешті отримає від Канади снайперські гвинтівки</h1>
      <address>
        <time datetime="2019-11-04T16:58:28+00:00">04 Nov 2019, 16:58</time>
      </address>
      <h4>«Затримка виникла не від канадської сторони, а від партнерів, які постачають складові частини», - повідомив заступник голови МЗС Василь Боднар</h4>
      <p>Київ та Оттава завершують підготовку документів для відправлення першої партії канадських снайперських гвинтівок до України.</p>
      <p>Про це повідомив заступник міністра закордонних справ України Василь Боднар після візиту до Канади, де він зустрівся із заступниками міністрів закордонних справ та оборони, а також радником прем’єр-міністра із зовнішньої політики.</p>
      <p>«Зараз на завершальному етапі перебуває оформлення документів на постачання снайперських гвинтівок. Затримка виникла не від канадської сторони, а від партнерів, які постачають складові частини. Ми сподіваємося, що вже найближчими днями чи тижнями ця зброя буде в Україні», - сказав Боднар в інтерв’ю <a href="https://www.ukrinform.ua/rubric-ato/2811637-za-kilka-tizniv-ukraina-otrimae-kanadsku-zbrou-mzs.html">Укрінформу</a>.</p>
      <p>На його переконання, «це відкриє двері до розширення спектру співпраці».</p>
      <p>«Ми також обговорили заснування спеціального механізму консультацій на рівні міністрів оборони, які могли б предметно говорити про потреби української армії, передавати цю інформацію канадській стороні та одразу розуміти, що можливо забезпечити, а що – ні. Сподіваюся, перший подібний контакт відбудеться наприкінці листопада», - повідомив дипломат.</p>
      <p>Нагадаємо, вперше інформація про нібито підготовку до відправки в Україну з Канади снайперських гвинтівок з’явилася влітку 2018 року.</p>
      <p>Повідомлялося, що канадська фірма PGW Defence Technologies <a href="https://glavcom.ua/news/zmi-diznalisya-podrobici-postavok-snayperskih-gvintivok-z-kanadi-v-ukrajinu-520102.html">буде поставляти Україні снайперські гвинтівки.</a></p>
      <related>
        <a href="https://glavcom.ua/world/observe/kanada-prizupinila-prodazh-zbroji-turechchini-632875.html"/>
        <a href="https://glavcom.ua/country/society/kongres-ukrajinciv-kanadi-pereobrav-prezidenta-637432.html"/>
        <a href="https://glavcom.ua/news/do-parlamentu-kanadi-obrano-rekordnu-kilkist-zhinok-635721.html"/>
      </related>
    </article>
  </body>
</html>