<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/britska-dolni-snemovna-vybira-predsedu-dva-kandidati-vypadli/1817097?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-04T16:24:00+00:00"/>
    <meta property="og:title" content="Britská Dolní sněmovna vybírá předsedu, dva kandidáti vypadli"/>
    <meta property="og:description" content="Londýn - Dolní komora britského parlamentu, Dolní sněmovna, vybírá svého nového předsedu. O funkci se ucházelo sedm kandidátů, dva ale v prvním kole volby nedostali potřebných pět procent hlasů a do dalšího kola nepostoupili. Největší podporu kolegů získal favorit klání, labourista Lindsay Hoyle, hlasovalo pro něj 211 poslanců z přítomných 562. Druhá skončila se 113 hlasy členka vládních konzervativců Eleanor Laingová."/>
  </head>
  <body>
    <article>
      <h1>Britská Dolní sněmovna vybírá předsedu, dva kandidáti vypadli</h1>
      <address><time datetime="2019-11-04T16:24:00+00:00">04 Nov 2019, 16:24</time> by <a rel="author" href="http://www.ctk.cz/" target="_blank">ČTK</a></address>
      <p>Londýn - Dolní komora britského parlamentu, Dolní sněmovna, vybírá svého nového předsedu. O funkci se ucházelo sedm kandidátů, dva ale v prvním kole volby nedostali potřebných pět procent hlasů a do dalšího kola nepostoupili. Největší podporu kolegů získal favorit klání, labourista Lindsay Hoyle, hlasovalo pro něj 211 poslanců z přítomných 562. Druhá skončila se 113 hlasy členka vládních konzervativců Eleanor Laingová.</p>
      <p>Do dalšího kola tak postupuje pět uchazečů. Zákonodárci svého budoucího šéfa vybírají v tajné volbě. Hlasovat budou tak dlouho, dokud některý z kandidátů neobdrží nadpoloviční většinu hlasů.</p>
      <figure>
        <img src="https://i3.cn.cz/3/1571669862_P201910210709901.jpg"/>
      </figure>
      <p>Uchazeči o funkci předsedy Dolní sněmovny na úvod volby vystoupili s krátkými projevy. Hoyle řekl, že je důležité, aby byly slyšet i hlasy řadových poslanců. "A já vám slibuji, že se o to zasadím," prohlásil tento dosavadní místopředseda sněmovny.</p>
      <p>Vítěz klání nahradí Johna Bercowa, který po více než deseti letech působení vedl poslaneckou schůzi naposledy ve čtvrtek. Dolní sněmovna bude kvůli prosincovým volbám již ve středu rozpuštěna, nově zvolený předseda má ale velkou šanci, že ho noví poslanci ve funkci potvrdí.</p>
      <p>Kromě Hoylea byla za favoritku považována i labouristka Harriet Harmanová, která nese čestný titul "matka sněmovny". Je totiž nejdéle sloužící poslankyní v dolní komoře, kde zasedá již od roku 1982. V prvním kole ale skončila až čtvrtá.</p>
    </article>
  </body>
</html>