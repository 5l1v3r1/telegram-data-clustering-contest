<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/12-ex-minister-di-rupo-i-genieten-nog-steeds-van-betaalde-medewerkers/"/>
    <meta property="og:site_name" content="SCEPTR"/>
    <meta property="article:published_time" content="2019-11-04T16:33:34+00:00"/>
    <meta property="og:title" content="12 ex-ministers Di Rupo I genieten nog steeds van betaalde medewerkers"/>
    <meta property="og:description" content="12 Di Rupo I-ministers genieten nog steeds van twee voltijds betaalde medewerkers. En daar zijn al 5 ex-excellenties van Michel I bijgekomen."/>
  </head>
  <body>
    <article>
      <h1>12 ex-ministers Di Rupo I genieten nog steeds van betaalde medewerkers</h1>
      <address><time datetime="2019-11-04T16:33:34+00:00">04 Nov 2019, 16:33</time> by <a rel="author" href="https://sceptr.net/author/jonas-naeyaert/" target="_blank">Jonas Naeyaert</a></address>
      <p>
        <b>Er was afgelopen maanden al enige ophef rond de medewerker van oud-minister <a href="https://sceptr.net/sander-loones">Sander Loones</a> (N-VA) die <a href="https://sceptr.net/2019/07/loones-vier-weken-minister-nog-steeds-medewerker/">nog steeds in dienst was.</a> Loones, thans Kamerlid, was amper een maand defensieminister vorig jaar. Maar nu komt de algemene regeling ook meer en meer onder vuur te liggen. Medewerkers van tal van ex-ministers worden al jaren door de staat betaald, zo blijkt. En elke partij wil van het gebruik zogezegd af, maar toch maakt iedereen ervan gebruik. <a href="https://www.standaard.be/cnt/dmf20191103_04698113">Dat noteert De Standaard</a> na een <a href="https://www.vlaamsbelang.org/ontslagnemende-excellenties-uit-de-federale-duiventil-kosten-jaarlijks-handenvol-geld/">parlementaire vraag</a> van Kamerlid <a href="https://sceptr.net/tag/Barbara-Pas">Barbara Pas</a> (Vlaams Belang).</b>
      </p>
      <p>Wie stopt als federaal minister of staatssecretaris, omwille van ontslag of het einde van een ambtstermijn, heeft recht op twee voltijdse medewerkers tot wanneer de opvolgers van deze ex-excellenties op hun beurt zijn vervangen door nieuwe ministers of staatssecretarissen. De regeling – <a href="https://www.vlaamsbelang.org/ontslagnemende-excellenties-uit-de-federale-duiventil-kosten-jaarlijks-handenvol-geld/">die is ingevoerd met een KB uit 2001</a> – levert absurde situaties op waarbij ex-ministers nog jarenlang medewerkers aanhouden, allemaal op kosten van de belastingbetaler.</p>
      <h3>Opvolger Di Rupo I – Michel I – liet ook na om graai-regeling af te schaffen</h3>
      <p>En omdat er nog steeds geen nieuwe regering is, zaten we eind september dan ook met de absurde situatie dat 12 van de 19 excellenties uit Di Rupo I, die in 2014 afliep, nog elk twee medewerkers hadden via de regeling. Dat blijkt uit het antwoord van op een <a href="https://www.dekamer.be/kvvcr/showpage.cfm?section=qrva&amp;language=nl&amp;cfm=qrvaXml.cfm?legislat=55&amp;dossierID=55-Bxxx-1080-0007-0000201900554.xml">parlementaire vraag</a> van Kamer-fractievoorzitter <a href="https://sceptr.net/tag/Barbara-Pas">Barbara Pas</a> (Vlaams Belang) aan voormalig premier <a href="https://sceptr.net/tag/Charles-Michel">Charles Michel</a> (MR). Onder de gebruikers zijn ex-staatssecretarissen <a href="https://sceptr.net/tag/Hendrik-Bogaert">Hendrik Bogaert</a> en <a href="https://sceptr.net/tag/Servais-Verherstraeten">Servais Verherstraeten</a> (beiden CD&amp;V), <a href="https://sceptr.net/tag/Elio-Di-Rupo">Elio Di Rupo</a> (PS) zelf, sp.a-ministers <a href="https://sceptr.net/tag/Monica-De-Coninck">Monica De Coninck</a>, <a href="https://sceptr.net/tag/John-Crombez">John Crombez</a>, <a href="https://sceptr.net/tag/Johan-Vande-Lanotte">Johan Vande Lanotte</a> (recent nog vruchteloos informateur) en <a href="https://sceptr.net/tag/Melchior-Wathelet">Melchior Wathelet</a> (cdH), die al jaren geleden de politiek verliet. Momenteel maken tevens vijf ex-leden van de huidige regering gebruik van het systeem: <a href="https://sceptr.net/tag/Kris-Peeters">Kris Peeters</a> (CD&amp;V) en N-VA’ers <a href="https://sceptr.net/tag/Theo-Fran%C2%ADcken">Theo Fran­cken</a>, <a href="https://sceptr.net/tag/Johan-Van-Overtveldt">Johan Van Overtveldt</a> en <a href="https://sceptr.net/tag/Sander-Loones">Sander Loones</a>. Ook <a href="https://sceptr.net/tag/Zuhal-Demir">Zuhal Demir</a> (N-VA) hanteerde de voorziening, tot haar aanstelling als Vlaams toerisme-minister.</p>
      <p>En het meest opmerkelijk? Alle Vlaamse partijen willen het systeem afschaffen. De Vlaamse regering besliste zo reeds in 2015 dat ex-ministers zonder parlementaire zetel enkel nog één medewerker zouden krijgen, voor maximaal twee jaar. De huidige federale regering zei de afgelopen jaren meermaals in het parlement om de regeling te herzien, maar kwam dat woord nooit na in daden. Eerder vorige maand dienden enkele Vlaams Belang-Kamerleden en fractiegenoot <a href="https://sceptr.net/tag/Dries-Van-Langenhove">Dries Van Langenhove</a> wel een wetsvoorstel in om komaf te maken met het gebruik. <i>“Budgettair niet te verantwoorden”</i>, <a href="https://www.facebook.com/KiesDries/photos/a.1805877739703332/2249578965333205/?type=3&amp;__xts__%5B0%5D=68.ARDrF_jIZo0-W8CTZVxWpOdd_dPQiT7QB-HMhYEBmHRPDkflXnfcEW1CO5_rDevo9KYGU8DckpLRh1tvraEdfvOXT1NkE475wCV4x7JoCZ9YnoAMRb1sU8Ofdh3ZL0yw_SOtYe-KBEt_083nsu4y5upwrPa_Tz2hECFySFnhfLpObIfbG41BE3eJrdKkKUcRQ7H4KXc_PeOHuLww_Cw_oSmahcRrT00-yHahSu1KzgaLwkw0hdcL6aFtnwbTUGsrP4lVWoegikOkKUvH4QcoOLtGIA9QmgGXr5-Tl6oAgel1diWUz3BU5RgYMohzLG4HOhJ2FPgRJwhY5BR_Wg-vWlBAH1cM&amp;__tn__=-R">klonk het.</a></p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/11/ontsnapte-is-vrouw-gevat-in-turkije-ondanks-streng-bewaakte-grens/"/>
        <a href="https://sceptr.net/2019/11/koning-start-nieuwe-consultaties-de-wever-en-magnette-op-paleis-ontvangen/"/>
        <a href="https://sceptr.net/2019/11/michel-vertrekt-en-schuift-rekening-tekorten-door-naar-n-va/"/>
      </related>
    </article>
  </body>
</html>