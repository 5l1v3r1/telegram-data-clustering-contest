<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/intrattenimento/spettacolo/2019/11/04/fedez-apre-newtopia-studio-tutti_oHNIrtTCKJjnS6uUbXM2CK.html"/>
    <meta property="og:site_name" content="Adnkronos"/>
    <meta property="article:published_time" content="2019-11-04T16:27:00+00:00"/>
    <meta property="og:title" content="Fedez apre i Newtopia Studio a tutti"/>
    <meta property="og:description" content="Obiettivo: affiancare esordienti e non nel processo di produzione discografica"/>
  </head>
  <body>
    <article>
      <h1>Fedez apre i Newtopia Studio a tutti</h1>
      <address>
        <time datetime="2019-11-04T16:27:00+00:00">04 Nov 2019, 16:27</time>
      </address>
      <p>Parte il <b>countdown</b>. Da dicembre, infatti, Newtopia - la Entertainment Company fondata da <a href="https://www.adnkronos.com/Search/Link/keyword/Fedez">Fedez</a> - apre al pubblico i <b>Newtopia Studio </b>(in via dei Barbarigo 3 a Milano) dove hanno preso forma alcune delle hit degli ultimi anni. E chiunque vorrà avere informazioni o richiedere un preventivo potrà anche accedere al sito, nella sezione dedicata, e contattare lo studio via mail.</p>
      <p>L’iniziativa sottolinea l’impegno dell’artista e della sua label nell'affiancare gli artisti (esordienti e non) e addetti del settore nel processo di produzione discografica, per entrare nel mercato nella maniera più corretta e incisiva, mettendo a disposizione studi di registrazione con la migliore strumentazione tecnica. All’interno si avrà l’opportunità di lavorare con alcuni tra i più quotati produttori e autori di hit sul mercato. Newtopia Studio nasce nel 2016 come studio di registrazione personale del rapper, tre anni dopo la fondazione dell’etichetta indipendente Newtopia. Sulla scia dei successi maturati sia dalla label che da Fedez - e grazie al livello di qualità e professionalità raggiunti - lo studio è diventato luogo di incontro per molti artisti e produttori italiani e internazionali, tra cui Nek, Tedua, Treeko, Dark Polo Gang, Loredana Bertè, Takagi &amp; Ketra, Dargen D’Amico, SixPm, Levante, Rivaz, Cara, Benny Benassy, Jenson Vaughn, Didrik Thulin, Stash, Rosie Singleton, Daniele Autore, Merk &amp; Kremont, Polina, Victoria Horn e RaeProducers.</p>
    </article>
  </body>
</html>