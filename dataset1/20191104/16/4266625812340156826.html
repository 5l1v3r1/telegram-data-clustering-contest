<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/04/komanduvach_oos_pislya_vidvedennya_viysk_stvoryuietsya_ne_sira_zona_a_rayon_1683371"/>
    <meta property="og:site_name" content="ZIK.UA"/>
    <meta property="article:published_time" content="2019-11-04T16:07:00+00:00"/>
    <meta property="og:title" content="Командувач ООС: Після відведення військ створюється не «сіра зона», а район безпеки"/>
    <meta property="og:description" content="Розведення військ не можна вважати відступом української армії, а після відведення створюється не «сіра зона», а район безпеки."/>
  </head>
  <body>
    <article>
      <h1>Командувач ООС: Після відведення військ створюється не «сіра зона», а район безпеки</h1>
      <address>
        <time datetime="2019-11-04T16:07:00+00:00">04 Nov 2019, 16:07</time>
      </address>
      <p>
        <b>Розведення військ не можна вважати відступом української армії, а після відведення створюється не «сіра зона», а район безпеки.</b>
      </p>
      <p>Про це під час брифінгу заявив командувач Операції об’єднаних сил (ООС) Володимир Кравченко, –повідомляє <a href="https://www.ukrinform.ua/rubric-ato/2811530-pisla-vidvedenna-vijsk-stvoruetsa-ne-sira-zona-a-rajon-bezpeki-komanduvac-oos.html">Укрінформ.</a></p>
      <p>«Наголошую, що розведення військ – це не відступ української армії, особливо як пишуть ЗМІ, по всій лінії фронту. Наразі мова йде про розведення на ділянці протяжністю до 3 км, тоді як загальна протяжність лінії розмежування складає більше 400 км. До того ж розведення відбувається дзеркально з ворожої сторони... Після відведення військ створюється не «сіра зона», а район безпеки. Війська відводяться менше, ніж на кілометр з обох сторін, що значно зменшить можливість ведення прицільного вогню зі стрілецької зброї», – заявив командувач.</p>
      <p>За його словами, заходи розведення на першій ділянці в Станиці Луганській пройшли успішно. Наразі продовжується розведення на ділянці біля Золотого-4, зокрема, розпочалось розмінування територій та демонтаж фортифікаційних споруд.</p>
      <p>«На 29-ту добу буде здійснено доповідь про те, що всі заходи виконано і наступного дня представники СММ ОБСЄ проведуть верифікацію виконаних заходів щодо розведення сил. На черзі третя ділянка розведення – в районах української Богданівки та окупованого Петрівського, що на Донеччині. Там розведення сил розпочнеться як тільки представники ОБСЄ підтвердять тишу протягом 7 днів», – заявив Кравченко.</p>
      <p>Відповідаючи на питання щодо дзеркальних дій ворога, він запевнив: «Протилежна сторона теж відійшла на визначені позиції, ситуація під контролем. Там говорили, що вони зайняли наші позиції, це не правда. Тобто розведення сил і засобів відбулось в дзеркальному відображенні. По Петрівському я вже казав, що це провокація».</p>
      <p>Водночас командування Об’єднаних сил також запевнив, що органи правопорядку працюють на ділянці розведення в посиленому режимі.</p>
      <p>«Наголошую, що люди не залишаються беззахисними, не опиняються ні в яких «сірих зонах». Жителі Золотого-4 були й залишаються під контролем України.... Свої обов’язки виконують і виконуватимуть представники Нацполіції, Нацгвардії України та Держприкордонслужби, а також місцевої влади», – сказав він і додав, що місцевому населенню також активно допомагають гуманітарні місії Червоного Хреста, Карітас та ін.</p>
      <p><a href="https://zik.ua/news/2019/11/04/u_shtabi_oos_navaly_datu_pochatku_rozvedennya_syl_v_petrivskomu_1683317">Нагадаємо,</a> командувач Операції Об’єднаних сил Володимир Кравченко заявив, що розведення сил на ділянці №3 в районі Петрівського розпочнеться 8 листопада 2019 року.</p>
      <related>
        <h4>читайте також</h4>
        <a href="https://zik.ua/news/2019/11/04/u_shtabi_oos_navaly_datu_pochatku_rozvedennya_syl_v_petrivskomu_1683317"/>
        <a href="https://zik.ua/news/2019/11/04/na_donbasi_obstrilyaly_bezpilotnyk_obsye_1683305"/>
        <a href="https://zik.ua/news/2019/11/04/stskk_zayavy_nzf_pro_namiry_rozpochaty_rozvedennya_bilya_petrivskogo_ie_1682933"/>
        <a href="https://zik.ua/news/2019/10/29/v_obsye_ne_bachyly_obstriliv_yaki_dnyamy_fiksuvav_shtab_oos_1679303"/>
      </related>
    </article>
  </body>
</html>