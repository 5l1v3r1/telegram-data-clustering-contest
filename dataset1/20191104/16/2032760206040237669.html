<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88664"/>
    <meta property="og:site_name" content="Denník politika"/>
    <meta property="article:published_time" content="2019-11-04T16:35:06+00:00"/>
    <meta property="og:title" content="Údajný boss „takáčovcov“ sa opäť ocitol vo väzbe, Kudlu zadržali policajti z NAKA"/>
    <meta property="og:description" content="4.11.2019 (Webnoviny.sk) – Sudca pre prípravné konanie na pracovisku Špecializovaného trestného súdu (ŠTS) v Banskej Bystrici v pondelok vzal do väzby Ľubomíra K., ktorého Národná kriminálna agentúra (NAKA) zadržala v sobotu 2. novembra. Údajného bossa „takáčovcov“ zvaného Kudla zadržali pár dní po tom, ako zadržali jeho trinástich „kolegov“ v rámci akcie Apač a sudca ich všetkých zobral 30. októbra do väzby. Zadržanie Ľubomíra K. súvisí s vraždou Romana Krajčiho, ktorá sa stala v roku 2006 v Prievidzi. Rozhodnutie o väzbe nie je právoplatné, prokurátor i obvinený podali voči nemu sťažnosť, o ktorej bude rozhodovať Najvyšší súd."/>
  </head>
  <body>
    <article>
      <h1>Údajný boss „takáčovcov“ sa opäť ocitol vo väzbe, Kudlu zadržali policajti z NAKA</h1>
      <address><time datetime="2019-11-04T16:35:06+00:00">04 Nov 2019, 16:35</time> by <a rel="author">Webnoviny</a></address>
      <p>4.11.2019 (Webnoviny.sk) – Sudca pre prípravné konanie na pracovisku Špecializovaného trestného súdu (ŠTS) v Banskej Bystrici v pondelok vzal do väzby Ľubomíra K., ktorého Národná kriminálna agentúra (NAKA) zadržala v sobotu 2. novembra. Údajného bossa „<i>takáčovcov</i>“ zvaného Kudla zadržali pár dní po tom, ako zadržali jeho trinástich „<i>kolegov</i>“ v rámci akcie Apač a sudca ich všetkých zobral 30. októbra do väzby. Zadržanie Ľubomíra K. súvisí s vraždou Romana Krajčiho, ktorá sa stala v roku 2006 v Prievidzi. Rozhodnutie o väzbe nie je právoplatné, prokurátor i obvinený podali voči nemu sťažnosť, o ktorej bude rozhodovať Najvyšší súd.</p>
      <p>Niektorých takáčovcov zadržala polícia už začiatkom roku 2017. Dobrovoľne sa vtedy na polícii prihlásil Ľubomír K., považovaný za nástupcu po prvotnom bossovi Jánovi Takáčovi, ktorého zavraždili v júli 2003. Kudla sa neskôr dostal z väzby na kauciu stotisíc eur.</p>
      <p>Takáčovci pôsobili najmä v bratislavskom Ružinove, ale aj v Petržalke a v centre hlavného mesta od 90-tych rokov 20. storočia. Zameriavali sa na výpalníctvo, gastronomické služby či herne. Neskôr začali pôsobiť aj na území Trnavského a Nitrianskeho kraja.</p>
      <p>Po smrti zakladateľa skupiny Jána Takáča v júli 2003, zavraždení Róberta Pála a zastrelení Jozefa Surovčíka v Senci, sa stal údajným bosom skupiny práve Ľubomír K. Popri skupinách sýkorovcov, piťovcov a svobodovcov boli takáčovci považovaní za najsilnejšiu skupinu operujúcu v rámci hlavného mesta.</p>
      <p>Viac k témam: <a href="https://www.webnoviny.sk/tag/pitovci/"><u>piťovci</u></a>, <a href="https://www.webnoviny.sk/tag/sykorovci/"><u>Sýkorovci</u></a>, <a href="https://www.webnoviny.sk/tag/takacovci/"><u>takáčovci</u></a><br/>Zdroj: Webnoviny.sk – <a href="https://www.webnoviny.sk/udajny-boss-takacovcov-sa-opat-ocitol-vo-vazbe-kudlu-zadrzali-policajti-z-naka/"><u>Údajný boss „takáčovcov“ sa opäť ocitol vo väzbe, Kudlu zadržali policajti z NAKA</u></a> © SITA Všetky práva vyhradené.</p>
    </article>
  </body>
</html>