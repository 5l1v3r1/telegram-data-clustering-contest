<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/04/balesetek-az-arpad-hid-budai-hidfojenel-tobb-kilometeres-a-dugo"/>
    <meta property="og:site_name" content="infostart"/>
    <meta property="article:published_time" content="2019-11-04T16:45:00+00:00"/>
    <meta property="og:title" content="Balesetek az Árpád híd budai hidfőjénél, több kilométeres a dugó"/>
    <meta property="og:description" content="Baleset történt az Árpád hídon a Szentlélek tér vonalában és a Flórián téri felüljárón is"/>
  </head>
  <body>
    <article>
      <h1>Balesetek az Árpád híd budai hidfőjénél, több kilométeres a dugó</h1>
      <address><time datetime="2019-11-04T16:45:00+00:00">04 Nov 2019, 16:45</time> by <a rel="author">Infostart</a></address>
      <h3>Baleset történt az Árpád hídon a Szentlélek tér vonalában és a Flórián téri felüljárón is</h3>
      <p>A Flórián téri felüljáró Szentendrei út felé vezető oldalát lezárták, a mintegy másfél óráig tartó zárlatot hat óra előtt oldották fel.</p>
      <p>A Szentendrei úti felüljárón megcsúszott, kidöntött egy oszlopot, majd a villamossínekre hajtott egy személyautó - írta a katasztrófavédelem. A rendőrség azt közölte, hogy a baleset a felüljáró Buda felé tartó szakaszán, a Kórház utca magasságában történt. Az elsődleges információk alapján senki nem sérült meg.</p>
      <p>Lépésben lehet haladni az Árpád hídon Budára, a dugó a Róbert Károly körúton és a Hungária körúton gyakorlatilag az M3-as autópálya bevezetőjéig tart. Feltorlódott a forgalom a Lehel utcában mindkét irányból a Róbert Károly körút előtt, a Váci úton a Róbert Károly körútnál, valamint a Vörösvári úton a Flórián térig.</p>
      <p>A baleset a villamosközlekedést is érintette, az 1-es villamos helyett pótlóbuszokat állítottak forgalomba - amelyek szintén a dugóban araszoltak - az Árpád híd metróállomás és a Bécsi út/Vörösvári út között. A villamosok fél hat óta járnak ismét teljes vonalon, de időbe telik, míg helyreáll a menetrend szerinti közlekedés.</p>
      <p>
        <i>Nyitókép: Google Térkép</i>
      </p>
    </article>
  </body>
</html>