<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/595688/o-erntogan-eksiggeile-pente-nees-geotriseis-stin-an-mesogeio"/>
    <meta property="og:site_name" content="SIGMALIVE"/>
    <meta property="article:published_time" content="2019-11-04T16:42:00+00:00"/>
    <meta property="og:title" content="O Ερντογάν εξήγγειλε πέντε νέες γεωτρήσεις στην αν. Μεσόγειο"/>
    <meta property="og:description" content="Πέντε νέες γεωτρήσεις από την Τουρκία το 2020 στην ανατ. Μεσόγειο.   Στη διεξαγωγή 5 νέων γεωτρήσεων για πετρέλαιο και φυσικό αέριο στην ανατ...."/>
  </head>
  <body>
    <article>
      <h1>O Ερντογάν εξήγγειλε πέντε νέες γεωτρήσεις στην αν. Μεσόγειο</h1>
      <address><time datetime="2019-11-04T16:42:00+00:00">04 Nov 2019, 16:42</time> by <a rel="author">SigmaLive</a></address>
      <p>Πέντε νέες γεωτρήσεις από την Τουρκία το 2020 στην ανατ. Μεσόγειο.</p>
      <p>Στη διεξαγωγή 5 νέων γεωτρήσεων για πετρέλαιο και φυσικό αέριο στην ανατ. Μεσόγειο θα προχωρήσει η Τουρκία μέσα στο 2020, σύμφωνα με το «Ετήσιο πρόγραμμα της τουρκικής προεδρίας για το έτος 2020», που υπέγραψε ο Ρετζέπ Ταγίπ Ερντογάν και δημοσιεύτηκε στην εφημερίδα της κυβερνήσεως με ημερομηνία 3 Νοεμβρίου 2019.</p>
      <p>Σύμφωνα με το πρόγραμμα, ο Τούρκος πρόεδρος ενέκρινε την πραγματοποίηση 5 νέων γεωτρήσεων για φυσικό αέριο και πετρέλαιο το 2020 από την κρατική Εταιρεία Πετρελαίου (ΤΡΑΟ) σε περιοχές της ανατ. Μεσογείου που περιλαμβάνουν και θαλασσο-οικόπεδα γύρω από τα Κατεχόμενα, για τα οποία έχει δώσει άδεια το ψευδοκράτος.</p>
      <p>Στο πλαίσιο αυτό, θα πραγματοποιηθούν δισδιάστατες σεισμικές έρευνες σε βάθος 3 χιλιάδων χιλιομέτρων και τρισδιάστατες σε βάθος 20 χιλιάδων 707 χιλιομέτρων.</p>
      <p>Θα διεξαχθούν επίσης έρευνες για σχιστολιθικό φυσικό αέριο και για αέριο μεθάνιο και για το σκοπό αυτό σχεδιάζεται η διάνοιξη 5 μη παραδοσιακών πηγαδιών.</p>
      <p>Για το 2020 προβλέπεται ακόμη κρατική επένδυση ύψους 13 δις 864 εκατομμυρίων τουρκικών λιρών στον τομέα της ενέργειας, ώστε να καταστεί ο δεύτερος μετά τον τομέα της συγκοινωνίας, στον οποίο θα πραγματοποιηθούν οι μεγαλύτερες επενδύσεις από την Άγκυρα.</p>
      <p>Στο Ετήσιο Πρόγραμμα της τουρκικής προεδρίας για το 2020 αναφέρεται επίσης ότι στόχος είναι ο πρώτος πυρηνικός αντιδραστήρας στο Άκουγιου να λειτουργήσει το 2023 και οι υπόλοιποι μέχρι το τέλος του 2026.</p>
    </article>
  </body>
</html>