<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/147818596ed8785b/sua-operatie-pe-creier-efectuata-in-texas-transmisa-in-direct-pe-facebook.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-04T16:12:04+00:00"/>
    <meta property="og:title" content="SUA: Operaţie pe creier efectuată în Texas, transmisă în direct pe Facebook"/>
    <meta property="og:description" content="O intervenţie chirurgicală pe creier, realizată de o echipă de neurochirugi la un spital din statul american Texas, a fost transmisă parţial în direct pe Facebook, în înregistrare tânăra pacientă putând fi văzută vorbind cu medicii în timpul procedurii, relatează AFP."/>
  </head>
  <body>
    <article>
      <h1>SUA: Operaţie pe creier efectuată în Texas, transmisă în direct pe Facebook</h1>
      <address><time datetime="2019-11-04T16:12:04+00:00">04 Nov 2019, 16:12</time> by <a rel="author">Jurnal.md</a></address>
      <p>
        <b>O intervenţie chirurgicală pe creier, realizată de o echipă de neurochirugi la un spital din statul american Texas, a fost transmisă parţial în direct pe Facebook, în înregistrare tânăra pacientă putând fi văzută vorbind cu medicii în timpul procedurii, relatează AFP.</b>
      </p>
      <p>Intervenţia chirurgicală a durat circa patru ore şi jumătate şi a fost efectuată la Centrul Medical Metodist din oraşul Dallas, a declarat miercuri pentru AFP unul dintre responsabilii implicaţi.</p>
      <p>Operaţia a fost transmisă în direct pe contul de Facebook al unităţii medicale timp de circa 40 de minute şi a fost vizualizată de circa 100.000 de persoane.</p>
      <p>Jenna Schardt, în vârstă de 25 de ani, a manifestat convulsii epileptice şi şi-a pierdut capacitatea de a vorbi din cauza unei inflamaţii a vaselor de sânge din lobul temporal stâng, a explicat pentru AFP Nimesh Patel, directorului departamentului de neurologie din cadrul spitalului.</p>
      <p>Pentru că medicamentele s-au dovedit ineficiente, medicii au decis să o opereze pentru a elimina ţesuturile infectate.</p>
      <p>De obicei, astfel de intervenţii sunt realizate sub anestezie însă, pentru că leziunea era localizată într-o zonă foarte sensibilă, chirurgii au ales, cu acordul pacientei, ca aceasta să rămână conştientă astfel încât să îi ajute pe medici să elaboreze ''o hartă'' a creierului ei, a indicat specialistul.</p>
      <p>''Acest tip de operaţie, chiar dacă face parte din repertoriu, nu este una de rutină'', a precizat el.</p>
      <p>În timpul intervenţiei, tânăra a pronunţat mai multe cuvinte - pasăre, câine, fluture - şi cifre, în timp ce chirurgii stimulau diferite zone ale creierului său. ''Am vorbit chiar şi despre câinele ei'', pentru a-i verifica abilităţile de memorare, a povestit medicul.</p>
      <p>Tânăra studentă la fizioterapie, originară din Illinois, şi-a exprimat acordul pentru ca intervenţia să fie transmisă în direct pentru o ''campanie de educaţie'' asupra operaţiilor în timpul cărora pacienţii sunt conştienţi. ''Ea a spus: 'Pot ajuta oamenii într-un mod diferit''', a adăugat Nimesh Patel.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FMethodistDallas%2Fvideos%2F492835578008676%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>Pacienta urmează să fie externată joi dimineaţă.</p>
      <p>Operaţia pe creier în timpul căreia pacientul este treaz se practică încă din anii 2000 pentru a se putea testa în timpul intervenţii funcţii esenţiale, cum ar fi vorbirea şi abilităţile motorii.</p>
    </article>
  </body>
</html>