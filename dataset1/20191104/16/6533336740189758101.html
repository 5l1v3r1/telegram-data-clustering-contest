<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-3/politica/italia-viva-arabia-morta-travaglio-39-39-renzi-dice-che-39-arabia-218119.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-04T16:42:48+00:00"/>
    <meta property="og:title" content="Renzi in arabia saudita. il commento feroce di travaglio (e la domandina di capezzone)"/>
    <meta property="og:description" content="ITALIA VIVA, ARABIA MORTA - TRAVAGLIO: ''RENZI DICE CHE L'ARABIA SAUDITA È UNA SUPERPOTENZA NELLA CULTURA, NEL TURISMO, NELL'INNOVAZIONE E NELLA SOSTENIBILITÀ. È IL SUO MODO DI RICORDARE, NEL GIORNO DEI MORTI, L' INTELLETTUALE DISSIDENTE KHASHOGGI, STRANGOLATO IN OSSEQUIO ALLA CULTURA E CON GRANDE INNOVAZIONE, SEGATO A PEZZI CON SQUISITA SOSTENIBILITÀ E TRASPORTATO IN UNA VALIGIA IN OMAGGIO AL TURISMO'' - CAPEZZONE: ''LUI CHE UN MESE FA ERA SCHIFATO DALLE ARMI ALLA TURCHIA VA DAI GUERRAFONDAI DI RIAD''"/>
  </head>
  <body>
    <article>
      <h1>Renzi in arabia saudita. il commento feroce di travaglio (e la domandina di capezzone)</h1>
      <address>
        <time datetime="2019-11-04T16:42:48+00:00">04 Nov 2019, 16:42</time>
      </address>
      <p>
        <b>ITALIA VIVA, ARABIA MORTA - TRAVAGLIO: ''RENZI DICE CHE L'ARABIA SAUDITA È UNA SUPERPOTENZA NELLA CULTURA, NEL TURISMO, NELL'INNOVAZIONE E NELLA SOSTENIBILITÀ. È IL SUO MODO DI RICORDARE, NEL GIORNO DEI MORTI, L' INTELLETTUALE DISSIDENTE KHASHOGGI, STRANGOLATO IN OSSEQUIO ALLA CULTURA E CON GRANDE INNOVAZIONE, SEGATO A PEZZI CON SQUISITA SOSTENIBILITÀ E TRASPORTATO IN UNA VALIGIA IN OMAGGIO AL TURISMO'' - CAPEZZONE: ''LUI CHE UN MESE FA ERA SCHIFATO DALLE ARMI ALLA TURCHIA VA DAI GUERRAFONDAI DI RIAD''</b>
      </p>
      <hr/>
      <p>
        <b>1 - ITALIA VIVA, ARABIA MORTA</b>
      </p>
      <figure>
        <a href="https://www.dagospia.com/mediagallery/Dago_fotogallery-254544/1232840.htm">
          <img src="https://cdn-static.dagospia.com/img/foto/11-2019/renzi-fa-una-conferenza-in-arabia-saudita-1232840.jpg"/>
        </a>
        <figcaption>RENZI FA UNA CONFERENZA IN ARABIA SAUDITA</figcaption>
      </figure>
      <p>
        <b>Estratto dell’articolo di Marco Travaglio per il “<a href="http://www.ilfattoquotidiano.it/">Fatto quotidiano</a>”</b>
      </p>
      <p>"L'Arabia Saudita è una superpotenza non solo nell' economia, ma anche nella cultura, nel turismo, nell' innovazione e nella sostenibilità" (Matteo Renzi, senatore e leader Italia Viva, 2.11). È il suo modo di ricordare, nel giorno dei morti, l' intellettuale dissidente saudita Jamal Khashoggi, strangolato in ossequio alla cultura e con grande innovazione, segato a pezzi con squisita sostenibilità e trasportato in una valigia in omaggio al turismo.</p>
      <p>
        <b>2 - IL BOMBA VA DAI FABBRICANTI D'ARMI</b>
      </p>
      <p>
        <b>Daniele Capezzone per “la <a href="http://www.laverita.info/">Verità</a>”</b>
      </p>
      <figure>
        <a href="https://www.dagospia.com/mediagallery/Dago_fotogallery-254544/1175858.htm">
          <img src="https://cdn-static.dagospia.com/img/foto/06-2019/mohammed-bin-salman-1175858.jpg"/>
        </a>
        <figcaption>mohammed bin salman</figcaption>
      </figure>
      <p>Renzi era indignatissimo: basta armi alla Turchia. «Ciò che sta accadendo in Siria contro i curdi è orrore puro. E adesso l' Occidente chiude gli occhi davanti alla scelta sciagurata della Turchia? Assurdo! Il regime di Erdogan va fermato. Il blocco delle armi è il minimo sindacale: l' Europa deve subito imporre sanzioni economiche». Insomma, un Renzi fiammeggiante.</p>
      <p>I puristi - a onor del vero - potrebbero ricordare che nel 2014, in un viaggio ad Ankara, Renzi aveva promesso di impegnarsi per l' ingresso della Turchia nell' Ue. Ma «contesto» e «scaletta», allora, erano ancora diversi, chissà.</p>
      <p>Non perdiamo il filo, comunque: il 14 ottobre c' è un Renzi anti armi. E dove lo ritroviamo tra il 29 e il 31 ottobre? A Riad, in Arabia Saudita, tra i «cinque presidenti e i capi di alcune delle più grandi banche e industrie di armi del mondo», come ha annotato il Financial Times, in occasione della Future investment initiative. Qui alla Verità - ovviamente - ci guardiamo bene dal demonizzare l' industria delle armi, che è una cosa seria: però è curioso che il senatore di Scandicci, che sui social ci informa proprio di tutte le sue attività, su questa conferenza non abbia fatto sapere granché.</p>
      <figure>
        <a href="https://www.dagospia.com/mediagallery/Dago_fotogallery-254544/1231656.htm">
          <img src="https://cdn-static.dagospia.com/img/foto/10-2019/matteo-renzi-1231656.jpg"/>
        </a>
        <figcaption>MATTEO RENZI</figcaption>
      </figure>
      <p>Sbirciando sul suo account Twitter dell' ultima settimana, troviamo: i complimenti al tennista Matteo Berrettini e all' arbitro Gianluca Rocchi, un pesante attacco a Donald Trump sul fatto che l' Italia debba rimanere in Ue (sai che preoccupazione per Trump la rispostaccia di Renzi), la fondamentale notizia di una sua corsetta a Central Park (con fotina inquietante), un retweet di padre Antonio Spadaro (con i bergogliani si va sul sicuro), più un insulto gratuito contro la «farsa Brexit» (i britannici hanno votato, ma senza chiedere il permesso a Renzi, che dunque si permette di spernacchiarli).</p>
      <figure>
        <a href="https://www.dagospia.com/mediagallery/Dago_fotogallery-254544/595669.htm">
          <img src="https://cdn-static.dagospia.com/img/foto/10-2014/renzi-incontra-cameron-a-londra-595669.jpg"/>
        </a>
        <figcaption>renzi incontra cameron a londra</figcaption>
      </figure>
      <p>Ma non abbiamo trovato notizie della gitarella a Riad.</p>
      <p>In Arabia non è mancata neanche una gaffe del nostro eroe, che pare abbia avvicinato l' ex premier britannico David Cameron, proponendogli un selfie, per ritrarre - Renzi dixit - «i due più illustri sconfitti da un referendum».</p>
      <p>Ma, guarda un po', Cameron non ha voluto farsi fotografare con Renzi: a tutto c' è un limite, avrà pensato l' inglese.</p>
      <p>La verità, anche al di là di questo specifico viaggio, è che Renzi è orgogliosissimo di questo suo secondo lavoro da conferenziere. Non solo (legittimamente) per i compensi che incassa, ma soprattutto perché - questa è l' impressione - l' ex premier si sente gratificato nel suo amor proprio, nella sua vanità, nel suo standing, come dicono i politici italiani ogni volta che superano una frontiera, dando involontaria prova di un inguaribile provincialismo.</p>
      <figure>
        <a href="https://www.dagospia.com/mediagallery/Dago_fotogallery-254544/1151872.htm">
          <img src="https://cdn-static.dagospia.com/img/foto/04-2019/matteo-renzi-in-arabia-saudita-2-1151872.jpg"/>
        </a>
        <figcaption>matteo renzi in arabia saudita 2</figcaption>
      </figure>
      <p>Nel caso di Renzi, il gioco è anche più gustoso, perché, ogni volta che si scatena una polemica nella maggioranza giallorossa, può comodamente dire che lui non c' era, che era impegnato all' estero, e commentare con l' infastidito distacco di chi, mentre sta discutendo le grandi questioni globali, viene disturbato dal rumoroso e asfittico condominio italiano.</p>
      <p>La notizia del viaggio in Arabia è uscita (Financial Times, poi Corriere della Sera e Fatto Quotidiano), e molti sui social non l' hanno presa benissimo: ognuno può verificare all' hashtag #ArabiaSaudita. Ma sbagliano gli utenti che hanno bersagliato Renzi, naturalmente. Uno che già a scuola era noto come «Bomba» non poteva sfigurare tra i produttori di armi. Il guaio è quelli lo avranno subito identificato come una «Bomba» fake.</p>
      <figure>
        <a href="https://www.dagospia.com/mediagallery/Dago_fotogallery-254544/758814.htm">
          <img src="https://cdn-static.dagospia.com/img/foto/01-2016/renzi-con-re-salman-dell-arabia-saudita-758814.jpg"/>
        </a>
        <figcaption>renzi con re salman dell arabia saudita</figcaption>
      </figure>
    </article>
  </body>
</html>