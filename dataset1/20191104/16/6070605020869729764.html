<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/Alfons-Arus-omplira-divendres-Antena_0_2337966350.html"/>
    <meta property="og:site_name" content="Ara.cat"/>
    <meta property="article:published_time" content="2019-11-04T16:53:54+00:00"/>
    <meta property="og:title" content="Alfons Arús omplirà sis nits de divendres a Antena 3"/>
    <meta property="og:description" content="El seu nou programa s'estrenarà el 22 de novembre"/>
  </head>
  <body>
    <article>
      <h1>Alfons Arús omplirà sis nits de divendres a Antena 3</h1>
      <h2>El seu nou programa s'estrenarà el 22 de novembre</h2>
      <address>
        <time datetime="2019-11-04T16:53:54+00:00">04 Nov 2019, 16:53</time>
      </address>
      <p><a href="https://www.ara.cat/media/Alfons-Arus-treballa-programa-Antena_0_2324167772.html">El retorn d’Alfons Arús al <i>prime time</i> d’Antena 3</a> ja té data: serà el 22 de novembre, segons va avançar el programa <i>Versió RAC1</i>. El portal <a href="http://vertele.eldiario.es/noticias/Alfonso-Arus-fecha-estreno-programa-Antena-3_0_2173882610.html"><i>Vertele</i></a> detalla, a més, que el periodista català ha signat un acord per sis entregues, de manera que, previsiblement, omplirà la nit dels divendres al primer canal d’Atresmedia fins a finals d’any. Sobre els continguts del programa, s’espera que siguin similars als de l’<i> Aruser@s</i>, el <i>morning show</i> que ell mateix presenta a La Sexta i que es nodreix de vídeos virals, notícies curioses, continguts televisius, històries de famosos i l’actualitat passada pel sedàs de l’humor.</p>
      <p>Fa 25 anys, Arús ja havia presentat dos programes d’humor al <i>prime time</i> d’Antena 3: <i>¡Al ataque!</i> (1993) i <i>El chou</i> (1994). Després de passar per TV3, TVE i 8TV, el setembre de l’any passat va tornar a Atresmedia <a href="https://www.ara.cat/media/Alfons-Arus-estrena-Sexta-televisiu_0_2078792280.html">per presentar-hi <i>Arusitys</i></a>, una nova versió del xou que <a href="https://www.ara.cat/media/queda-Arus-que-aportava-audiencia_0_2037396450.html">durant els 16 anys anteriors</a> havia conduït al canal del Grupo Godó, però ara a la franja matinal de La Sexta. L’espai, <a href="https://www.ara.cat/media/programa-Alfons-Arus-Sexta-reclamacio_0_2292370901.html">rebatejat aquesta temporada com a <i>Aruser@s</i></a>, ha sigut un èxit indiscutible: des del setembre se situa per sobre del 10% de <i>share</i> a Espanya.</p>
    </article>
  </body>
</html>