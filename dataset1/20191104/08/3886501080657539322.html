<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/drustvo-hronika-srbija/118846-pozar-pored-puta-nis--babusnica-pod-kontrolom?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-04T08:30:03+00:00"/>
    <meta property="og:title" content="Požar pored puta Niš - Babušnica pod kontrolom"/>
    <meta property="og:description" content="Požar u podnožju Suve planine, izmedju sela Miljkovca i Krastavča, proširio se na šumu pored regionalnog puta Niš-Babušnica, ali je od jutros pod kontrolom.Vatrogasci iz Niša gasili su cele noći požar i uspeli su da ga lokalizuju. I dalje su na terenu, jer vetar stalno iznova raspiruje vatru.Na više mesta i sada se može videti otvoreni plamen i dim.Bezbednost saobraćaja na putu Niš Babušnica gde je vatra gorela duž oko 700 metara puta, više nije ugrožena, ali se na kolovozu mogu videti ostaci ugljenisanih stabala.Zamenik predsednika Skupštine Gadžin Han Damir Stojanović rekao je sinoć agenciji Beta da je požar zahvatio teritoriju prečnika oko kilometar.&quot;Požar se širi i ka Miljkovcu i ka Krastavču i linija požara udaljena je kilometar i po od prvih kuća u Krastavču&quot;, izjavio je Stojanović.U Policijskoj upravi u Nišu kazali su agenciji Beta da je požar u podnožju Suve planine juče gasilo 11 vatrogasaca sa tri vatrogasna vozila.U požaru na vrhu Stare planine koji je sredinom septembra buktao nedelju dana izgorelo…"/>
  </head>
  <body>
    <article>
      <h1>Požar pored puta Niš - Babušnica pod kontrolom</h1>
      <address>
        <time datetime="2019-11-04T08:30:03+00:00">04 Nov 2019, 08:30</time>
      </address>
      <slideshow>
        <figure>
          <img src="https://static.beta.rs/thumbs/Beta-zx6yk188sa.495x371.jpg"/>
        </figure>
        <figure>
          <img src="https://static.beta.rs/thumbs/Beta-hoh510r2sy.495x371.jpg"/>
        </figure>
        <figure>
          <img src="https://static.beta.rs/thumbs/Beta-t3es089epb.495x371.jpg"/>
        </figure>
      </slideshow>
      <p>Požar u podnožju Suve planine, izmedju sela Miljkovca i Krastavča, proširio se na šumu pored regionalnog puta Niš-Babušnica, ali je od jutros pod kontrolom.<br/><br/>Vatrogasci iz Niša gasili su cele noći požar i uspeli su da ga lokalizuju. I dalje su na terenu, jer vetar stalno iznova raspiruje vatru.<br/><br/>Na više mesta i sada se može videti otvoreni plamen i dim.<br/><br/>Bezbednost saobraćaja na putu Niš Babušnica gde je vatra gorela duž oko 700 metara puta, više nije ugrožena, ali se na kolovozu mogu videti ostaci ugljenisanih stabala.<br/><br/>Zamenik predsednika Skupštine Gadžin Han Damir Stojanović rekao je sinoć agenciji Beta da je požar zahvatio teritoriju prečnika oko kilometar.<br/><br/>"Požar se širi i ka Miljkovcu i ka Krastavču i linija požara udaljena je kilometar i po od prvih kuća u Krastavču", izjavio je Stojanović.<br/><br/>U Policijskoj upravi u Nišu kazali su agenciji Beta da je požar u podnožju Suve planine juče gasilo 11 vatrogasaca sa tri vatrogasna vozila.<br/><br/>U požaru na vrhu Stare planine koji je sredinom septembra buktao nedelju dana izgorelo je 750 hektara trave i niskog rastinja.</p>
    </article>
  </body>
</html>