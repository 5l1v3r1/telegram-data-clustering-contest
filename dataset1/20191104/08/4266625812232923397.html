<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/04/stskk_zayavy_nzf_pro_namiry_rozpochaty_rozvedennya_bilya_petrivskogo_ie_1682933"/>
    <meta property="og:site_name" content="ZIK.UA"/>
    <meta property="article:published_time" content="2019-11-04T08:47:00+00:00"/>
    <meta property="og:title" content="СЦКК: Заяви НЗФ про наміри розпочати розведення біля Петрівського є провокацією"/>
    <meta property="og:description" content="Українська сторона СЦКК вважає, що заяви окупаційної влади про готовність 4 листопада приступити до початку розведення сил і засобів на ділянці №3 «Петрівське» є нічим іншим, як черговою провокацією та замилюванням очей світовій спільноті."/>
  </head>
  <body>
    <article>
      <h1>СЦКК: Заяви НЗФ про наміри розпочати розведення біля Петрівського є провокацією</h1>
      <address>
        <time datetime="2019-11-04T08:47:00+00:00">04 Nov 2019, 08:47</time>
      </address>
      <p>
        <b>Українська сторона СЦКК вважає, що заяви окупаційної влади про готовність 4 листопада приступити до початку розведення сил і засобів на ділянці №3 «Петрівське» є нічим іншим, як черговою провокацією та замилюванням очей світовій спільноті.</b>
      </p>
      <p>Про це йдеться у <a href="https://www.facebook.com/pressjfo.news/photos/a.364697644022858/703546676804618/?type=3&amp;theater">заяві</a> СЦКК, поширеній пресцентром ООС.</p>
      <p>«Українська сторона СЦКК інформує, що 03.11.2019 в низці ЗМІ з’явилася інформація, про те, що окупаційна влада 04.11.2019 готова приступити до початку розведення сил і засобів на ділянці №3 «Петрівське», на знак чого запустять білу сигнальну ракету о 12.00 (за київським часом) 4 листопада. У цьому контексті заяви представників окупаційної влади щодо намірів розпочати процес розведення на ділянці №3 є нічим іншим як черговою провокацією та замилюванням очей світовій спільноті», – сказано в повідомленні.</p>
      <p>Як зазначається, в такий спосіб, видаючи уявне за бажане, ватажки самопроголошених квазіутворень не дотримуються Мінських домовленостей та взятих на себе зобов’язань у форматі Тристоронньої контактної групи щодо встановлення стійкого режиму припинення вогню по всій лінії розмежування сторін.</p>
      <p>За даними звіту СММ ОБСЄ від 31.10.2019, останнє порушення режиму припинення вогню з боку незаконних збройних формувань РФ в межах ділянки № 3 «Петрівське» зафіксовано 30.10.2019 року.</p>
      <p>У СЦКК наголосили, що згідно з Мінськими домовленостями умовою початку розведення сил і засобів є верифікація СММ ОБСЄ дотримання режиму повного припинення вогню протягом семи діб.</p>
      <p>Нагадаємо, представник Росії в тристоронній контактній групі Борис Гризлов заявив, що ТКГ по врегулюванню ситуації на Донбасі <a href="https://zik.ua/news/2019/10/29/kontaktna_grupa_pogodyla_datu_rozvedennya_v_petrivskomu_1679057">погодила дату розведення сил</a> в Петрівському.</p>
      <p>Згодом міністр оборони України Андрій Загороднюк повідомив про <a href="https://zik.ua/news/2019/11/01/u_petrivskomu_cherez_obstrily_bude_pereglyad_daty_rozvedennya_1681591">фіксацію обстрілів у Петрівському</a> 30 жовтня, тому дату розведення сил і засобів (раніше було погоджено 4 листопада) на цій ділянці буде переглянуто.</p>
      <related>
        <h4>читайте також</h4>
        <a href="https://zik.ua/news/2019/10/31/stskk_zaklykaie_sposterigachiv_obsye_zafiksuvaty_fakty_porushen_tyshi_z_boku_1680507"/>
        <a href="https://zik.ua/news/2019/10/30/ukrainska_storona_stskk_zafiksuvala_vorozhi_obstrily_u_napryamku_zolotogo_1679455"/>
        <a href="https://zik.ua/news/2019/10/25/nzf_znovu_obstrilyaly_dilyanku_rozvedennya_syl_na_donbasi__stskk_1676231"/>
        <a href="https://zik.ua/news/2019/09/21/zbroyni_ugrupovannya_zastosovuyut_zaboroneni_minomety_na_donbasi__stskk_1651481"/>
      </related>
    </article>
  </body>
</html>