<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/bhagalpur/story-bhagalpur-laggards-in-unnayan-project-in-among-bihar-2830985.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-04T08:40:41+00:00"/>
    <meta property="og:title" content="उदासीनता: उन्नयन योजना में भागलपुर फिसड्डी, 38 जिलों में 33वें स्थान पर"/>
    <meta property="og:description" content="उन्नयन योजना में भागलपुर फिसड्डी साबित हो रहा है। कक्षाओं से लेकर उसकी ऑनलाइन रिपोर्टिंग में जिला काफी पीछे है। राज्य के 38 जिलों में 54.19 प्रतिशत अंक के साथ 33वें स्थान पर भागलपुर है। सबसे निचले..."/>
  </head>
  <body>
    <article>
      <h1>उदासीनता: उन्नयन योजना में भागलपुर फिसड्डी, 38 जिलों में 33वें स्थान पर</h1>
      <address><time datetime="2019-11-04T08:40:41+00:00">04 Nov 2019, 08:40</time> by <a rel="author">भागलपुर, शशिरमण</a></address>
      <p>उन्नयन योजना में भागलपुर फिसड्डी साबित हो रहा है। कक्षाओं से लेकर उसकी ऑनलाइन रिपोर्टिंग में जिला काफी पीछे है। राज्य के 38 जिलों में 54.19 प्रतिशत अंक के साथ 33वें स्थान पर भागलपुर है। सबसे निचले पायदान पर 63.04 प्रतिशत अंक के साथ पूर्णिया है। वहीं पहले और दूसरे स्थान पर बेगूसराय और किशनगंज है। </p>
      <p>राज्य के 5596 स्कूलों में उन्नयन बिहार योजना कार्यक्रम संचालित हो रही है। इसमें से 1701 स्कूलों में ऑनलाइन रिपोर्टिंग शुरू भी नहीं हुई है। भागलपुर के 179 स्कूलों में उन्नयन कक्षाएं चलती हैं। इसमें से उन्नयन टीचर एप के माध्यम से ऑनलाइन जानकारी सिर्फ 82 स्कूलों द्वारा ही बिहार शिक्षा परियोजना परिषद को भेजी जाती है। जबकि 97 स्कूलों द्वारा उन्नयन टीचर एप का इस्तेमाल नहीं होता है।<br/> <br/>इसकी जानकारी राज्य कार्यक्रम पदाधिकारी ने भागलपुर जिला शिक्षा पदाधिकारी और जिला कार्यक्रम पदाधिकारी (समग्र शिक्षा) को पत्र लिखकर दी है। उन्होंने इसपर नाराजगी जाहिर की है। साथ ही मेल पर उन स्कूलों की सूची भी जारी की है। निर्देश भी दिया गया है कि इस दिशा में स्कूल के प्राचार्यों की बैठक बुलाकर उनकी समस्या का जल्द समाधान कराएं।  जिला संसाधन दल के कर्मियों ने बताया कि 10 दिन पहले मोक्षदा में हुई बैठक में नोडल शिक्षक और प्रधानाध्यापकों ने अपनी समस्याएं बतायी थीं। इसमें इंटरनेट की परेशानी, लो वोल्टेज की वजह से इन्वर्टर का चार्ज नहीं होना, लॉगिंग आईडी और पासवर्ड डालने पर भी काम नहीं करना आदि बताया गया था। इन समस्याओं को जल्द ही दूर किया जाएगा। </p>
      <p>जिला कार्यक्रम पदाधिकारी (समग्र शिक्षा) असगर आलम खां ने बताया कि जल्द सारे स्कूल के प्राचार्यों की बैठक बुलाकर उनकी समस्याओं को दूर किया जाएगा। जिला शिक्षा पदाधिकारी मधुसूदन पासवान ने बताया कि छुट्टी खत्म हो गयी है। स्कूलों में जाकर जिला संसाधन दल के कर्मी इसकी जांच करेंगे, ताकि पटना को शत-प्रतिशत रिपोर्टिंग भेजी जा सके। </p>
      <p><b>उन्नयन टीचर एप </b><br/>नौवीं और 10वीं में पढ़ाए जाने वाले पाठ्यक्रम की ऑनलाइन जानकारी एप पर डालना होता है, ताकि यह पता चल पाए कि कक्षा में कौन सा चैप्टर पढ़ाया जा रहा है। साथ ही शिक्षकों और छात्रों की उपस्थिति सहित छात्रों द्वारा पूछे गए सवालों के बारे में ऑनलाइन रिपोर्टिंग भेजी जाती है। साथ ही कक्षाओं की रिकॉर्डिंग होती है। इसका उपयोग मेरा मोबाइल व मेरा विद्यालय में किया जाता है। इसमें छात्र पिछला पाठ्यक्रम देखकर और सुनकर समझ सकते हैं। यह योजना बांका जिला से शुरू हुई थी। इसके मुख्यमंत्री नीतीश कुमार के निर्देश पर सालभर में पूरे राज्य में बांका मॉडल को लागू किया गया है। <br/> </p>
    </article>
  </body>
</html>