<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/bolig/da-oljetanken-skulle-tommes-startet-marerittet/71772826"/>
    <meta property="og:site_name" content="Dinside"/>
    <meta property="article:published_time" content="2019-11-04T08:09:03+00:00"/>
    <meta property="og:title" content="Da oljetanken skulle tømmes, startet marerittet"/>
    <meta property="og:description" content="Ved en feil ble det boret hull gjennom parafinoljetanken i hagen til Morten Agasøster. Fjerning av den forurensede massen har ført til store skader på hus og hage - til en prislapp på over en million."/>
  </head>
  <body>
    <article>
      <h1>Da oljetanken skulle tømmes, startet marerittet</h1>
      <h2>Ved en feil ble det boret hull gjennom parafinoljetanken i hagen til Morten Agasøster. Fjerning av den forurensede massen har ført til store skader på hus og hage - til en prislapp på over en million.</h2>
      <address><time datetime="2019-11-04T08:09:03+00:00">04 Nov 2019, 08:09</time> by <a rel="author">Berit B. Njarga</a></address>
      <p>Innen 1. januar 2020 må alle som har en oljetank i hagen, sikre at de ikke kan utgjøre en fare for forurensning, som for de fleste vil innebære å fjerne tanken eller å tømme den.</p>
      <related>
        <a href="https://www.dinside.no/bolig/boligens-fem-verste-fiender/70819729"/>
      </related>
      <p>Det var dette Morten Agasøster i Horten gjorde et forsøk på, da han hyret inn et selskap til å tømme parafinoljetanken som ligger nedgravd utenfor boligen hans i Horten, i februar i år.</p>
      <p>Men da de ved en feiltakelse boret hull gjennom parafinoljetanken, som førte til lekkasjer, startet problemene.</p>
      <p>Fortsatt, ni måneder senere, er deler av huset ubeboelig.</p>
      <h3>- Grav frem tanken</h3>
      <p>- Alle tankeiere plikter å treffe tiltak for å hindre at deres oljetank ikke utgjør noen risiko for forurensning – både når tanken er i bruk, og når den ikke lengre skal brukes, forteller seniorrådgiver Gunnhild Preus-Olsen, ved seksjon for avfall og grunnforurensning i Miljødirektoratet til Dinside.</p>
      <p>Dette var Morten Agasøsters mål da han bestilte tømming av parafinoljetanken. Men da dette gikk galt, var det altså han som sto med ansvaret for forurensningen fra tanken.</p>
      <p>
        <b>Siden februar har det dermed pågått et omfattende arbeid for å rydde opp etter lekkasjen.</b>
      </p>
      <p>Han anbefaler andre som skal fjerne eller tømme oljetank i hagen om å få seriøse og profesjonelle til å grave frem tanken - ved å se den fysisk, tømme den og fjerne den helt.</p>
      <p>- Det er større risiko dess nærmere tanken ligger huset. Grunnforholdet er det vanskelig å kjenne til, og en lekkasje i tanken kan medføre at olje kan renne inn mot huset. Derfor er forsiktighet og dyktighet i en slik prosess kanskje den beste forsikringen, understreker Agasøster, som gir råd basert på sin egne, dårlige erfaring.</p>
      <h3>Inngangsparti, kjeller og hage ubrukelig</h3>
      <p>- Siden februar har det vært anleggsmaskiner til stede og de har gjennomført drenering av forurensede masser. I starten var det parafinlukt i hele huset og i klær. Kjelleren var ikke mulig å bruke, fordi en måtte lage hull i grunnmuren for å finne ut om noe av massen hadde spredt seg inn mot kjelleren. Den står fortsatt ubrukelig, forteller Agasøster.</p>
      <p>De har også måttet leve med et stort hull foran inngangspartiet fra februar til august/september.</p>
      <figure>
        <img src="https://dbstatic.no/71773367.jpg?imageId=71773367&amp;x=0&amp;y=0&amp;cropw=93.333333333333&amp;croph=100&amp;width=322&amp;height=195"/>
        <figcaption>Hagen har vært ubrukelig størsteparten av sommeren. Foto: Privat Vis mer</figcaption>
      </figure>
      <p>- Siden det var forurenset masse som hadde seget under inngangspartiet, var det nødvendig med en større operasjon der man gravde under huset for å ta bort forurenset masse. Det var en lang og tidkrevende prosess, pluss at det var fellesferie for arbeidsstyrken, sier Agasøster.</p>
      <p>Det store opprydningsarbeidet har ført til at hagen ikke har kunnet brukes siden det ikke har vært forsvarlig å ha småbarn rundt anleggsmaskinene, i tillegg til faren ved å ha et dypt hull foran inngangspartiet.</p>
      <p>- Dessuten ble hele innsiden av inngangspartiet fjernet, det vil si gulv, gjestetoalett, hyller og skap, fordi en måtte gå ned for å ta jordprøver, forklarer en oppgitt huseier.</p>
      <figure>
        <img src="https://dbstatic.no/71779910.jpg?imageId=71779910&amp;x=0&amp;y=0&amp;cropw=81.933842239186&amp;croph=99.781181619256&amp;width=322&amp;height=457"/>
        <figcaption>Innvendig før problemene startet. Foto: Kristian T. Bollæren / Privatmegleren Vis mer</figcaption>
      </figure>
      <figure>
        <img src="https://dbstatic.no/71773470.jpg?imageId=71773470&amp;x=0&amp;y=16.928446771379&amp;cropw=100&amp;croph=79.406631762653&amp;width=322&amp;height=456"/>
        <figcaption>Inngangspartiet etter at opprydningsarbeidet startet. Foto: Privat Vis mer</figcaption>
      </figure>
      <p>Planen var at arbeidet med å rydde opp etter lekkasjen skulle være ferdig til desember.</p>
      <p>- Selve forurensningen er nå sanert og oppbyggingen er i gang. Beleggningssten, hage og planting av tre vil ikke skje før på nyåret, av naturlige årsaker. Været blir heller ikke varmere fremover, og jeg er i tvil om at skjema for desember vil holde for inngangspartiet sin del, sier Agasøster.</p>
      <p>Skadeomfanget har etter de estimatene Agasøster har fått, kommet på godt over 1 million. Det er boligforsikringen som dekker skadene, og forsikringsselskapet skal bringe standarden tilbake på boligen.</p>
      <h3>Oljetank? Kommunen din avgjør hva som må gjøres</h3>
      <p>Hvilke tiltak du må sørge for før 1. januar 2020 for å unngå fare for forurensing om du har en oljetank i din hage, avhenger av hvilken kommune du bor i.</p>
      <related>
        <a href="https://www.dinside.no/okonomi/8-grunner-til-at-folk-mister-erstatning-ved-brann/69205040"/>
      </related>
      <p>- I kommuner der det er vedtatt lokale forskriftsbestemmelser om nedgravde oljetanker etter forurensningsforskriften kap. 1 er det angitt i forskriften hva tankeier må gjøre for å motvirke risiko for forurensning fra tanken. I kommuner uten lokal forskrift er det ikke vedtatt forskriftskrav som detaljert angir hvordan dette skal gjøres, men tankeier plikter fortsatt å treffe tiltak for å unngå at tanken utgjør en fare for forurensning, og vi anbefaler at dette gjøres slik forurensningsforskriften kap. 1 angir, sier Preus-Olsen i Miljødirektoratet.</p>
      <p>Altså må ikke tiltaket nødvendigvis være å tømme eller å fjerne oljetanken, hvis du bor i en kommune uten en lokal forskrift - fordi det da ikke er konkretisert nøyaktig hvordan tankeieren skal forhindre risiko for forurensning.</p>
      <p>- Alle tankeiere må sette i verk tiltak for å forhindre risiko for forurensning. Vi har vanskelig for å se at eier av en nedgravd oljetank som ikke lengre er i bruk – og ikke skal brukes mer – vil kunne oppnå dette uten å tømme tanken for resterende olje, understreker Preus-Olsen.</p>
      <p>De som har en oljetank nedgravd i hagen, bør sjekke opp med kommunen de bor i hva som gjelder der, også med tanke på konsekvenser hvis man ikke har oppfylt kravene innen fristen.</p>
      <p>- For øvrig kan konsekvensene bli store for tankeier dersom tanken skulle føre til forurensning av egen eller naboer sin grunn og bolig, sier Preus-Olsen.</p>
      <related>
        <a href="https://www.dinside.no/bolig/fjerne-oljefyr---ikke-bytt-til-vedovn/60977039"/>
      </related>
    </article>
  </body>
</html>