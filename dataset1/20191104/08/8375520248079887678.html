<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/digest/yak-mozok-rozpiznaje-znayomu-muziku-637483.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-04T08:36:37+00:00"/>
    <meta property="og:title" content="Як мозок розпізнає знайому музику"/>
    <meta property="og:description" content="Наш мозок упізнає знайомі пісні на диво швидко. Потрібно лише від 100 до 300 мілісекунд, щоб пісню зарахувати до знайомих, засвідчив експеримент"/>
  </head>
  <body>
    <article>
      <h1>Як мозок розпізнає знайому музику</h1>
      <address>
        <time datetime="2019-11-04T08:36:37+00:00">04 Nov 2019, 08:36</time>
      </address>
      <h4>Наш мозок упізнає знайомі пісні на диво швидко. Потрібно лише від 100 до 300 мілісекунд, щоб пісню зарахувати до знайомих, засвідчив експеримент</h4>
      <p>Це розпізнавання позначається не тільки на мозку – реагують навіть зіниці. Вони розширюються, коли люди чують улюблену музику.</p>
      <p>Музика глибоко закорінена в людській природі: у світі навряд чи знайдеться хоч одна культура, що не знає музики, на мелодію реагують навіть ненароджені діти в материнському лоні. Звук музики здійснює сильний емоційний ефект. Він може заставити плакати, породжує спогади та провокує відчуття піднесення.</p>
      <p>Все ж музика впливає на людину дуже індивідуально. Адже у кожного свої улюблені пісні. Якщо один знервовано вимкне радіо, інший підкрутить звук і буде голосно підспівувати.</p>
      <p>Цікаво, що наші улюблені композиції закарбовуються в мозку в особливий спосіб. Часто достатньо лише кількох звуків, щоб розпізнати мелодію. Але точно скільки часу потрібно, щоб наш мисленнєвий орган ідентифікував знайому музику?</p>
      <p>У пошуках відповіді на це запитання Роберт Ягейо (Robert Jagiello) з Університетського коледжу Лондона та його колеги нещодавно здійснили експеримент. До нього вони залучили п’ятьох чоловіків і п’ятьох жінок. Кожен з них назвав п’ять відомих для них поп-пісень, які вони пов’язували з позитивними відчуттями та спогадами. До кожної з цих пісень команда Ягейо підібрала еквівалент – пісню, що за темпом, мелодією, гармонією та співом подібно звучала, але була невідома учасникам.</p>
      <p>У визначальному експерименті науковці по черзі програвали учасникам уривки відомих і невідомих пісень. Кожен з уривків тривав менше секунди. При цьому науковці з допомогою електронної енцефалограми спостерігали, як мозок реагував на ці музичні куски. Крім того, науковці визначали, чи розширюються зіниці, що є ознакою збудження.</p>
      <p>Результати засвідчили: мисленнєвий орган розпізнає знайомі пісні на диво швидко. Потрібно від 100 до 300 мілісекунд, щоб класифікувати музичний твір як знайомий. Це позначалося і на реакції зіниць. З іншого боку, Ягейо та його колеги підтвердили, що під час розпізнавання активуються кортикальні регіони в мозку, що залучені до відтворення спогадів.</p>
      <p>«<i>Наші результати доводять: знайому музику люди розпізнають на диво швидко. Це вказує на швидку темпоральну схему та доводить, наскільки глибоко такі музичні твори закарбовуються в нашому мозку</i>», – каже колега Ягейо Марія Шет (Maria Chait).</p>
      <p>Науковці припускають: ця особлива реакція на музику також пов’язана з позитивними емоціями, з якими її асоціюють. На думку вчених, отримані результати можуть пригодитися і в терапевтичній практиці: «<i>Розуміти, як мозок розпізнає знайому музику, корисно для музичної терапії. Наприклад, вчених все більше цікавить, як музикою можна допомогти людям із деменцією. Адже музичні спогади залишаються у хворих дуже довго</i>», – пояснила Шет. Ідентифікувавши нервові процеси, що уможливлюють розпізнавання музики, можна краще пояснити це та інші явища.</p>
      <p>
        <b>Daniela Albat</b>
      </p>
      <p>
        <b>
          <a href="https://www.scinexx.de/news/medizin/gehirn-erkennt-vertraute-musik-blitzschnell/?fbclid=IwAR3j77oKlCkZf4csmEo4jUHfdNnA8eUWkL-p0S9tKcdi98cZxWG6_ZH4-t8">Gehirn erkennt vertraute Musik blitzschnell</a>
        </b>
      </p>
      <p>
        <b>University College London, 31/10/2019</b>
      </p>
      <p>
        <b>Зреферувала С. К.</b>
      </p>
      <footer>Джерело: <a href="http://zbruc.eu/">Zbruc</a></footer>
      <related>
        <a href="https://glavcom.ua/world/observe/spivachka-pugachova-zayavila-shcho-yde-zi-sceni-minimum-na-10-rokiv-637264.html"/>
        <a href="https://glavcom.ua/country/culture/legendarnomu-hitu-hreshchatik-25-u-kijevi-znyali-rimeyk-na-klip-pavla-zibrova-637032.html"/>
        <a href="https://glavcom.ua/world/observe/latviya-vnesla-rosiyskogo-spivaka-lepsa-u-chorniy-spiskok-637113.html"/>
      </related>
    </article>
  </body>
</html>