<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/emre-belozoglu-kufur-etti-mi-guntekin-onay-acikladi/926201"/>
    <meta property="og:site_name" content="medya faresi"/>
    <meta property="article:published_time" content="2019-11-04T08:25:00+00:00"/>
    <meta property="og:title" content="Emre Belözoğlu küfür etti mi? Güntekin Onay açıkladı..."/>
    <meta property="og:description" content="Süper Lig’in 10. haftasında İstikbal Mobilya Kayserispor, Fenerbahçe'yi 1-0 mağlup ederek ligdeki ilk galibiyetini aldı. Kritik mücadelede Emre Belözoğlu ile Aymen Abdennour arasında yaşananlar sosyal medyanın gündemine oturdu."/>
  </head>
  <body>
    <article>
      <h1>Emre Belözoğlu küfür etti mi? Güntekin Onay açıkladı...</h1>
      <h2>Süper Lig’in 10. haftasında İstikbal Mobilya Kayserispor, Fenerbahçe'yi 1-0 mağlup ederek ligdeki ilk galibiyetini aldı. Kritik mücadelede Emre Belözoğlu ile Aymen Abdennour arasında yaşananlar sosyal medyanın gündemine oturdu.</h2>
      <address>
        <time datetime="2019-11-04T08:25:00+00:00">04 Nov 2019, 08:25</time>
      </address>
      <p>Güntekin Onay maçın ardından yayıncı kuruluşta yaptığı açıklamada o anları anlattı.</p>
      <p>Fenerbahçe liderlik için gittiği Kayseri deplasmanından 1-0’lık mağlubiyetle ayrıldı.</p>
      <p>Maçın hakemi Arda Kardeşler’in tartışmalı kararlarının yaşandığı maçın 43.dakikasında Emre ile Abdennour arasında yaşananlar anlar sosyal medyada gecenin en çok konuşulan olayı oldu.</p>
      <h3>İNGİLİZCE KÜFÜR İDDİASI</h3>
      <p>Mücadele 0-0 devam ederken taç çizgisi kenarında Emre Belözoğlu ve Abdennour arasında yaşanan ikili mücadele sonrasında Abdennour, sahanın dışında yerde kaldı.</p>
      <p>Bu sırada Emre Belözoğlu yerde yatan Abdennour’ın üzerine giderek tepki gösterdi.</p>
      <p>Yayıncı kuruluşun ekrana getirdiği o görüntülerde Emre Belözoğlu’nun İngilizce küfür ettiği iddia edildi.</p>
      <p>Maçın ardından yayıncı kuruluşun canlı yayınında değerlendirmelerde bulunan Güntekin Onay, Emre Belözoğlu’nun rakibine İngilizce olarak küfür ettiğinin arkadaşları tarafından kendisine iletildiğini söyledi.</p>
      <h3>‘ARKADAŞLARIMIZ RTÜK KURALLARI GEREĞİ…’</h3>
      <p>Güntekin Onay, Emre Belözoğlu’nun rakibin yanına giderek ‘Kendini yere atma, kalk’ dediği anda yayıncı kuruluştaki arkadaşları tarafından uyarıldığını ve devamındaki İngilizce diyalogda Emre Belözoğlu’nun, Abdennour’a İngilizce küfür ettiğinin kendisine iletildiğini söyledi.</p>
      <p>Güntekin Onay, “Emre rakibinin ufak temasında yerde kalmasına tepki gösteriyor ama neticede o sözü de söylememesi lazım. Emre Belözoğlu’nun, Abdennour ile İngilizce bir diyaloğu var. Emre Belözoğlu’nun Aymen Abdennour’a İngilizce küfür ettiğini söylüyorlar. Emre, rakibine kendini abartılı şekilde yere attığı gerekçesiyle kızıyor ancak bunu söylememesi lazım. Arkadaşlarımız, RTÜK kuralları gereği bunu yayınlayamadıklarını söylüyorlar” ifadelerini kullandı.</p>
    </article>
  </body>
</html>