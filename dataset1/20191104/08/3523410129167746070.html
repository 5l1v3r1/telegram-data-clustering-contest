<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637973/%DB%8C%DA%A9-%D9%85%D8%B5%D8%A7%D8%AD%D8%A8%D9%87-%D9%88-12-%D8%A7%D8%AF%D8%B9%D8%A7%DB%8C-%D8%AE%D9%84%D8%A7%D9%81-%D9%88%D8%A7%D9%82%D8%B9"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T08:34:00+00:00"/>
    <meta property="og:title" content="یک مصاحبه و 12 ادعای خلاف واقع!"/>
    <meta property="og:description" content="انصاری در پاسخ به دومین سؤال جمله‌ای عجیب و قابل تأمل می‌گوید؛ «یکی از ویژگی‌های برجام این بود که یک همدردی بین‌المللی را به نفع ایران رقم زد»!"/>
  </head>
  <body>
    <article>
      <h1>
        <a href="https://www.bultannews.com/fa/news/637973/%DB%8C%DA%A9-%D9%85%D8%B5%D8%A7%D8%AD%D8%A8%D9%87-%D9%88-12-%D8%A7%D8%AF%D8%B9%D8%A7%DB%8C-%D8%AE%D9%84%D8%A7%D9%81-%D9%88%D8%A7%D9%82%D8%B9">یک مصاحبه و 12 ادعای خلاف واقع!</a>
      </h1>
      <h2>انصاری در پاسخ به دومین سؤال جمله‌ای عجیب و قابل تأمل می‌گوید؛ «یکی از ویژگی‌های برجام این بود که یک همدردی بین‌المللی را به نفع ایران رقم زد»!</h2>
      <address><time datetime="2019-11-04T08:34:00+00:00">04 Nov 2019, 08:34</time> by <a rel="author">بولتن نیوز | bultannews.com</a></address>
      <p>به گزارش<b> بولتن نیوز</b> به نقل از کیهان، دقت و صداقت در گفتار برای هر فردی ضروری است اما برای مسئولان کشور این ضرورت دوچندان بوده و نمی‌توان به سادگی از کنار مواضع آنان گذشت، چرا که هر حرف و سخن آنان عوارض و نتایج خاص خود را به دنبال دارد. آنچه می‌خوانید<b> 12 نکته قابل تأمل</b> از مصاحبه مفصل غلامرضا انصاری معاون دیپلماسی اقتصادی وزارت امور خارجه کشورمان با روزنامه اعتماد است. نکاتی که بیان آنها از سوی معاون وزیر خارجه جای تعجب داشته یا با واقعیت‌ها همخوان نیست و در مواردی بوی <b>تحریف</b> از آن به مشام می‌رسد. 1. انصاری در پاسخ به دومین سؤال جمله‌ای عجیب و قابل تأمل می‌گوید؛ «یکی از ویژگی‌های برجام این بود که یک همدردی بین‌المللی را به نفع ایران رقم زد»! -  یعنی مشکل اصلی کشور ما «عدم همدردی» دیگر کشورها با ما بود؟! آیا الان که 6 سال گذشته است و به قول آقایان، همدردی بین‌المللی هم شکل گرفته، گره‌ای از کار فروبسته این مرزوبوم گشود شده است؟ اساساًً آن همه امتیاز نقد در توافق هسته‌ای دادیم که <b>همدردی</b> بدست آوریم؟! 2. «موافق این نیستم که هدف برجام، اقتصادی بود!» -  این اظهارنظر یکی از تاریخی‌ترین مواضع دست‌اندرکاران برجام است که یک‌بار هم از سوی ظریف بیان شده بود. گویا حافظه ملت را در حد ماهی فرض کرده‌اند. فقط بفرمایند اگر هدف برجام، اقتصادی نبود پس چه بود؟! 3. «هیچ کشوری در دنیا مجوز سازمان ملل و شورای امنیت را برای غنی‌سازی ندارد اما ایران دارد.» -  جالب است بدانید قبل از برجام، غنی‌سازی 20 درصد را انجام می‌دادیم اما بر اساس برجام در دنیا استثنا شدیم و حق غنی‌سازی بیش از 3/5 درصد را نداریم! 4. «براثر برجام تمام قطعنامه‌های سازمان ملل در یک‌شب کنار رفتند!» -  اتفاقاً قطعنامه‌های سازمان ملل کنار نرفتند بلکه در قالب قطعنامه 2231 فقط تجمیع شدند! 5. «دونالد‌ ترامپ پس از حضور در کاخ سفید، احساس کرد که کلاه بزرگی سر آمریکا رفته و شروع به مخالفت با برجام کرد.» -  آقایان دیپلمات به این سؤال ساده پاسخ نمی‌دهند این چه کلاهی است که سر آمریکا رفته و یکی از شروط اساسی‌ ترامپ برای ایران برداشتن بند غروب توافق و دائمی ‌کردن این کلاه است؟! 6. «بدون شک برجام برای ایران یک پیروزی بزرگی بود اما نواقصی هم داشته است.» -  اتفاقاً کاملاًً برعکس است؛ صحیح‌تر آن است که بگوییم «برجام برای ایران یک شکست بزرگی بود اما نکات خوبی هم داشته است؛ مثلاً اینکه دست چدنی آمریکا آشکار و برای ملت مایه عبرت شد. 7. «ما متعهد به برجام بوده و هستیم. هیچ‌وقت هم اعلام نکرده‌ایم که می‌خواهیم از برجام خارج شویم!» -  بله و احسنت! همین گزاره و چراغ سبز نشان دادن ایشان و دستگاه دیپلماسی بود که باعث شد آمریکا از برجام خارج شود؛ شما حتی اگر به سرسوزنی از تعهدات خود هم عمل نکنید، ما همچنان پایبند خواهیم بود. 8. «اگر سیستم بانکی ایران می‌خواهد با سیستم بانکی جهان اعم از کوچک یا بزرگ آن هر نوع ارتباطی را برقرار کند، شرط آن FATF است.» -  ادعای وجود چنین شرطی، خلاف واقع است! یک سؤال هم مطرح می‌شود این است که FATF قدمتی 30 ساله دارد (تأسیس در سال ۱۹۸۹) چطور می‌شود که در سی سال گذشته، چنین شرطی نبوده و طی این چند سال اخیر مطرح شده است؟ 9. «اگر ما نتوانیم به سلامت از این وضعیت عبور کنیم، سیستم بانکی کشور به‌طور کامل فلج خواهد شد. یعنی شما حتی امکان حضور در کشورهای دوست و همسایه را در حوزه بانکی نخواهید داشت.» -  این ادعا شبیه همان حرف‌هایی است که می‌گفتند اگر توافق نشود، جنگ خواهد شد. کارکردی جز ارعاب و تسهیل اهداف طرف غربی ندارد. 10. «اگر در این چند ماه که به ما فرصت داده شده نتوانیم FATF را بگذرانیم مطمئن باشید که سیستم بانکی کشور با یک بحران جدی رو‌به‌رو خواهد شد!» -  از جنس ادعای قبلی! 11. «به همین کسانی که این حرف را می‌گویند بفرمایید که به ادعای همه واحدهای اطلاعاتی کشور، بیشترین اطلاعات از طریق موبایل‌ها به خارج از کشور منتقل می‌شود. این شامل همه‌چیز است اعم از جزییات، کلیات، عکس، تصویر، اطلاعات است. خوشبختانه همیشه سازمان‌های اطلاعاتی ما دستور داده‌اند که علی‌الخصوص از این موبایل‌های پیشرفته استفاده نکنید. زیرا عکس، صدا، تصویر و حتی رفتار شما در این موبایل‌ها قابل رصد و ارسال است. آن‌کسانی که می‌گویند FATF باعث می‌شود که اطلاعات کشور بیرون برود، آیا حاضر هستند که موبایل‌های خود را تحویل بدهند؟» -  به وزارت امور خارجه برای داشتن چنین معاونی با این سطح از استدلال و تحلیل باید تبریک گفت. به فردی گفتند در پمپ بنزین سیگار نکش، جواب داد من جلوی پدرم هم می‌کشم! 12. «مشاهده کنید که اکنون در FATF چند کشور عضو هستند؟ همه جهان عضو هستند.» -  در خوشبینانه‌ترین حالت این حرف را می‌توان به حساب اشتباه لفظی گوینده گذاشت. چرا که تنها 35 کشور عضو FATF و رژیم آل‌سعود و صهیونیستی هم عضو ناظر آن هستند. البته شاید منظور معاون ظریف اتحادیه‌های عضو این نهاد باشد که در این صورت هم ایران از سال 2016 عضو ناظر اتحادیه اوراسیا به‌عنوان یکی از این اتحادیه‌هاست.</p>
    </article>
  </body>
</html>