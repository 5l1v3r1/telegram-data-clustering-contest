<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980813019.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-04T08:18:00+00:00"/>
    <meta property="og:title" content="افشاگر «اوکراین‌گیت» به جمهوری‌خواهان پاسخ می‌دهد"/>
    <meta property="og:description" content="به گزارش فارس به نقل از سی بی اس، وکیل افشاگر ماجرای اوکراین گیت اعلام کرد که موکلش قصد دارد به سوالات نمایندگان جمهوریخواه مجلس نمایندگان به صورت کتبی پاسخ دهد. "/>
  </head>
  <body>
    <article>
      <h1>افشاگر «اوکراین‌گیت» به جمهوری‌خواهان پاسخ می‌دهد</h1>
      <address>
        <time datetime="2019-11-04T08:18:00+00:00">04 Nov 2019, 08:18</time>
      </address>
      <p>در راستای مقابله با افشای هویت افشاگر اوکراین‌گیت، وکیل وی اعلام کرد که موکلش حاضر است به سوالات نمایندگان جمهوریخواه کنگره به صورت کتبی پاسخ دهد.</p>
      <p>به گزارش فارس به نقل از سی بی اس، وکیل افشاگر ماجرای اوکراین گیت اعلام کرد که موکلش قصد دارد به سوالات نمایندگان جمهوریخواه مجلس نمایندگان به صورت کتبی پاسخ دهد. </p>
      <p>براساس این گزارش، این پیشنهاد غیرمنتظره که به «دیوین نانز»، نماینده ارشد جمهویخواه در کمیته اطلاعاتی مجلس نمایندگان ارائه شده است، به نمایندگان جمهوریخواه اجازه می‌دهد بدون اینکه از طریق «آدام شیف» رئیس دموکرات کمیته اطلاعاتی اقدام کنند سوالات خود را مستقیما از وی بپرسند. </p>
      <p>«مارک زید» وکیل این افشاگر که هویت وی هرگز فاش نشده است در حساب توئیتری خود نوشت: افشاگر به سوالات نمایندگان جمهویخواه مستقیما پاسخ می‌دهد. </p>
      <p>سی بی اس در ادامه نوشت: این بخشی از تلاشها برای مقابله با تلاشهای دونالد ترامپ و متحدان جمهوریخواهش برای فاش کردن هویت این افشاگر محسوب می‌شود. </p>
      <p>این افشاگر اولین بار از رئیس جمهور آمریکا به دلیل مکالمه تلفنی وی با «ولودیمیر زلنسکی» رئیس جمهور اوکراین به اتهام سوء استفاده از قدرت شکایت کرد و ماجرای موسوم به اوکراین گیت را کلید زد. </p>
      <p>اوکراین گیت هم اکنون در مرکز روند تلاش دموکراتها برای استیضاح دونالد ترامپ قرار دارد. </p>
      <p>گفته می‌شود این افشاگر یکی از مأموران سیا بوده که طبق گزارش‌ رسانه‌های آمریکایی برای نظارت بر عملکرد اعضای ارشد دولت در کاخ سفید گماشته شده بود و افشاگری او روشن کرده که ترامپ با هدف بی‌اعتبار کردن «جو بایدن» رقیب بالقوه‌اش در انتخابات ریاست‌جمهوری سال ۲۰۲۰ میلادی، از اختیارات رئیس‌جمهور و روابط خارجی آمریکا سوء استفاده کرده است.</p>
      <p>آنطور که متن مکالمه ترامپ با رئیس‌جمهور اوکراین نشان می‌دهد، رئیس‌جمهور آمریکا از همتای اوکراینی خود خواسته پرونده قضایی علیه هلدینگ «بریسما» را که «هانتر بایدن» پسر جو بایدن عضو هیأت مدیره آن است، پیش ببرد. هرچند ترامپ این موضوع را رد می‌کند، اما ظاهرا ترامپ برای تحت فشار قرار دادن کی‌یف، کمک‌های نظامی آمریکا به اوکراین را تعلیق کرده و تنها زمانی با پرداخت این کمک‌ها موافقت کرده است که زلنسکی به او اطمینان داده دادستان کل اوکراین پرونده بریسما را پیش می‌برد. </p>
    </article>
  </body>
</html>