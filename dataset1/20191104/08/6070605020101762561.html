<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/contaminacio-Nova-Delhi-restringir-transit_0_2337966252.html"/>
    <meta property="og:site_name" content="Ara.cat"/>
    <meta property="article:published_time" content="2019-11-04T08:53:19+00:00"/>
    <meta property="og:title" content="La contaminació obliga Nova Delhi a restringir el trànsit de cotxes"/>
    <meta property="og:description" content="Els nivells de partícules en suspensió superen 16 vegades els límits permesos"/>
  </head>
  <body>
    <article>
      <h1>La contaminació obliga Nova Delhi a restringir el trànsit de cotxes</h1>
      <h2>Els nivells de partícules en suspensió superen 16 vegades els límits permesos</h2>
      <address>
        <time datetime="2019-11-04T08:53:19+00:00">04 Nov 2019, 08:53</time>
      </address>
      <p>Restriccions al trànsit privat a Nova Delhi. Les autoritats índies han imposat aquest dilluns limitacions a la circulació de vehicles particulars perquè fins al 15 de novembre s'alternin a les carreteres les matrícules parells i imparells. És una mesura més per intentar reduir els nivells tòxics de contaminació, que superen amb escreix els llindars permesos i que han estat qualificats d'emergència. L'actual crisi de contaminació és la pitjor que pateix la capital índia des del novembre del 2016 i provoca quadres de mal de coll, dificultats per respirar o picor als ulls, entre altres símptomes.  </p>
      <p>"Hola, Delhi! El pla de [vehicles] parells i imparells comença avui per reduir la contaminació. Pel vostre bé, per la salut dels vostres fills i la respiració de les vostres famílies, sisplau, respecteu el pla de parells-senars. Compartiu cotxe", ha encoratjat a través de Twitter el cap de govern de la capital índia, Arvind Kejriwal.</p>
      <p>La situació atmosfèrica de Nova Delhi és particularment perillosa per les partícules en suspensió de menys de 2,5 mil·límetres, conegudes com a PM 2,5, provocades per múltiples factors i que posen en risc milions de residents amb problemes respiratoris. Segons la premsa local, els nivells actuals són 16 vegades més alts que els valors recomanats per l'OMS.</p>
      <p>En aquesta època de l'any el principal focus d'emissió són les cremes controlades de rostolls que fan els pagesos per adobar els camps i deixar-los preparats per a les pròximes collites.</p>
      <p>El problema és que els milions de focs que es produeixen creen un perillós còctel de diòxid de carboni que perjudica la salut de les persones, agreujat també per l'obertura de les calefaccions en una ciutat de més de 20 milions d'habitants. A més, el festival Diwali, una mena de Nadal dels hindús, només fa que empitjorar els nivells de contaminació perquè part de la celebració consisteix en organitzar focs d'artifici.</p>
      <p>A l'espera que arribin les pluges, que els meteoròlegs auguren per a aquesta setmana, s'han establert ja diferents mesures per reduir les emissions de partícules. Les autoritats sanitàries reclamen als residents que s'abstinguin de practicar cap activitat física a l'exterior i <a href="https://www.ara.cat/internacional/Nova-Delhi-emergencia-sanitaria-pollucio_0_2336766408.html">les escoles continuaran tancades fins demà dimarts</a>, tot i que no es descarta que ho estiguin tota la setmana.</p>
      <p>Pel que fa a les restriccions de trànsit, s'han decretat algunes excepcions. Així, les conductores que viatgen soles o en companyia d'altres dones poden circular sense l'inconvenient de les matrícules que tinguin els seus vehicles, de la mateixa manera que no tenen límit les motocicletes i els progenitors que portin a escola els seus fills.</p>
      <p>Les dades de l'Oficina Central de Control de la Contaminació (CPCB, en anglès) mostren que al centre de la ciutat la concentració de partícules PM 2,5 era de 672 per metre cúbic d'aire a les 7.00 hora local (1.30 GMT), mentre que la concentració de partícules PM 10 va ser de 735.</p>
      <p>L'OMS considera que les concentracions superiors a 100 partícules PM 10 és perillós per a grups de risc i per sobre de 300 considera l'aire com a tòxic per a l'ésser humà.</p>
      <p>Segons l'organisme, l'exposició a aquestes toxines augmenta el risc d'infeccions agudes a les vies respiratòries, així com de cardiopaties, neumopatia crònica i càncer de pulmó. L'Autoritat Índia per al Control i Prevenció de la Contaminació (EPCA) va declarar divendres passat "una emergència de salut pública" a la capital.</p>
    </article>
  </body>
</html>