<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/04/a-semmelweis-egyetem-nevevel-visszaelve-igernek-teljes-gyogyulast"/>
    <meta property="og:site_name" content="infostart"/>
    <meta property="article:published_time" content="2019-11-04T08:48:38+00:00"/>
    <meta property="og:title" content="A Semmelweis Egyetem nevével visszaélve ígérnek teljes gyógyulást"/>
    <meta property="og:description" content="Az egyetem megteszi az ügyben a szükséges jogi lépéseket."/>
  </head>
  <body>
    <article>
      <h1>A Semmelweis Egyetem nevével visszaélve ígérnek teljes gyógyulást</h1>
      <address><time datetime="2019-11-04T08:48:38+00:00">04 Nov 2019, 08:48</time> by <a rel="author">Infostart</a></address>
      <h3>Az egyetem megteszi az ügyben a szükséges jogi lépéseket.</h3>
      <p>A Semmelweis Egyetem nevével visszaélve reklámoznak egy olyan szert, amely garantálja a szív- érrendszeri betegségek „teljes mértékű gyógyulását” - áll az egyetem közleményében.</p>
      <p>Mint írják, az online felületen is elérhető cikk hamisan azt állítja, hogy a készítményt az egyetem Városmajori Szív- és Érgyógyászati Klinikáján fejlesztették ki, és azt sugallja, mintha a klinika Professor emeritusa megvásárlásra ajánlaná a terméket.</p>
      <p>A Semmelweis Egyetem megteszi a szükséges jogi lépéseket, de addig arra kérnek mindenkit, hogy gyógyhatású készítményeket kizárólag Magyarországon engedélyezett helyről, legális forrásból, orvosukkal való konzultáció után szerezzenek be a fogyasztók.</p>
      <p>A biztonságos gyógyszervásárláshoz segítséget nyújt az Országos Gyógyszerészeti és Élelmezés-egészségügyi Intézet (OGYÉI) <a href="https://www.ogyei.gov.hu/megbizhat%C3%B3_gyogyszer/">honlapján olvasható összefoglaló</a>.</p>
      <p>
        <i>Nyitókép: MTI/Szigetváry Zsolt</i>
      </p>
    </article>
  </body>
</html>