<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980813023.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-04T08:48:00+00:00"/>
    <meta property="og:title" content="تحولات عراق/ از تعطیلی ادارات تا جاده‌های مسدود"/>
    <meta property="og:description" content="به گزارش ایسنا،‌ به نقل از سایت شبکه سومریه نیوز عراق، تظاهرکنندگان در استان دیوانیه چادرهایی را برای تحصن و اعتصاب در میدان قضا عفک شرقی برپا کردند."/>
  </head>
  <body>
    <article>
      <h1>تحولات عراق/ از تعطیلی ادارات تا جاده‌های مسدود</h1>
      <address>
        <time datetime="2019-11-04T08:48:00+00:00">04 Nov 2019, 08:48</time>
      </address>
      <p>در ادامه تظاهرات عراقی‌ها که روز گذشته نافرمانی مدنی سراسری را اعلام کردند و مسیرها را بستند، ادارات و مدارس تعطیل هستند و معترضان اقدام به برپایی چادرهایی برای تحصن کرده‌اند.</p>
      <p>به گزارش ایسنا،‌ به نقل از سایت شبکه سومریه نیوز عراق، تظاهرکنندگان در استان دیوانیه چادرهایی را برای تحصن و اعتصاب در میدان قضا عفک شرقی برپا کردند.</p>
      <p>مراجعه کنندگان به ساختمان شورای استان قادسیه در شهر دیوانیه نیز روز یکشنبه با دست نوشته‌ای در مقابل این ساختمان روبه‌رو شدند که روی آن نوشته شده بود: «به دستور مردم تعطیل شد!»</p>
      <figure>
        <img src="https://cdn.isna.ir/d/2019/11/04/3/61477055.jpg"/>
      </figure>
      <p>ده‌ها تظاهرکننده از ساکنان منطقه الدوره در جنوب بغداد نیز شب گذشته تظاهرات مسالمت‌آمیزی را در مسیر میان‌بر در میان تدابیر امنیتی و حضور نیروهای امنیتی برگزار کردند.</p>
      <p>ده‌ها ساکن منطقه الدوره شب گذشته تظاهرات مسالمت آمیز خود را در پایین پل المکانیک در مسیر میان‌بر برگزار کرده و شعارهایی در حمات از "حقوق مشروع خود" سر دادند.</p>
      <p>تظاهرکنندگان مسیر مذکور را سد کردند و از صاحبان خودروها خواستند به اجرای نافرمانی مدنی بپردازند. این در حالی بود نیروهای امنیتی زیادی برای حمایت از تظاهرکنندگان در محل حضور داشتند.</p>
      <p>تظاهرکنندگان عراقی روز یکشنبه اقدام به بستن مسیرهای در مرکز بغداد کردند همچنین برای دومین هفته مدارس تعطیل هستند. تعطیلی مدارس در پاسخ به فراخوان انجمن معلمان است که خواستار ادامه تحصن در حمایت از تظاهرکنندگان عراقی شده است.</p>
      <p>به این ترتیب ادارات و مدارس پایتخت این کشور و شهرهای جنوبی تعطیل هستند و چندین هزار نفر با حضور در خیابان‌های پایتخت به اعتراض خود ادامه می‌دهند.</p>
      <p>شاهدان عینی در بغداد گزارش دادند که دانش آموزان و دانشجویان روز یکشنبه با مسدود کردن مسیرهای عبور و مرور به سوی میدان تحریر حرکت کردند.</p>
      <figure>
        <img src="https://cdn.isna.ir/d/2019/11/04/3/61477056.jpg"/>
      </figure>
      <p>به گزارش آسوشیتدپرس، برخی با در دست داشتن تصاویری از ژنرال عبدالوهاب الساعدی، فرمانده سابق سازمان مبارزه با تروریسم عراق در میدان تحریر حضور پیدا کرده بودند و از وی بعنوان یک قهرمان ملی در مبارزه با افراط گرایان تمجید می‌کردند.</p>
      <p>گزارش ها از شهر حله در استان بابل نیز حاکی است که اغلب کارمندان بخش دولتی در اعتصاب هستند. مدارس دولتی شهر جنوبی بصره نیز روز یکشنبه برای اولین بار از زمان آغاز اعتراضات در عراق تعطیل شدند.</p>
      <p>مشارکت طلاب در اعتراضات نیز در شهرهای کربلا و نجف گزارش شده است.</p>
      <p>شرکت کنندگان در تظاهرات عراق دلیل اعتراض خود را فساد گسترده مالی، وضعیت وخیم اقتصادی، بیکاری و ناکارآمدی خدمات عمومی عنوان می‌کنند.</p>
      <p>برهم صالح، رئیس جمهوری عراق اعلام کرده که عادل عبدالمهدی، نخست وزیر این کشور در صورت رای پارلمان به جانشین وی آماده کناره گیری از قدرت است.</p>
    </article>
  </body>
</html>