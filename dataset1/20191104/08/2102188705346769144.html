<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/publications/2019/11/4/653275/"/>
    <meta property="og:site_name" content="Економічна правда"/>
    <meta property="article:published_time" content="2019-11-04T08:45:00+00:00"/>
    <meta property="og:title" content="Фінал історії з детектором брехні для &quot;слуг народу&quot;: як будуть позбуватися &quot;майданчиків Яценка&quot;"/>
    <meta property="og:description" content="Обіцяна перевірка на поліграфі депутатів “Слуги народу” з податкового комітету не відбулася, проте комітет Верховної Ради нарешті схвалив законопроект, який ліквідує корупційну схему при оформленні нерухомості. Що це за законопроект і чи дозволить він вирішити проблему із скандальними фірмами, які заробляють на “повітрі”?"/>
  </head>
  <body>
    <article>
      <h1>Фінал історії з детектором брехні для "слуг народу": як будуть позбуватися "майданчиків Яценка"</h1>
      <h2>Обіцяна перевірка на поліграфі депутатів "Слуги народу" з податкового комітету не відбулася, проте комітет Верховної Ради нарешті схвалив законопроект, який ліквідує корупційну схему при оформленні нерухомості. Що це за законопроект і чи дозволить він вирішити проблему із скандальними фірмами, які заробляють на "повітрі"?</h2>
      <address><time datetime="2019-11-04T08:45:00+00:00">04 Nov 2019, 08:45</time> by <a rel="author" href="https://www.epravda.com.ua/authors/581219b8c55d9/" target="_blank">Дмитро Дєнков</a></address>
      <p>Ще два тижні тому в керівництві "Слуги народу" всерйоз думали про те, щоб перевірити всіх своїх депутатів з податкового комітету на детекторі брехні.</p>
      <p>Причиною цього став тарарам з хабарями для частини парламентарів, які ті могли отримати за збереження <a href="https://www.epravda.com.ua/publications/2019/01/18/644405/">"схем майданчиків Яценка"</a>. З їх появою українці змушені платити "податок" за операції з продажу нерухомості.</p>
      <p>ЕП <a href="https://www.epravda.com.ua/publications/2019/10/22/652852/">описувала</a> суть роботи "прокладок", які "висмоктали" за останні роки з кишень українців понад 700 млн грн.</p>
      <p>Історія з хабарями, детектором брехні та кулуарними сварками депутатів з фракції "Слуга народу" отримала в ті дні великий резонанс, але через деякий час затихла.</p>
      <p>Про ідею з поліграфом забули, обмежившись внутрішньопартійними дискусіями, які не призвели до "чисток" у депутатських лавах.</p>
      <p>Долю електронних майданчиків, що заробляють на сумнівних посередницьких послугах, знову повинен був вирішувати той же податковий комітет, з якого все почалося.</p>
      <p>Минулого тижня стало відомо, що <a href="https://www.epravda.com.ua/news/2019/10/31/653201/">комітет ухвалив</a> до розгляду доопрацьований законопроєкт, який начебто прибирає з процесу оформлення нерухомості скандальні "схеми".</p>
      <p>Отже, чим завершився цей переполох, чому тему з хабарями "заговорили", і найголовніше — чи вдасться ліквідувати електронні майданчики.</p>
      <h3>Оцінка нерухомості за додатковий "податок": початок</h3>
      <p>"Авторизовані електронні майданчики" народилися наприкінці 2017 року під час ухвалення бюджету. Ухвалення фінплану — найбільш вдалий час для прилаштування в законодавстві <a href="https://www.epravda.com.ua/publications/2019/01/18/644405/">сумнівних бізнес-ідей</a>, які можна виторгувати за голоси депутатів.</p>
      <p>Так, зусиллями депутата з БПП <a href="https://uk.wikipedia.org/wiki/%D0%9A%D1%83%D1%80%D1%8F%D1%87%D0%B8%D0%B9_%D0%9C%D0%B0%D0%BA%D1%81%D0%B8%D0%BC_%D0%9F%D0%B0%D0%B2%D0%BB%D0%BE%D0%B2%D0%B8%D1%87">Максима Курячого</a> одна із сотень незрозумілих поправок в Податковий кодекс "вмонтувала" посередників в процес внесення звіту оцінки нерухомості до єдиної бази.</p>
      <p>Завдання у новоспеченого сервісу було просте: вони "пересилали дані" від оцінювача до Єдиної бази ФДМ й отримували за це з кожної оцінки по кілька сотень гривень, зараз — 680-1800 грн.</p>
      <p>За такі послуги начебто платить сам оцінювач, але насправді додаткові гроші з кишені викладає той, хто цю оцінку замовляє, тобто продавець нерухомості.</p>
      <blockquote><b>Як це працює?</b> З липня 2018 року всі продавці або покупці нерухомості зобов'язані звіряти ціни на квартири, приміщення, будинки і землю з електронною базою Фонду державного майна. Мета — унеможливити заниження оціночної вартості об'єктів. Тобто оцінювач робить звіт про вартість об'єкта продажу і завантажує його в Єдину базу, де всі звіти реєструються і зберігаються. Там в автоматичному режимі подані звіти перевіряються на відповідність закладеним у нього даним про вартість майна. Занижену вартість цей модуль помічає і бракує. Квартиру можна буде продати лише після реєстрації звіту оцінювача в Єдиній базі.</blockquote>
      <p>Запуск такої системи — крок до цивілізованого ринку нерухомості і справедливого оподаткування. Проте передавання звіту могло би відбуватися без посередників, які з'явились в законодавстві тієї бюджетної ночі з легкої руки Курячого.</p>
      <blockquote>З липня 2018 року до 10 жовтня 2019 року з населення на користь майданчиків було стягнути понад<b> 700 млн грн</b> — близько 1 млн грн щодня.</blockquote>
      <figure>
        <img src="https://eimg.pravda.com/images/doc/9/5/9546ef1-dohid-yatsenko.jpg"/>
      </figure>
      <p>
        <i>Більш детально про майданчики та їх зв'язок з народним депутатом Антоном Яценком —</i>
        <a href="https://www.epravda.com.ua/publications/2019/01/18/644405/">
          <b>
            <i> тут</i>
          </b>
        </a>
        <i>.</i>
      </p>
      <figure>
        <img src="https://eimg.pravda.com/images/doc/9/4/94db9da-anton-yatsenko-1.jpg"/>
        <figcaption>Антон Яценко<br/>фото вадима чуприни</figcaption>
      </figure>
      <h3>Убивця майданчиків: що передбачає новий законопроект</h3>
      <p>Напередодні депутат з фракції "Слуга народу" Мар'ян Заблоцький <a href="https://www.epravda.com.ua/news/2019/10/31/653201/">повідомив</a>: податковий комітет ухвалив до розгляду в сесійній залі законопроєкт, який ліквідує приватні електронні майданчики, що передавали звіти в Єдину базу ФДМ.</p>
      <p>"Щойно податковий комітет підтримав ліквідацію корупційних схем при оформленні нерухомості. Якщо Верховна Рада підтримає його, то звіти з оцінки майна більше не прийдеться (не доведеться. — <i>ЕП</i>) здавати через приватні майданчики", — наголосив він.</p>
      <p>Цей робочий момент з депутатських буднів не вартував би уваги, якби цьому не передувала ціла епопея.</p>
      <blockquote><b>Коротко про суть епопеї для тих, хто не читав </b><a href="https://www.epravda.com.ua/publications/2019/10/22/652852/"><b>попередній текст ЕП</b></a><b>.</b> Депутати від фракцій "Слуга народу" та "Голос" підготували законопроєкт <b>№2047</b>, який ліквідовує злощасні "електронні майданчики". Незабаром група інших депутатів "Слуги народу" написала альтернативний проєкт <b>№2047–1</b>, який закріплює монополію "майданчиків", але прибирає з процесу оцінки нерухомості оцінювачів. Розбіжності призвели до рішення про підготовку третього варіанта — доопрацьованого законопроєкту <b>№2047–д</b>. Він був підготовлений і заводився до таких основних змін: "електронні майданчики" таки ліквідують, а оцінювачі будуть залучатися лише за запитом продавців нерухомості. Проте податковий комітет не підтримав доопрацьований варіант: більшість депутатів проголосувала проти. Їхнє голосування та інформація про ймовірні хабарі, які депутатам пропонували лобісти "майданчиків", стали підставою для скандалу з детектором брехні.</blockquote>
      <p>Законопроєкт, про який писав Заблоцький, був підготовлений на базі останньої версії проєкту №2047-д. Саме під таким номером <a href="http://w1.c1.rada.gov.ua/pls/zweb2/webproc4_1?pf3511=67258">він і був зареєстрований</a> у Верховній Раді 31 жовтня. Що він передбачає?</p>
      <p><b>1.</b> З моменту, коли Верховна Рада ухвалить проєкт, а президент його підпише, "авторизовані електронні майданчики" зникнуть з процесу подання звіту оцінювачами до Єдиної бази даних звітів про оцінку.</p>
      <p>Тобто чотири майданчики — "Реєстр оцінки", "Оценка.online", "Експрес-оцінка" та "Професійна оцінка" — не зможуть заробляти по мільйону на день і, скоріше за все, будуть ліквідовані, бо їхні "унікальні" послуги нікому не знадобляться.</p>
      <p><b>2.</b> З 1 січня 2020 року спрощується модель оцінки об'єктів нерухомості. У громадян буде можливість отримати довідку про автоматичну оцінку об'єкта нерухомості з Єдиної бази Фонду держмайна без залучення оцінювача.</p>
      <p>Раніше це можна було зробити тільки через оцінювача. Тепер він знадобиться лише тоді, коли громадянин не погодиться з оцінкою, сформованою автоматично.</p>
      <p><b>3.</b> Вводиться поріг на оцінку, які здійснює оцінювач. Так, вартість об'єкта нерухомості не може відрізнятися на 25% більше або менше від суми, яку визначає Єдина база.</p>
      <p><b>4.</b> Отримання довідок про оцінку і подання звітів не буде безплатним. За отримання автоматичної довідки про оцінку треба буде заплати 2,5% від суми прожиткового мінімуму — 51 грн, за реєстрацію звіту в Єдиній базі — 10% — 205 грн.</p>
      <p><b>5.</b> Нотаріуси отримають безплатний доступ до Єдиної бази для перевірки довідок та звітів про оцінку нерухомості.</p>
      <h3>Скандали, інтриги, розслідування…</h3>
      <p>Зараз йдеться лише про законопроєкт, який ще не виносився на розгляд Верховної Ради і зі скрипом пройшов профільний комітет. Боротьба на цьому не закінчується.</p>
      <p>Принаймні, про це свідчать настрої на останньому засіданні податкового комітету — там акт зустрів потужний опір.</p>
      <p>Аргументи опонентів зводяться до того, що разом з ліквідацією "майданчиків Яценка" також треба боротися із системою ProZorro, яка, на їхню думку, працює за аналогічним принципом. Одним з апологетів такої думки є депутат від "Слуги народу" Олександр Дубінський.</p>
      <p>"Є так завні майданчики Яценка, як їх називають ЗМІ, та є майданчики такої компанії як ProZorro. Це така ж історія з такою ж "схемою", яка дозволяє майданчикам, інтегрованим в ДП "Прозорро", на державних закупівлях, на продажі майна підприємств-банкрутів заробляти 320-350 млн грн. Представники ProZorro називали цю цифру, якщо я не помиляюсь.</p>
      <p>У звіті Рахункової палати вказана інша сума — 800 млн грн на рік. Це за посередницькі послуги при продажі державного майна", — заявив на засіданні комітету Дубінський, презентуючи свою версію допрацьованого законопроєкту.</p>
      <p>Разом з ліквідацією "майданчиків Яценка" у своєму документі він запропонував "вдарити" і по ProZorro. Основні позиції такі: дозволити прямі закупівлі "без посередників" лікарнями всіх рівнів так званого важкого медичного обладнання та знизити з 5% до 1,5% мінімальний поріг для винагороди ProZorro як посередника.</p>
      <p>"Яценко не збирається зупинятися. ProZorro зламала його "схеми" і він намагався через усякі законопроєкти й поправки нападати, але не виходило. Раніше він сам говорив, що політика — це компроміси. Мовляв, ви не чіпаєте оцінку, ми не чіпаємо ProZorro", — розповідає ЕП один з депутатів "Слуги народу".</p>
      <p>
        <b>Читати більше:  </b>
        <a href="https://www.pravda.com.ua/articles/2010/05/12/5033634/">
          <b>Червона мафія сильніша за всіх. Про батька тендерної палати Антона Яценка</b>
        </a>
      </p>
      <p>Урешті-решт ініціативу Дубінського комітет проігнорував. Головна причина — питання, які стосуються публічних закупівель, не належать до сфери впливу податкового комітету.  </p>
      <p>"Нам кажуть, що і там "майданчики", і там "майданчики", але це лише омоніми. Так само є комерційний банк і банк крові — обидва банки, але це зовсім різні сфери регулювання. У даному випадку йдеться про операції з нерухомістю, а це державні закупівлі. Це просто різні сфери", — відповів Дубінському його колега із "Слуги народу" Мар'ян Заблоцький.</p>
      <p>За його словами, документ Дубінського вносить зміни в закони про банкрутство, про продаж держмайна, про електронні аукціони. З цим, наголосив Заблоцький, не погоджуються члени економічного комітету, які займаються питаннями держзакупівель.</p>
      <p>Натомість перша частина напрацювань Дубінського, яка стосувалася ліквідації "майданчиків" із сфери нерухомості, майже нічим не відрізнялася від норм, які увійшли в ухвалений допрацьований законопроєкт.</p>
      <p>Цього разу проблем з голосуванням не виникло.</p>
      <p>"Ми працювали з депутатами комітету індивідуально. Скандал навколо цієї ситуації і його поява на радарах правоохоронних органів додала нам "плюсів" і переконувати було легше", — розповів ЕП один з депутатів податкового комітету.</p>
      <p>Співрозмовник також пояснив, чому керівництву партії довелось відмовитися від перевірки всіх "слуг" з податкового комітету на детекторі брехні.</p>
      <p>"У чому проблема детектора? Скандал швидко став публічним, до грошей ніхто не дійшов. Було незрозуміло, як домовлялися. Судячи з того, як голосували вперше, хтось сказав "так", але чи встигли вони взяти гроші?</p>
      <p>Що у такому випадку показав би детектор? "Пропонували?". "Так". "Чи брали ви гроші?". "Ні". Щоб зберегти мікроклімат в комітеті і не перетворювати його на поле бойових дій, було вирішено проходити перевірку на детекторі добровільно", — додав співрозмовник.</p>
      <p>На цьому історія, скоріше за все, не завершиться. Попереду ще голосування в сесійній залі і війна з ProZorro в інших комітетах. Далі буде.</p>
    </article>
  </body>
</html>