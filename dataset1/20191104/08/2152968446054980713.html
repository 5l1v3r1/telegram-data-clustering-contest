<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/04/zamyrsiavaneto-na-vyzduha-v-delhi-kato-v-gazova-kamera.428459"/>
    <meta property="og:site_name" content="Dnes.bg"/>
    <meta property="article:published_time" content="2019-11-04T08:50:00+00:00"/>
    <meta property="og:title" content="Замърсяването на въздуха в Делхи: Като в газова камера"/>
    <meta property="og:description" content="То е толкова високо, че уредите не го хващат | Dnes.bg"/>
  </head>
  <body>
    <article>
      <h1>Замърсяването на въздуха в Делхи: Като в газова камера</h1>
      <h2>То е толкова високо, че уредите не го хващат</h2>
      <address><time datetime="2019-11-04T08:50:00+00:00">04 Nov 2019, 08:50</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Замърсяването на въздуха в Делхи достигна "нетърпими равнища", каза главният министър на индийската столица Арвинд Кеджривал, цитиран от Би Би Си.</p>
      <p>В много райони на града качеството на въздуха се влоши вчера до опасни нива, с риск да причини дихателни заболявания.</p>
      <p>Властите в Делхи призоваха хората да си останат по домовете, да не отварят прозорците и да носят предпазни маски. Училищата останаха затворени, над 30 полета бяха отклонени, а строителните дейности - спрени, на фона на гъстия смог, обгърнал индийската столица.</p>
      <p>Нивото във въздуха на опасните т. нар. фини прахови частици е далеч над допустимите норми и превишава около седем пъти това в китайската столица Пекин.</p>
      <p>Служител на индийското министерство на здравеопазването каза, че в някои случаи замърсяването просто е по-голямо от максималното, което могат да отчетат измервателните станции.</p>
      <p>В петък в училищата в Делхи бяха раздадени пет милиона предпазни маски. Тогава местните власти обявиха извънредна ситуацията със замърсяването на въздуха в града, който бе наречен от собствения си главен министър "газова камера", припомня Би Би Си, цитирана от БТА.</p>
      <p>По данни на Световната здравна организация една трета от смъртните случаи в резултат на удар, рак на белите дробове и сърдечни болести се дължат на мръсен въздух.</p>
      <p>Вчера младежи излязоха на протест в Делхи и поискаха да бъдат предприети мерки.</p>
      <p>Главният министър на индийската столица призова централното правителство да предостави помощ и да се заеме с проблема със замърсяването на въздуха.</p>
      <p>Малко вероятно е обаче тези негови изявления да се понравят на властите, каза регионалната редакторка на Би Би Си за Южна Азия Джил Макгивъринг. Тя отбеляза, че индийските политици си прехвърлят взаимно вината за замърсяването.</p>
      <p>Докато демонстранти поискаха мерки за борба с проблема в дългосрочен план, някои членове на правителството предизвикаха полемика в социалните мрежи с лекомислени съвети към хората как да останат здрави.</p>
      <p>Така например министърът на здравеопазването и семейното благосъстояние Харш Вардхан призова местните жители да ядат моркови, за да не получат "нощна слепота" и да се предпазят от "други свързани със замърсяването вреди за здравето."</p>
      <p>Министърът на околната среда Пракаш Джавадекар пък посъветва хората "да започват деня си с музика", добавяйки линк към "блестяща тематична композиция".</p>
      <p>Основен фактор за силното замърсяване в Делхи по това време на годината е горенето на стърнища от земеделци в съседни индийски щати, отбелязва Би Би Си. Това създава смъртоносен коктейл от фини прахови частици, въглероден диоксид, нитрогенен диоксид и серен диоксид. Ситуацията се влоши още повече от фойерверките, изстреляни по време на големия хиндуистки празник Дивали преди седмица. За смога допринасят също автомобилните газове, промишлеността и строителството.</p>
      <p>Индийците се надяват, че очакваният по-късно тази седмица дъжд ще отмие замърсителите. До четвъртък обаче няма да вали.<br/> </p>
    </article>
  </body>
</html>