<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/739953"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T08:58:00+00:00"/>
    <meta property="og:title" content="วัดสมรโกฏิจัดพิธี &quot;อาบน้ำเพ็ญ&quot; วันลอยกระทง"/>
    <meta property="og:description" content="วัดสมรโกฏิ กทม.จัดพิธี “อาบน้ำเพ็ญ สืบสานตำนาน สมเด็จพระสังฆราช(แพ) สวดนพเคราะห์ วันลอยกระทง เพ็ญเดือน 12” เนื่องในวันลอยกระทงประจำปี 2562"/>
  </head>
  <body>
    <article>
      <h1>วัดสมรโกฏิจัดพิธี "อาบน้ำเพ็ญ" วันลอยกระทง</h1>
      <address>
        <time datetime="2019-11-04T08:58:00+00:00">04 Nov 2019, 08:58</time>
      </address>
      <p>
        <b>วัดสมรโกฏิ กทม.จัดพิธี “อาบน้ำเพ็ญ สืบสานตำนาน สมเด็จพระสังฆราช(แพ) สวดนพเคราะห์ วันลอยกระทง เพ็ญเดือน 12” เนื่องในวันลอยกระทงประจำปี 2562</b>
      </p>
      <p>วันนี้ (4 พ.ย.) พระครูปลัดธนันท์รัฐ เลขานุการวัดสมรโกฏิ ตลิ่งชัน กรุงเทพฯ กล่าวว่า พระปลัดบุญชู เตชวโร เจ้าอาวาสวัดสมรโกฏิ กำหนดให้จัดพิธี “อาบน้ำเพ็ญ สืบสานตำนาน สมเด็จพระสังฆราช(แพ) สวดนพเคราะห์ วันลอยกระทง เพ็ญเดือน 12” เนื่องในวันลอยกระทงประจำปี 2562 ซึ่งตรงกับวันที่ 11 พ.ย. โดยเริ่มพิธีตั้งแต่เวลา 19.00น. เป็นต้นไป สำหรับพิธีอาบน้ำเพ็ญนี้ มีความเชื่อกันมาแต่โบราณ ว่า เป็นการอาบน้ำชำระบาป และขจัดสิ่งชั่วร้ายทั้งหลายให้หายไปจากจิตใจและร่างกาย เพื่อเป็นการสร้างเสริมบารมีและสิริมงคลแก่ชีวิต ถือเป็นพิธีที่ศักดิ์สิทธิ์ของตนเองและครอบครัว จะทำกันในคืนวันพระจันทร์เต็มดวงของวันขึ้น 15 ค่ำเดือน 12 ในปีหนึ่งจะมีเพียงวันเดียวที่ทำพิธีอาบน้ำเพ็ญ ในอดีตจะทำพิธีนี้ที่แม่น้ำที่เชื่อว่ามีความบริสุทธิ์ดุจดั่งน้ำทิพย์ ซึ่งพิธีนี้มีวัดถือปฏิบัติกันมา เป็นการทำเฉพาะบางแห่ง โดยประเพณีในการอาบน้ำเพ็ญจะใช้พิธีกรรมที่มีพระสงฆ์และฆราวาสมาร่วมพิธีกันที่ลานกลางแจ้ง โดยน้ำที่ใช้อาบนั้นจะต้องมีพระสงฆ์สวดเจริญพระพุทธมนต์ บางแห่งก็จะมีสายสิญจน์โยงสู่ภาชนะที่เก็บน้ำต่อเนื่องไปยังผู้เข้าร่วมพิธีทุกคน เพื่อให้มนต์และคาถาแผ่เมตตาเชื่อมโยงไปให้บังเกิดแต่สิ่งที่ดี มีความสำเร็จ มีความสุข สุขภาพแข็งแรง  </p>
      <figure>
        <img src="https://www.dailynews.co.th/admin/upload/20191104/news_YloperExKX160953_533.jpg?v=20191105123?v=1526"/>
      </figure>
      <p>พระครูปลัดธนันท์รัฐ กล่าวต่อไปว่า  ที่สำคัญในปี 2562 นี้ วันเพ็ญขึ้น 15 ค่ำ เดือน 12 ตรงกับวันจันทร์ ถือเป็นฤกษ์ “จันทร์ซ้อนจันทร์ มหาเสน่ห์ มหามงคล” ทางวัดสมรโกฏิ ตลิ่งชัน จึงได้มีการจัดสร้างวัตถุมงคลเพื่อให้พุทธศาสนิกชนบูชากลับไปความเป็นสิริมงคลด้วย ประกอบด้วย “สีผึ้งเงินล้านจันทร์ซ้อนจันทร์”  และ “เทียนนพพระเคราะห์”  สอบถามรายละเอียดโทร.093-5153222</p>
    </article>
  </body>
</html>