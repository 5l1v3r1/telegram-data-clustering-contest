<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wallstreetitalia.com/cgia-mestre-novembre-mese-delle-tasse-gli-italiani-verseranno-55-miliardi/"/>
    <meta property="og:site_name" content="Wall Street Italia"/>
    <meta property="article:published_time" content="2019-11-04T08:17:23+00:00"/>
    <meta property="og:title" content="Cgia Mestre: novembre mese delle tasse, gli italiani verseranno 55 miliardi"/>
    <meta property="og:description" content="Novembre è appena iniziato e anche quest’anno si conferma il mese delle tasse.Tra le ritenute dei dipendenti, degli autonomi e dei collaboratori, gli acconti Iva/Ires/Irpef/Irap e le addizionali comunali/regionali Irpef, questo mese gli italiani sono a chiamati a versare all’erario 55 miliardi di euro. Il gettito stimato Secondo quanto rende noto la CGIA di Mestre nel 2018 il gettito tributario complessivo aveva superato i 500 miliardi di euro.  Il 2018, comunque, è stato un anno particolare, ricorda il coordinatore dell’Ufficio studi Paolo Zabeo, secondo cui la scadenza del 30 giugno è “caduta” di sabato e, conseguentemente, ha provocato uno slittamento in avanti dei versamenti estivi. “Una parte importante delle imposte che dovranno essere pagate questo mese dalle imprese sono in realtà una partita di giro, come l’ Iva o le ritenute dei propri dipendenti; tuttavia, non saranno comunque pochi gli imprenditori, soprattutto quelli di piccola dimensione, che per onorare queste scadenze si troveranno in difficoltà.…"/>
  </head>
  <body>
    <article>
      <h1>Cgia Mestre: novembre mese delle tasse, gli italiani verseranno 55 miliardi</h1>
      <address><time datetime="2019-11-04T08:17:23+00:00">04 Nov 2019, 08:17</time> by <a rel="author">Alessandra Caparello</a></address>
      <p>Novembre è appena iniziato e anche quest’anno si conferma il mese delle tasse.Tra le ritenute dei dipendenti, degli autonomi e dei collaboratori, gli acconti Iva/Ires/Irpef/Irap e le addizionali comunali/regionali Irpef, questo mese gli italiani sono a chiamati a versare all’erario 55 miliardi di euro.</p>
      <h3>Il gettito stimato</h3>
      <p>Secondo quanto rende noto la <b>CGIA di Mestre</b> nel 2018 il gettito tributario complessivo aveva superato i 500 miliardi di euro.  Il 2018, comunque, è stato un anno particolare, ricorda il coordinatore dell’Ufficio studi Paolo Zabeo, secondo cui la scadenza del 30 giugno è “caduta” di sabato e, conseguentemente, ha provocato uno slittamento in avanti dei versamenti estivi.</p>
      <blockquote>“Una parte importante delle imposte che dovranno essere pagate questo mese dalle imprese sono in realtà una partita di giro, come l’ Iva o le ritenute dei <b>propri dipendenti;</b> tuttavia, non saranno comunque pochi gli imprenditori, soprattutto quelli di piccola dimensione, che per onorare queste scadenze si troveranno in difficoltà.<br/>Il rallentamento dell’economia emerso in questi ultimi mesi ha allungato i tempi di pagamento anche nei rapporti commerciali tra imprese private, provocando non pochi squilibri finanziari a tantissime piccole aziende che da sempre sono a corto di liquidità e sottocapitalizzate”.</blockquote>
      <p>Tornando a novembre 2019, l’imposta più onerosa che le imprese e i lavoratori autonomi verseranno questo mese sarà <b>l’<a href="https://www.wallstreetitalia.com/trend/iva/">Iva</a></b>, che comporterà un incasso per l’erario di 15 miliardi di euro. Segue l’acconto Ires in capo alle società di capitali (Spa, Srl, Società cooperative, etc.): queste ultime anticiperanno al fisco 13,3 miliardi di euro.<br/>I collaboratori e i lavoratori dipendenti, attraverso i rispettivi datori di lavoro, “daranno” al fisco le ritenute per un importo pari a 11,9 miliardi di euro.</p>
      <p>L’<b>acconto </b><a href="https://www.wallstreetitalia.com/trend/irpef/"><b>Irpef,</b> i</a>nvece, costerà alle aziende e ai percettori di redditi diversi (fitti, plusvalenze, lavoro occasionale, etc.) 6,2 miliardi di euro, mentre l’Irap implicherà un prelievo di 6,1 miliardi. L’addizionale regionale Irpef garantirà ai Governatori 1 miliardo, mentre le ritenute dei lavoratori autonomi peseranno sulle tasche di questi ultimi per 950 milioni di euro.<br/>Le <b>addizionali comunali Irpef,</b> infine, permetteranno ai Sindaci di incassare 413 milioni di euro e dalle ritenute dei bonifici delle detrazioni Irpef l’erario incamererà 190 milioni di euro.</p>
    </article>
  </body>
</html>