<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637972/%D9%85%D8%B1%DA%AF-%D8%A7%D9%88%D8%B1%DA%98%D8%A7%D9%86%D8%B3%DB%8C-%D8%AF%D8%B1-%D8%A8%D8%B3%D8%AA%D8%B1-%D8%AE%D8%B4%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T08:25:00+00:00"/>
    <meta property="og:title" content="مرگ اورژانسی در بستر خشم"/>
    <meta property="og:description" content="معاون عملیات اورژانس تهران، جزئیات حمله یک شخص با قمه به خودروی آمبولانس را تشریح کرد و گفت: تکنسین های اورژانس در این حادثه در حال مأموریت و احیای..."/>
  </head>
  <body>
    <article>
      <h1>
        <a href="https://www.bultannews.com/fa/news/637972/%D9%85%D8%B1%DA%AF-%D8%A7%D9%88%D8%B1%DA%98%D8%A7%D9%86%D8%B3%DB%8C-%D8%AF%D8%B1-%D8%A8%D8%B3%D8%AA%D8%B1-%D8%AE%D8%B4%D9%85">مرگ اورژانسی در بستر خشم</a>
      </h1>
      <h2>معاون عملیات اورژانس تهران، جزئیات حمله یک شخص با قمه به خودروی آمبولانس را تشریح کرد و گفت: تکنسین های اورژانس در این حادثه در حال مأموریت و احیای...</h2>
      <address><time datetime="2019-11-04T08:25:00+00:00">04 Nov 2019, 08:25</time> by <a rel="author">بولتن نیوز | bultannews.com</a></address>
      <p>به گزارش <b>بولتن نیوز  </b>به نقل از خراسان، دکتر سید رضا معتمدی در گفت‌وگو با باشگاه خبرنگاران از حمله یک شهروند به خودروی <b>آمبولانس</b> هنگام عملیات خبر داد و درباره جزئیات این خبر اظهار کرد: ساعت 22:34 روز 30 مهر گزارشی مبنی بر ایست قلبی ــ تنفسی مرد مسنی در منزل مسکونی خیابان گلبرگ شرقی به سامانه 115 اورژانس اعلام شدکه به‌سرعت اورژانس به محل حادثه اعزام و تکنسین های اورژانس در ساعت 22:44 به منزل بیمار رسیدند. وی ادامه داد: همراهان بیمار هنگام رسیدن تکنسین های اورژانس، اضطراب زیادی داشتند که با توجه به حساسیت موضوع، آمبولانس مقابل پارکینگ منزل همسایه روبه‌رویی، پارک شد البته نحوه پارک به‌گونه‌ای بود که امکان تردد خودرو از پشت خودروی آمبولانس وجود داشت. وی تصریح کرد: تکنسین های اورژانس به‌سرعت بر بالین بیمار حاضر شدند و برای احیا اقدام کردند، در این زمان، همکاران 115 در تماس با تکنسین اعلام کردند که خودروی آمبولانس در نقطه مناسبی پارک نشده و فردی در تماس با 115 خواسته که خودروی آمبولانس جابه‌جا شود. معتمدی افزود: تکنسین های اورژانس با توجه به انجام عملیات احیا، سوئیچ خودروی آمبولانس را به یکی از همراهان بیمار دادند و از وی خواستند با مراجعه به مقابل منزل‌، موضوع را به همسایه توضیح دهد که در این هنگام، همسایه ضمن فحاشی، با یک قمه به همراه بیمار و خودروی آمبولانس حمله‌ور شد و چهار لاستیک خودروی آمبولانس را پنچر کرد. تکنسین های اورژانس از ماجرای درگیری و پنچر شدن لاستیک های آمبولانس بی‌خبر بودند و در نهایت پس از انجام اقدامات اولیه، با برانکارد برای انتقال بیمار اقدام کردند. وی متذکر شد: تکنسین های اورژانس پس از انتقال بیمار به آمبولانس، با وضعیت ذکرشده مواجه شدند که برای انتقال بیمار درخواست حضور آمبولانس دیگری را کردند که آمبولانس دوم در ساعت 23:33 در محل حاضر شد اما متأسفانه با تمام تلاش تکنسین های اورژانس بیمار فوت کرد. معتمدی با اشاره به حضور پلیس 110 در محل و بازداشت فردی که با قمه به خودروی آمبولانس خسارت زد، خاطرنشان کرد: علاوه بر شکایت همراهان بیمار از آن فرد، اورژانس تهران نیز با توجه به خسارات واردشده به خودروی آمبولانس، از آن شخص شکایت کرد. معاون عملیات اورژانس تهران با بیان این که "به‌نظر بنده، طولانی شدن روند انتقال به‌دلیل اتفاقات به‌وجودآمده، در مرگ بیمار مؤثر بوده است"، افزود: در زمان ایست قلبی و تنفسی بیماران، ثانیه‌ها اهمیت دارد.وی یادآور شد: متهم این پرونده فردای روز حادثه با <b>قرار وثیقه</b> آزاد شد!</p>
    </article>
  </body>
</html>