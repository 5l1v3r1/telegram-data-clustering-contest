<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/sport/i/70oj83/pochettino-hyller-everton-kapteinens-gest-etter-skrekkskaden"/>
    <meta property="og:site_name" content="Aftenbladet"/>
    <meta property="article:published_time" content="2019-11-04T08:22:45+00:00"/>
    <meta property="og:title" content="Pochettino hyller Everton-kapteinens gest etter skrekkskaden"/>
    <meta property="og:description" content="Séamus Coleman kom inn i Tottenham-garderoben for å trøste Son Heung-min."/>
  </head>
  <body>
    <article>
      <h1>Pochettino hyller Everton-kapteinens gest etter skrekkskaden</h1>
      <h2>Séamus Coleman kom inn i Tottenham-garderoben for å trøste Son Heung-min.</h2>
      <address><time datetime="2019-11-04T08:22:45+00:00">04 Nov 2019, 08:22</time> by <a rel="author">Bernhard Veland</a></address>
      <p>78 minutter ut i Premier League-oppgjøret på Goodison Park, på stillingen 0–1, forsøkte Tottenhams Son Heung-min å stoppe Evertons André Gomes ute ved sidelinjen.</p>
      <p>Sørkoreaneren skled inn bakfra og sendte Gomes bortover gressmatten, der han kolliderte med Tottenhams Serge Aurier.</p>
      <p>I kollisjonen ble Gomes’ høyre fot fanget mellom ballen og Auriers bein, og ankelen ble vridd i en helt unaturlig stilling.</p>
      <p>Gomes ble liggende med store smerter, mens både med- og motspillere i umiddelbar nærhet snudde seg bort i avsky da de så Everton-spillerens høyre ben.</p>
      <aside>
        <a href="https://www.aftenbladet.no/article/sa-6je5zr.html">Sterke scener i Premier League – Tottenham-stjerne gikk gråtende av banen</a>
      </aside>
      <h3>Lenge ute</h3>
      <p><a href="https://www.evertonfc.com/news/1482488/gomes-injury-update">Nå melder Everton at det dreier seg om et brudd og en vridning i høyre ankel for Gomes. </a>Spilleren skal opereres i løpet av dagen. Han må belage seg på en lang periode uten fotball.</p>
      <p>Son brøt sammen i gråt og måtte hjelpes ut på sidelinjen. Han fikk rødt kort etter taklingen.</p>
      <p>Sons lagkamerat Dele Alli forteller at Son satt utrøstelig i garderoben etter kampen.</p>
      <p>– Han er knust og i tårer, men det er ikke hans skyld. Han er en av de snilleste menneskene jeg vet om, og han ville aldri ønsket det der, sier Alli i et intervju vist på TV 2.</p>
      <p>Beslutningen om å gi Son rødt kort i situasjonen var omdiskutert, og ingen har til nå uttalt at utfallet av taklingen er noe annet enn et uhell.</p>
      <h3>Kaptein-trøst</h3>
      <p>Etter kampen kom Everton-kaptein Séamus Coleman inn i Tottenhams garderobe for å trøste Son Heung-min. Irland-spilleren opplevde selv en stygg bruddskade i en landskamp mot Wales i 2017.</p>
      <p>– Everton-spillerne var fantastiske, og jeg vil gjerne takke, sier Tottenham-manager Mauricio Pochettino, ifølge <a href="https://www.independent.ie/sport/soccer/premier-league/mauricio-pochettino-thanks-everton-captain-seamus-coleman-for-his-dressing-room-gesture-to-son-heungmin-38657772.html">Independent</a>.</p>
      <p>– Kapteinen, Coleman, kom innom garderoben for å trøste Sonny (Son). Nå som ting har roet seg, ønsker jeg å si «takk» til spillerne og selvsagt Coleman, som snakket på vegne av Everton-spillerne.</p>
      <p>Pochettino er klar i sin oppfatning om at skaden var uheldig.</p>
      <p>– Vi synes veldig synd på Andre, men slik er fotballen. Dette er en av konsekvensene. Sonny prøvde bare å rekke ballen, sier argentineren.</p>
      <p>Everton-spillerne var veldig preget av det som skjedde.</p>
      <p>Cenk Tosun er blant dem som har uttrykt sin støtte til lagkameraten.</p>
      <p>– Jeg skulle ønske at jeg ikke hadde scoret, jeg skulle ønske at vi tapte 0–5 og at dette ikke skjedde. Jeg vet at du kommer tilbake sterkere, skriver han i et innlegg på Instagram.</p>
    </article>
  </body>
</html>