<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Prelestna-oferta-v-Dubai-za-Nova-godina-ravnostoina-na-nyakolko-dni-v-Bansko-910944"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-04T08:28:00+00:00"/>
    <meta property="og:title" content="Прелестна оферта в Дубай за Нова година равностойна на няколко дни в Банско"/>
    <meta property="og:description" content="Коледа и Нова година чукат на вратата, а нощувки в български курорти за празничните дни буквално удр..."/>
  </head>
  <body>
    <article>
      <h1>Прелестна оферта в Дубай за Нова година равностойна на няколко дни в Банско</h1>
      <address>
        <time datetime="2019-11-04T08:28:00+00:00">04 Nov 2019, 08:28</time>
      </address>
      <p>Коледа и Нова година чукат на вратата, а нощувки в български курорти за празничните дни буквално удрят по джоба. Това установи проверка на "<a href="https://www.bgdnes.bg/Article/7744055">България Днес</a>" сред офертите на туроператори за празниците у нас и в чужбина. Оказва се, че ваканция по Нова година в български хотели и СПА центрове излиза повече от обиколка в чужбина.</p>
      <p>Масово тази година се изисква и доплащане за новогодишен куверт, който не е включен в цената на туристическия пакет. Така оферта за 6 нощувки в Дубай със самолетен полет, настаняване в 4-звезден хотел, застраховка за 10 000 евро и гид на български език се оказва равностойна на няколко дни в Банско. Срещу 940 евро в тузарското емирство освен тези екстри гостите получават закуска, обяд и вечеря, както и посещение на най-голямото виенско колело на света. У нас три нощувки в СПА хотел в планинския курорт са 930 лв. на човек за минимум тридневен престой, като настаняването е също в 4-звезден хотел, но само с вечеря и закуска.</p>
      <p>Гостите, които желаят да се насладят на новогодишната програма на хотела, обаче ще трябва да се бръкнат с по 200 лв. допълнително за празничен куверт, а ако са с дете, за него се доплащат 80 лв. Изрично е посочено, че за кувертите не се полага отстъпка. Срещу 1500 лв. пък ще излезе цялата празнична седмица в Лисабон, като отново полетът е със самолет и с гид на български. За сравнение, друг хотел в един от най-луксозните ни курорти излиза около 1200 лв. за три нощувки на човек в двойна стая и СПА пакет. За сравнение, четири нощувки по празниците в Палермо, Сицилия, със самолет и гид струват 820 лв., докато в Рим цената е по-висока - 1067 лв.</p>
      <p>Далеч по-скъпа е офертата за онези, които мечтаят да видят на живо Дядо Коледа. Срещу 2834 лв. цели 6 дни гостите ще се наслаждават на празниците в Лапландия, като в цената са включени самолетният билет, екскурзия до селцето на добрия старец, гид, пет нощувки със закуска, новогодишна вечеря в "Санта парк" и дори возене с кучешки впряг и посещение във фермата за хъскита. У нас най-евтино се оказва да се посрещнат зимните празници край морето. Скъпи курорти като "Златни пясъци" предлагат оферти с новогодишна вечеря, диджей и дори брънч (обилна късна закуска, преминаваща в обяд - бел. ред.) за малко над 180 лв. на човек. За една нощувка.</p>
    </article>
  </body>
</html>