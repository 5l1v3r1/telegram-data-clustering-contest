<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/odmevi/clanek/govorita-jezik-z-visokimi-cilji-245431"/>
    <meta property="og:site_name" content="Slovenske novice"/>
    <meta property="article:published_time" content="2019-11-04T08:13:00+00:00"/>
    <meta property="og:title" content="Govorita jezik z visokimi cilji"/>
    <meta property="og:description" content="MARIBOR – Smukaška šampionka Ilka Štuhec bo v novo sezono startala 6. decembra v Lake Louise, kjer je v zimi 2016/17 dosegla premierni zmagi v karieri. Vanjo se odpravlja po poškodbi kolena in ..."/>
  </head>
  <body>
    <article>
      <h1>Govorita jezik z visokimi cilji</h1>
      <h2>Trener Štuhčeve Stefan Abplanalp je finiš priprav ekipi organiziral v ZDA. Mariborčanka se letos povezuje z nemško in švedsko reprezentanco.</h2>
      <address><time datetime="2019-11-04T08:13:00+00:00">04 Nov 2019, 08:13</time> by <a rel="author">Mojca Finc</a></address>
      <p>MARIBOR – Smukaška šampionka<b> Ilka Štuhec</b> bo v novo sezono startala 6. decembra v Lake Louise, kjer je v zimi 2016/17 dosegla premierni zmagi v karieri. Vanjo se odpravlja po poškodbi kolena in z novo ekipo, v kateri je izkušeni trener <b>Stefan Abplanalp</b>. Švicar, ki je nekoč žel uspehe z<b> Lindsey Vonn</b>,<b> Julio Mancuso</b>, <b>Dominique Gisin</b> in drugimi, resda ne razume slovensko, a z Mariborčanko govorita isti jezik – tistega s poudarkom na visokih ambicijah.<br/><br/>V minulih dneh je z ženo obiskal Slovenijo, saj si želi čim bolj spoznati kulturo in miselnost okolja, iz katerega izhaja njegova tekmovalka, s katero se zdaj podaja v Copper Mountain, na zadnji trening, preden se začne zares.<br/><br/><b>Bili ste trener v velikih in majhnih ekipah. Je Ilkina najmanjša, v kateri ste kdaj delali?</b><br/>»Ilkina ekipa je majhna, ni pa najmanjša. Vendar pa veličina ekipe ni vedno odvisna od števila ljudi, temveč od znanja, ki ga premore, in od tega, kako diha kot celota. S tega vidika je Ilkina ekipa velika.«<br/><br/><b>Največ uspeha v karieri ste želi s Švicarkami in Američankami. Kakšna je bila dinamika v teh velikih reprezentancah?</b><br/>»Zame je pomembno, da znaš kot vodja ustvariti delovno klimo, v kateri je izvedba tekmovalk na najvišji možni ravni, kar vpliva na rezultatski napredek. To razpoloženje je pomembno tako v majhnih kot velikih ekipah – biti mora pravo, miselnost zmagovalna, hkrati pa je pomembno medsebojno spoštovanje med vsemi členi. Včasih je treba pritisniti, drugič zavirati. Delo z Ilko je preprosto, saj je pametna, dojemljiva sogovornica. Kadar ji postrežem s korekcijo ali novostjo, to zelo hitro vnese v svoje predstave, kar je super.«<br/><br/><b>Se Ilkina ekipa še povezuje s Kanadčankami in Ester Ledecko, kot se je v prejšnji zimi? </b><br/>»Ledeckova verjetno ne bo nastopila na vsaki tekmi hitrih disciplin, Kanadčanke prav tako, zato sem se odločil za sodelovanje z Nemčijo in Švedsko. Obe reprezentanci imata dobre trenerje, udeležili se bosta vseh tekem pa tudi ekipi nista veliki, kar je dobro. Plus je sodelovanje z <b>Viktorio Rebensburg</b>, ki nastopa na Stöcklijevih smučeh in si bosta z Ilko lahko izmenjali izkušnje glede opreme.«<br/><br/><b>Odmislimo Ilko. Glede na videno na treningih: kdo bo v novi sezoni nevaren? </b><br/>»<b>Sofia Goggia</b> bo hitra, <b>Mikaela Shiffrin</b> tudi, nanjo moramo računati v vseh disciplinah, Rebensburgova je lahko hitra v superveleslalomu, med Švicarkami izstopa <b>Corinne Suter</b>. Potem je tu še avstrijski paket.«<br/><br/><b>Ste imeli možnost treninga s Shiffrinovo?</b><br/>»Ne še. Nekaj vadbe naj bi imeli v Copper Mountainu.«<br/><br/><b>Kako zahtevno je bilo dobiti ta teren za priprave pred začetkom sezone?</b><br/>»Poznam človeka, ki je tam odgovoren za organizacijo treningov. Stari, dobri prijatelj. Tudi to, da sem bil uspešen z Američankami, mi tam odpira vrata, vedno sem dobrodošel. Skratka, ni bilo težko dobiti tega terena. Ilka je v preteklosti vselej vadila v Nakiski, sprememba ji bo dobro dela. Proga je izziv in v tem obdobju priprav za uvodno tekmo v Lake Louise to potrebujemo. Zato bo ta vadbeni blok daljši, tritedenski, dovolj bo časa, da spet pridobi tekmovalni občutek. Pa tudi proge bodo daljše od tistih v dosedanjem delu priprav, minuta in 40 sekund. Dobili bomo vse, kar trenutno potrebujemo.«<br/><br/><b>Se bo Ilka lotila tudi kombinacije? Kar štiri tekme so v tekmovalnem koledarju.</b><br/>»Tista v Val d'Iseru bo za nas prezgodaj, a bomo videli. Veliko smo delali veleslalom, zelo je napredovala. To je disciplina, o kateri srednjeročno razmišljamo, da bi v njej tekmovala.«<br/><br/><b>Letos so odšli v športni pokoj številni asi, od Hirscherja, Svindala, Vonnove do Neureutherja, Guaya ... Kakšna je prihodnost panoge, prinaša nove junake, denimo Alice Robinson?</b><br/>»Vsakič ko se konča eno obdobje, omogoči drugemu rodu, da se izkaže. Štuhčeva, Goggieva, Shiffrinova, <b>Paris</b>, <b>Odermatt</b> ... Vsi ti tekmovalci so že junaki, zdaj so lahko še večji, saj je prostora več. Komaj čakam, da se sezona začne tudi za nas.« </p>
    </article>
  </body>
</html>