<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mengem.ara.cat/el_celler/Mas-Serral-Guia-Vins-Catalunya_0_2337966354.html"/>
    <meta property="og:site_name" content="Ara.cat"/>
    <meta property="article:published_time" content="2019-11-04T17:30:59+00:00"/>
    <meta property="og:title" content="Mas del Serral 2007 es proclama el millor vi de la Guia de Vins de Catalunya 2020"/>
    <meta property="og:description" content="El mateix vi del celler Pepe Raventós també ha guanyat el premi a millor vi escumós"/>
  </head>
  <body>
    <article>
      <h1>Mas del Serral 2007 es proclama el millor vi de la Guia de Vins de Catalunya 2020</h1>
      <h2>El mateix vi del celler Pepe Raventós també ha guanyat el premi a millor vi escumós</h2>
      <address><time datetime="2019-11-04T17:30:59+00:00">04 Nov 2019, 17:30</time> by <a rel="author">ARA</a></address>
      <p>La 12a edició de la Guia de Vins de Catalunya ha proclamat avui el vi Mas del Serral 2007, del celler Pepe Raventós, millor vi de l’edició 2020 amb una puntuació de 9,82. El mateix vi d'aquest celler, situat a la conca del riu Anoia, també ha estat escollit com a millor vi escumós.</p>
      <p>Els premis s'han entregat durant la festa de presentació de la nova edició de la Guia, que s'ha celebrat aquest dilluns a l’Hotel World Trade Center de Barcelona en un acte conduït per l'humorista Fel Faixedas, juntament amb els creadors i autors de la Guia de Vins de Catalunya, Sílvia Naranjo i Jordi Alcover, i per les noves incorporacions a la Guia 2020, Carles Xuriguera i Romina Ribera.</p>
      <p>Aquests premis han tingut al voltant de 1.000 persones inscrites, i 114 cellers de totes les denominacions d’origen catalanes han ofert tastos de les seves referències que han sigut puntuades per sobre dels 9,50 punts d'entre 1.474 vins tastats a cegues.</p>
      <figure>
        <img src="https://mengem.ara.cat/2019/11/04/estils/guanyadors-Guia-Vins_2337976408_67128415_532x400.jpg"/>
        <figcaption>Els guanyadors de la Guia de Vins 2020. ​</figcaption>
      </figure>
      <h3>Principals vins premiats:</h3>
      <p><b>Premi la Guia 2020 al millor vi negre:</b> La Peluda 2017, Celler Comunica, DO Montsant; Fils de Vi 2017, Ediciones i-Limitadas, DOQ Priorat; Els Escurçons 2017, Mas Martinet Viticultors, DOQ Priorat; i Vi d’Altura Les Tosses 2016, Terroir al Límit, DOQ Priorat.</p>
      <p><b>Premi la Guia 2020 al millor vi blanc:</b> Mas Llunes Singulars Blanc de Vinyes Velles 2017, Mas Llunes, DO Empordà; i Siuralta Gris 2017, Vins Nus, DO Montsant.</p>
      <p><b>Premi la Guia 2020 al millor vi </b><b>r</b><b>osat:</b> Finca Olivardots Rosa d’Àmfora 2018, Vinyes d’Olivardots, DO Empordà.</p>
      <p><b>Premi la Guia 2020 al millor vi dolç:</b> Ónra Vi Dolç Solera, Celler Lagravera, vi sense DO.</p>
      <p><b>Premi la Guia 2020 al millor vi ranci:</b> Memòries del Priorat Ranci Mares 1870, Costers del Priorat, DOQ Priorat.</p>
      <h3>Premis honorífics:</h3>
      <p><b>Premi la Guia 2020 Territori:</b> Mas de la Rosa de Celler Vall Llach, Celler Vall Llach, DOQ Priorat.</p>
      <p><b>Premi la Guia 2020 Trajectòria:</b> Martí Fabra Carreras, Celler Martí Fabra, DO Empordà; i Josep Mata Casanovas, Recaredo, Corpinat.</p>
    </article>
  </body>
</html>