<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88673"/>
    <meta property="og:site_name" content="Denník politika"/>
    <meta property="article:published_time" content="2019-11-04T17:35:01+00:00"/>
    <meta property="og:title" content="FC Cardiff City musí zaplatiť splátku za prestup zosnulého Emiliana Salu, inak mu hrozí trest"/>
    <meta property="og:description" content="4.11.2019 (Webnoviny.sk) – Medzinárodná futbalová federácia (FIFA) varovala FC Cardiff City, že mu hrozí zákaz transferov na tri prestupové obdobia. Klub ešte v minulej sezóne účinkujúci v anglickej Premier League musí zaplatiť 6 miliónov eur francúzskemu FC Nantes ako prvú splátku za Emiliana Salu."/>
  </head>
  <body>
    <article>
      <h1>FC Cardiff City musí zaplatiť splátku za prestup zosnulého Emiliana Salu, inak mu hrozí trest</h1>
      <address><time datetime="2019-11-04T17:35:01+00:00">04 Nov 2019, 17:35</time> by <a rel="author">Webnoviny</a></address>
      <p>4.11.2019 (Webnoviny.sk) – Medzinárodná futbalová federácia (FIFA) varovala FC Cardiff City, že mu hrozí zákaz transferov na tri prestupové obdobia. Klub ešte v minulej sezóne účinkujúci v anglickej Premier League musí zaplatiť 6 miliónov eur francúzskemu FC Nantes ako prvú splátku za Emiliana Salu.</p>
      <p>O hrozbe, ktorej čelí Cardiff, v pondelok informovala FIFA v rozsudku sporu ohľadom transferu argentínskeho útočníka. Ten prišiel o život pri januárovej leteckej havárii, stalo sa tak ešte predtým, ako stihol nastúpiť za svoj nový tím.</p>
      <p>Waleský klub sa voči verdiktu FIFA môže odvolať na Športový arbitrážny súd (CAS). V prípade, že sa tak stane, Cardiffu až do definitívneho rozhodnutia CAS prestane plynúť 45-dňová lehota na zaplatenie splátky. Vynesenie rozhodnutia by mohlo trvať až rok.</p>
      <p>Argentínsky útočník Emiliano Sala bol na palube súkromného lietadla PA-46 Malibu, ktoré 21. januára 2019 odletelo z francúzskeho Nantes a smerovalo do waleského Cardiffu, kde niekoľko dní predtým podpísal kontrakt s tamojším účastníkom anglickej Premier League – tímom City.</p>
      <p>Pri ostrove Guernsey stroj zmizol z radarov a našli ho až o necelé tri týždne pod morskou hladinou v hĺbke 63 metrov. Podľa FIFA o pár hodín skôr dostala dokument od Waleskej futbalovej federácie na skompletizovanie hráčovej registrácie z Francúzska.</p>
      <p>Viac k témam: <a href="https://www.webnoviny.sk/tag/cardiff-city-fc/"><u>Cardiff City FC</u></a>, <a href="https://www.webnoviny.sk/tag/fc-nantes/"><u>FC Nantes</u></a>, <a href="https://www.webnoviny.sk/tag/fifa/"><u>FIFA</u></a>, <a href="https://www.webnoviny.sk/tag/premier-league/"><u>Premier League</u></a>, <a href="https://www.webnoviny.sk/tag/sportovy-arbitrazny-sud-cas/"><u>Športový arbitrážny súd (CAS)</u></a><br/>Zdroj: Webnoviny.sk – <a href="https://www.webnoviny.sk/fc-cardiff-city-musi-zaplatit-splatku-za-prestup-zosnuleho-emiliana-salu-inak-mu-hrozi-trest/"><u>FC Cardiff City musí zaplatiť splátku za prestup zosnulého Emiliana Salu, inak mu hrozí trest</u></a> © SITA Všetky práva vyhradené.</p>
    </article>
  </body>
</html>