<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/04/goncharuk_zaklykav_ministra_zakordonnyh_sprav_estonii_posylyty_protydiyu_1683437"/>
    <meta property="og:site_name" content="ZIK.UA"/>
    <meta property="article:published_time" content="2019-11-04T17:08:00+00:00"/>
    <meta property="og:title" content="Гончарук закликав міністра закордонних справ Естонії посилити протидію Північному потоку-2"/>
    <meta property="og:description" content="Прем’єр-міністр України Олексій Гончарук під час двосторонньої зустрічі, яка відбулася 4 листопада, закликав міністра закордонних справ Естонської Республіки Урмаса Рейнсалу посилити протидію Північному потоку-2, у тому числі через скоординовані дії членів-країн ЄС та НАТО."/>
  </head>
  <body>
    <article>
      <h1>Гончарук закликав міністра закордонних справ Естонії посилити протидію Північному потоку-2</h1>
      <address>
        <time datetime="2019-11-04T17:08:00+00:00">04 Nov 2019, 17:08</time>
      </address>
      <p>
        <b>Прем’єр-міністр України Олексій Гончарук під час двосторонньої зустрічі, яка відбулася 4 листопада, закликав міністра закордонних справ Естонської Республіки Урмаса Рейнсалу посилити протидію Північному потоку-2, у тому числі через скоординовані дії членів-країн ЄС та НАТО.</b>
      </p>
      <p>Про це повідомляє <a href="https://www.kmu.gov.ua/ua/news/premyer-ministr-ukrayini-zaklikav-ministra-zakordonnih-sprav-estoniyi-posiliti-protidiyu-pivnichnogo-potoku-2">Урядовий портал.</a></p>
      <p>«Важливо, аби держави-члени ЄС пояснювали своїм громадянам негативні наслідки Північного потоку-2 для енергетичної безпеки Європи», – заявив Олексій Гончарук.</p>
      <p>У відповідь міністр закордонних справ Естонії відзначив важливість порушеного питання та погодився щодо необхідності скоординувати дії для протидії будівництву потоку.</p>
      <p>Глава українського Уряду привітав делегацію Естонії з отриманням статусу непостійного члена Ради Безпеки ООН на період 2020-2021 років. Міністр закордонних справ подякував українській стороні за підтримку в отриманні цього статусу. Він наголосив на тому, що Естонія буде активно відстоювати українську позицію в питаннях незаконної анексії Російською Федерацією півострова Крим та тимчасової окупації окремих районів Донецької та Луганської областей задля відновлення українського суверенітету та територіальної цілісності.</p>
      <p>Пан Рейнсалу зазначив, що Естонія підтримує «єдність євроатлантичного простору від Вашингтона до Києва – простору, в межах якого країни би могли тісно співпрацювати в політичній та економічній площинах».</p>
      <p>Крім цього, сторони обговорили низку інших питань.</p>
      <p>Зокрема, Олексій Гончарук зазначив, що одним із пріоритетів українського Уряду є запуск роботи Оціночної місії ЄС в частині технічних регламентів, аби розпочати обговорення Угоди АСАА (Угоди про відповідність і прийнятність промислової продукції) – так званого промислового безвізу.</p>
      <p>Міністр Рейнсалу у відповідь вказав: «Україна провела низку значущих реформ. Ми дамо чіткий сигнал Європейському Союзу про те, що європейський ринок повинен бути відкритий для українських продуктів».</p>
      <p>Сторони також висловили бажання продовжити співпрацю в посиленні української системи кібербезпеки, впровадженні ІТ-технологій в розбудову інфраструктури, зміцненні державних інститутів.</p>
      <p>Крім цього, глава українського уряду висловив сподівання на дедалі активніше збільшення обсягу товарообігу, який за 8 місяців 2019 року сягнув $175 мільйонів.</p>
      <p>Насамкінець прем’єр-міністр Олексій Гончарук подякував естонській стороні за всебічну гуманітарну, фінансову та технічну допомогу, а також лікування та реабілітацію 170 українців-учасників АТО/ООС.</p>
      <p><a href="https://zik.ua/news/2019/11/04/estoniya_pidtrymuie_vstup_ukrainy_v_yevrosoyuz_ta_nato__glava_mzs_1683353">Нагадаємо</a>, міністр закордонних справ Естонії Урмас Рейнсалу заявив, що його країна підтримує вступ України в Європейський Союз і НАТО.</p>
      <related>
        <h4>читайте також</h4>
        <a href="https://zik.ua/news/2019/11/04/estoniya_pidtrymuie_vstup_ukrainy_v_yevrosoyuz_ta_nato__glava_mzs_1683353"/>
        <a href="https://zik.ua/news/2019/11/04/kabmin_zavtra_predstavyt_derzhbyudzhet2020_1683025"/>
        <a href="https://zik.ua/news/2019/11/03/yuriy_zagorodniy_uryad_maie_indulgentsiyu_na_rik_ale_iz_sytuatsiieyu_ne_1682739"/>
        <a href="https://zik.ua/news/2019/05/14/glava_mzs_estonii_proponuie_rozshyryty_sanktsii_proty_rf_za_vydachu_pasportiv_na_1571025"/>
      </related>
    </article>
  </body>
</html>