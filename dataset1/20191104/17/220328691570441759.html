<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/profsyuzite-blokirat-reshenieto-na-folksvagen-za-turtsiya-405859.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-04T17:08:53+00:00"/>
    <meta property="og:title" content="Профсъюзите блокират решението на „Фолксваген“ за Турция"/>
    <meta property="og:description" content="Профсъюзните лидери имат силата да оказват много тежко въздействие върху стратегическите решения на концерна"/>
  </head>
  <body>
    <article>
      <h1>Профсъюзите блокират решението на „Фолксваген“ за Турция</h1>
      <address><time datetime="2019-11-04T17:08:53+00:00">04 Nov 2019, 17:08</time> by <a rel="author">Стандарт</a></address>
      <p>Мощните профсъюзи ще блокират решението на „Фолксваген“ (Volkswagen) да инвестира 1,3 млрд. евро в нов завод в Турция, докато насилието, активирано от инвазията на Турция в Сирия, не спре. „Искам да кажа много ясно: представители на работещите отказват да дадат разрешение, докато Турция се опитва да постига своите политически цели с война и сила“, заяви Бернд Остерлох, шеф на световния заводски съвет на VW и член на надзорния съвет, цитиран от Bloomberg. Най-големият автомобилен производител в света постави „на трупчета“ проекта си за строеж на завод в Турция, след като ситуацията в Сирия ескалира с нахлуването на турски военни части, предхождано от изтеглянето на американските военни от страната. Това даде възможност на турските сили да нахлуят в Североизточна Сирия, изтласквайки кюрдските бойци, контролиращи граничната зона. Както добре е известно, този завод ще даде допълнителен капацитет на концерна от над 300 000 автомобила годишно, за които се бори и нашата страна.</p>
      <p>Акциите на Dogus Otomotiv, дистрибутор на автомобилите с марката VW в Турция, паднаха с 0,7% след този репортаж на Bloomberg. Във VW са загрижени за политическата ситуация и следят развитието й отблизо, заявява главният финансов директор на концерна Франк Витер. Той заяви, че пред VW няма натиск за моментално строителство на нов завод, тъй като производствен капацитет може да се добави в съществуващия завод в Словакия и на други места.</p>
      <p>Профсъюзните лидери имат силата да оказват много тежко въздействие върху стратегическите решения на концерна. На тях се падат половината от местата в надзорния съвет и имат право на вето, уточнява vesti.bg. Планира се годишна среща на надзорния съвет на 15, на която да се обсъжда 5-годишният план за харчовете на Volkswagen, в които се включва разпределението на капитала за заводите по целия свят.</p>
    </article>
  </body>
</html>