<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/nyheter/okonomi/i/8mVxy1/rederiet-ugland-vurderer-aa-endre-ruter-etter-skipskapring-i-benin"/>
    <meta property="og:site_name" content="Bergens Tidende"/>
    <meta property="article:published_time" content="2019-11-04T17:14:07+00:00"/>
    <meta property="og:title" content="Rederiet Ugland vurderer å endre ruter etter skipskapring i Benin"/>
    <meta property="og:description" content="Etter kapringen av det norskeide skipet Bonita utenfor Benin i helgen vurderer rederiet Ugland om deres skip skal fortsette å seile i området."/>
  </head>
  <body>
    <article>
      <h1>Rederiet Ugland vurderer å endre ruter etter skipskapring i Benin</h1>
      <h2>Etter kapringen av det norskeide skipet Bonita utenfor Benin i helgen vurderer rederiet Ugland om deres skip skal fortsette å seile i området.</h2>
      <address><time datetime="2019-11-04T17:14:07+00:00">04 Nov 2019, 17:14</time> by <a rel="author">NTB</a></address>
      <p>– Ugland har kontinuerlige vurderinger av sikkerhetssituasjonen i områder der våre fartøy opererer. I lys av den pågående hendelsen vurderer vi om skipene våre skal seile i dette området, skriver rederiet i en <a href="http://www.jjuc.no/emergency">oppdatering </a>mandag ettermiddag.</p>
      <p>Det var lørdag morgen at pirater gikk om bord i det 189 meter lange lasteskipet utenfor det vestafrikanske landet Benin og bortførte ni personer, blant dem kapteinen på skipet.</p>
      <p>Rederiet beskriver situasjonen som alvorlig, og opplyser at de jobber på spreng for å få de ni besetningsmedlemmene i sikkerhet. I en <a href="http://www.jjuc.no/emergency">oppdatering </a>som ble lagt ut tidligere mandag, fortalte Ugland at de jobber med samle familiene til de bortførte filippinske sjøfolkene.</p>
      <p>– Vi jobber med situasjonen og gjør vårt ytterste for å få mannskapet i sikkerhet, heter det.</p>
      <h3>Kan dra hjem</h3>
      <p>Myndighetene i Benin ble varslet om hendelsen av gjenværende mannskap kort tid etter hendelsen lørdag, og skipet fortsatte inn til havnebyen Cotonou i Benin.</p>
      <p>– Vi har vært i og har kontinuerlig kontakt med det gjenværende mannskapet om bord. Tilstanden deres anses som god, tatt i betraktning hva de har vært igjennom. Helsehjelp og oppfølging tilbys etter behov, opplyser rederiet, som har base i Grimstad.</p>
      <p>Hele mannskapet på lasteskipet Bonita er fra Filippinene.</p>
      <p>Ifølge havnemyndighetene i Benin ble skipet angrepet nærmere 15 kilometer utenfor innseilingen til havneområdet. Skipet var da ankret opp i påvente av å bli tildelt havneplass for å losse inngående frakt.</p>
      <p>Skipet er forsikret av Den Norske Krigsforsikring for Skib (DNK), som er eid av den norske rederinæringen i fellesskap.</p>
      <p>– Jeg kan bekrefte at MV Bonita er forsikret hos oss. Vi samarbeider nå med rederiet om å finne en løsning i saken, sier administrerende direktør Svein Ringbakken i DNK til <a href="https://www.nrk.no/sorlandet/kapring-i-benin-1.14768295?utm_source=share_mailer&amp;utm_medium=email&amp;utm_campaign=share_post">NRK</a>.</p>
      <h3>Farlig område</h3>
      <p>Guineabukten, som strekker seg fra Kamerun til Liberia, har blitt et av verdens farligste havområder. Angrep på skip og bortføring av sjøfolk for å kreve løsepenger har blitt mer og mer vanlig, særlig langs kysten av Nigeria. Piratene tvinger noen ganger skip til å legge om kursen i flere dager, lenge nok til å forsyne seg av lasten og kreve løsepenger for å sette besetningen fri.</p>
      <p>Kapringene skaper store problemer for internasjonal skipsfart i området.</p>
      <p>Globalt har riktignok antallet pirathendelser og væpnede ran til sjøs gått ned i løpet av årets ni første måneder sammenlignet med samme periode i fjor. Men fortsatt omtales Guineabukten som farlig av International Maritime Buerau (IMB).</p>
      <p>– Regionen står for 86 prosent av sjøfolk som blir tatt som gisler, og 82 prosent av verdens totale bortføringer, ifølge IMBs rapport for tredje kvartal.</p>
      <h3>– Økonomisk motiv</h3>
      <p>Seniorforsker Morten Bøås ved Norsk Utenrikspolitisk Institutt (NUPI) mener kaprerne trolig har økonomiske motiver.</p>
      <p>– Med den begrensede informasjonen jeg har, så er det mye som tyder på at dette er økonomisk motivert, skriver han i en epost til <a href="https://www.nrk.no/norge/forsker-om-kapringen_-_-mye-tyder-pa-at-motivet-er-okonomisk-1.14767899">NRK</a>.</p>
      <p>Han beskriver følgende scenario for hva som kan ha skjedd:</p>
      <p>– Kaprere entrer båten, finner ikke så mye verdisaker som de har tenkt og ender opp med å ta gisler for å komme i dialog om løsepenger med rederiet. Jihadister hadde neppe gått etter filippinske gisler. For dem har de liten symbolsk verdi.</p>
      <p>Bøås, som for tiden befinner seg i Benins naboland Niger, utelukker ikke at gislene kan bli, eller allerede er, fraktet til et av Benins naboland.</p>
      <p>– De kan hende at gislene er tatt ut av Benin og over til Nigeria. Da kan denne situasjonen bli mer langvarig, sier han til NRK.</p>
      <related>
        <h4>Les også</h4>
        <a href="https://sysla.no/a/wPkV35"/>
        <a href="https://sysla.no/a/pLx9zW"/>
        <a href="https://sysla.no/a/0nqr9J"/>
      </related>
      <ol>
        <li>
          <a href="https://www.bt.no/tag/Rederier">Rederier</a>
        </li>
        <li>
          <a href="https://www.bt.no/tag/Benin">Benin</a>
        </li>
        <li>
          <a href="https://www.bt.no/tag/Ugland">Ugland</a>
        </li>
        <li>
          <a href="https://www.bt.no/tag/Pirat">Pirat</a>
        </li>
        <li>
          <a href="https://www.bt.no/tag/Filippinene">Filippinene</a>
        </li>
      </ol>
    </article>
  </body>
</html>