<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/ekonomika/20191104-shvejtsarska-agtg-sa-maye-namir-vidsudyty-v-ukrayiny-bilshe-1-mln/"/>
    <meta property="og:site_name" content="ФАКТИ"/>
    <meta property="article:published_time" content="2019-11-04T17:33:47+00:00"/>
    <meta property="og:title" content="Швейцарська AGTG SA має намір відсудити в України більше $1 млн"/>
    <meta property="og:description" content="Швейцарська трейдингова компанія AGTG SA, дизельне паливо якої було заблоковано українськими правоохоронцями на кілька місяців, має намір відстоювати свої інтереси в суді та стягнути збитки з державних органів України, за блокування палива, яке мало бути вчасно поставлене до Румунії."/>
  </head>
  <body>
    <article>
      <h1>Швейцарська AGTG SA має намір відсудити в України більше $1 млн</h1>
      <address>
        <time datetime="2019-11-04T17:33:47+00:00">04 Nov 2019, 17:33</time>
      </address>
      <p>Швейцарська трейдингова компанія AGTG SA, дизельне паливо якої було заблоковано українськими правоохоронцями на кілька місяців, має намір відстоювати свої інтереси в суді та стягнути збитки з державних органів України, за блокування палива, яке мало бути вчасно поставлене до Румунії.</p>
      <p>За словами представника компанії, нафтовий танкер <b>Мрія</b> був арештований в нейтральних водах, після чого його відбуксирували до Херсонського нефтеперевалочного комплексу.</p>
      <p>На борту судна перебувало <b>2,5 тис. тонн палива</b>, яке мало бути поставлене до румунського порту міста Констанца, проте через незаконні дії українських правоохоронців воно було заблоковано в Херсоні, через що компанія AGTG SA зазнала збитків.</p>
      <p>За словами представника AGTG, за кожен день прострочення доставки компанія буде змушена сплатити одержувачу палива <b>$15 262</b>. Паливо компанія перевантажила лише 3 листопада. Прострочення склала 70 днів, фактично, компанія сплатить штрафних санкцій понад<b> $1 млн</b>.</p>
      <blockquote>– Якщо ми не отримаємо захист в українських судах щодо стягнення збитків, то будемо звертатися до Європейського суду, який однозначно встановить тут порушення права власності й присудить компенсацію з українського бюджету компанії AGTG, – упевнений представник компанії.</blockquote>
      <p>Судове засідання, на якому розглядатиметься законність арешту танкера Мрія відбудеться 5 листопада у Херсоні.</p>
      <p>Судно заарештовано за підозрою <b>відвідування окупованого Криму</b> в 2015 році, коли воно належало іншому власнику.</p>
      <p>Як відомо, слідчими Служби безпеки України вже встановлено перелік осіб, які на той час були членами команди – всі вони громадяни Російської Федерації. Тодішньому капітану вже оголошено підозру. Зараз команда повністю складається з українських моряків, капітан — так само громадянин України.</p>
      <p><b>Читайте:</b> <a href="https://fakty.com.ua/ua/ukraine/20190823-zvynuvachennya-sbu-na-adresu-tankera-mriya-zasnovani-na-print-screen-z-novynnogo-sajtu-chalyj/">Звинувачення СБУ на адресу танкера Мрія засновані на Print Screen з новинного сайту – Чалий</a></p>
      <p>Юрист компанії висловив думку, що справа навряд чи дійде до логічного завершення через <b>неспроможність обвинувачення</b>. На запит компанії, звідки у слідства інформація щодо заходів до портів Криму, слідчі повідомили, що інформацію їм надала <b>Адміністрація морських портів України</b> (АМПУ), а в АМПУ отримала дані від командування <b>Військово-морських сил</b> (ВМС) України.</p>
      <p>Після запиту до ВМС юристи компанії отримали відповідь, що у них вся інформація передавалася електронною поштою, але через обмеження обсягів електронної пошти вся інформація вже втрачена, тому вони не можуть підтвердити або спростувати інформацію АМПУ.</p>
      <p>Компанія AGTG SA займається<b> оптовою торгівлею</b>, транспортуванням і доставкою нафтопродуктів та вугілля до України та країн Європейського Союзу.</p>
      <p>Нагадаємо, ТОВ Тефін<a href="https://fakty.com.ua/ua/ukraine/20190822-tov-tefin-zvernulosya-do-zelenskogo-i-bakanova-shhodo-sytuatsiyi-z-zahoplenym-tankerom-mriya/"> звернулося до Зеленського і Баканова</a> щодо ситуації з захопленим танкером Мрія.</p>
    </article>
  </body>
</html>