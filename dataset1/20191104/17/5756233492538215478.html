<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619891/%D8%A8%D8%A7%D8%B2%D9%87%D9%85-%D8%B4%DA%AF%D9%81%D8%AA%DB%8C-%D8%AF%D8%B1-%D9%84%DB%8C%DA%AF-%D8%A2%D8%B2%D8%A7%D8%AF%DA%AF%D8%A7%D9%86-%D9%87%D9%81%D8%AA-%D8%AA%DB%8C%D9%85-%D9%86%D8%AE%D8%B3%D8%AA-%D8%AC%D8%AF%D9%88%D9%84-%D9%86%D8%A8%D8%B1%D8%AF%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-04T17:15:00+00:00"/>
    <meta property="og:title" content="بازهم شگفتی در لیگ آزادگان؛ هفت تیم نخست جدول نبردند"/>
    <meta property="og:description" content="هفته یازدهم رقابتهای لیگ آزادگان با انجام هشت دیدار پیگیری شد که در این مسابقات هفت تیم نخست جدول نتوانستند به برتری دست پیدا کنند."/>
  </head>
  <body>
    <article>
      <h1>بازهم شگفتی در لیگ آزادگان؛ هفت تیم نخست جدول نبردند</h1>
      <address>
        <time datetime="2019-11-04T17:15:00+00:00">04 Nov 2019, 17:15</time>
      </address>
      <p>
        <i>هفته یازدهم رقابتهای لیگ آزادگان با انجام هشت دیدار پیگیری شد که در این مسابقات هفت تیم نخست جدول نتوانستند به برتری دست پیدا کنند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>هفته یازدهم رقابت‌های لیگ آزادگان امروز با انجام هشت دیدار آغاز و پیگیری شد. ماحصل این مسابقات نتایج جالب و عجیبی بود که به دست آمد و باعث شد هفت تیم نخست جدول رده‌بندی مقابل رقبای خود به برتری نرسند.</p>
      <p>تیم صدرنشین فجرسپاسی شیراز در حساس‌ترین بازی امروز به مصاف میزبان مدعی خود خوشه‌طلایی رفت و در پایان ۲ تیم به تساوی بدون گل رضایت دادند. فجر با تفاضل گل بهتر نسبت به نود ارومیه با ۲۲ امتیاز صدرنشین ماند و خوشه‌طلایی با ۲۰ امتیاز، پایین‌تر از مس رفسنجان در جایگاه پنجم ایستاد.</p>
      <figure>
        <img src="https://aftabnews.ir/files/fa/news/1398/8/13/355337_983.jpg"/>
      </figure>
      <p>گل‌ریحان البرز و نود ارومیه در دیگر دیدار حساس امروز به مصاف هم رفتند که تلاش شاگردان محمد نصرتی و وحید بیاتلو گلی در برنداشت. نود با ۲۲ امتیاز تیم دوم جدول است و گل‌ریحان با ۲۱ امتیاز در رده سوم جدول قرار دارد.</p>
      <p>مس رفسنجان در یکی از عجیب‌ترین بازی‌ها مقابل میزبان خود رایکای بابل با ۲ گل شکست خورد. مهرداد حیدری و اکبر آفاقی در دقایق ۲۳ و ۶۹ برای تیم رایکا گلزنی کردند تا مس با ۲۰ امتیاز در رده چهارم قرار بگیرد و نماینده بابل نیز با هشت امتیاز در جایگاه شانزدهم بایستد و کمی از ۲ تیم انتهایی فاصله بگیرد.</p>
      <p>مس در کرمان به برد ارزشمندی دست پیدا کرد و با حساب ۲ بر یک بادران را شکست داد تا با ۱۴ امتیاز به رده یازدهم صعود کند. بادران نیز با این شکست تلخ با ۱۸ امتیاز در رده ششم باقی ماند. محمدحسین حیدری و حسین شنانی در دقایق ۴۵ و ۸۲ برای تیم مجتبی حسینی و کیوان امرایی در دقیقه ۸۸ از روی نقطه پنالتی برای بادران موفق به گلزنی شدند.</p>
      <p>قشقایی با درخشش محمدجواد عباسی، با نتیجه ۲ بر صفر از سد آلومینیوم اراک گذشت و خود را ۹ امتیازی کرد تا در رده پانزدهم قرار بگیرد. نماینده اراک نیز که فرصت خوبی برای نزدیک‌تر شدن به صدرنشینان داشت با این باخت با ۱۷ امتیاز موقتا در رده هفتم باقی ماند. در صورت پیروزی سپیدرود مقابل ملوان در بازی فردا، جایگاه آلومینیوم با تغییر روبرو خواهد شد.</p>
      <p>داماش در گیلان توانست با یک گل از سد استقلال خوزستان بگذرد. تک گل بازی توسط میلاد صفایی در دقیقه ۴۶ زده شد. شاگردان سیامک فراهانی با این پیروزی ۱۷ امتیازی شدند و موقتا در رده هشتم جای گرفتند. تیم سهراب بختیاری‌زاده هم با تجربه دومین شکست پیاپی با ۱۰ امتیاز در رده چهاردهم قرار گرفت.</p>
      <p>آرمان‌گهر سیرجان در پرگل‌ترین مسابقه با نتیجه ۳ بر ۲، شهرداری تبریز را شکست داد. امین اسدی ستاره میدان بود و ۲ گل برای تیم برنده میدان به ثمر رساند. نماینده دوم سیرجان ۱۱ امتیازی شد و در رده سیزدهم ایستاد. شهرداری هم همچنان با ۵ امتیاز تیم هفدهم جدول رده‌بندی است. ملوان در صورت پیروزی در بازی حساس مقابل سپیدرود جای این تیم را خواهد گرفت.</p>
      <p>سرخپوشان پاکدشت و نیروی‌زمینی تهران نیز به تساوی یک بر یک رضایت دادند. سرخپوشان با ۱۴ امتیاز در رده دهم و نیروی زمینی با ۱۲ امتیاز در جایگاه دوازدهم قرار گرفتند.</p>
    </article>
  </body>
</html>