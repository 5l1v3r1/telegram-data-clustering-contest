<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/04/novyna/pravo/nezakonne-zbahachennya-pokarannya-chynovnykiv-peredbachaye-yak-kryminalnu-vidpovidalnist-tak-cyvilnu-konfiskacziyu"/>
    <meta property="og:site_name" content="Слово і Діло"/>
    <meta property="article:published_time" content="2019-11-04T17:50:26+00:00"/>
    <meta property="og:title" content="Незаконне збагачення: покарання чиновників передбачає як кримінальну відповідальність, так і «цивільну конфіскацію»"/>
    <meta property="og:description" content="Юрист вважає, що нова редакція закону про незаконне збагачення не суперечить Конституції та дає можливість конфіскувати кримінальні активи в рамках цивільного процесу."/>
  </head>
  <body>
    <article>
      <h1>Незаконне збагачення: покарання чиновників передбачає як кримінальну відповідальність, так і «цивільну конфіскацію»</h1>
      <address>
        <time datetime="2019-11-04T17:50:26+00:00">04 Nov 2019, 17:50</time>
      </address>
      <p>
        <b>Президентський законопроект щодо конфіскації незаконних активів чиновників, який <a href="https://www.slovoidilo.ua/2019/10/31/infografika/polityka/rada-povernula-pokarannya-nezakonne-zbahachennya-yak-holosuvaly-nardepy">Верховна рада ухвалила в другому читанні,</a> не суперечить Конституції та теоретично має нарешті запрацювати. Про це у коментарі «Слово і Діло» сказав адвокат «Столичної колегії адвокатів» Геннадій Дубов.</b>
      </p>
      <p><i>«Виходячи з тих <a href="https://www.slovoidilo.ua/2019/02/27/novyna/polityka/opublikovaly-rishennya-pro-skasuvannya-statti-pro-nezakonne-zbahachennya">претензій КСУ,</a> до попередньої редакції закону, де спочатку було формулювання, яке порушувало презумпцію невинності, у новій редакції його змінили. Я не бачу протиріч Конституції в новій редакції»,</i> – уточнив юрист.</p>
      <p>Дубов зазначив, що в ухваленому законопроекті істотно збільшили поріг (суму) незаконного збагачення і водночас запровадили так звану «цивільну конфіскацію».</p>
      <related>
        <a href="https://www.slovoidilo.ua/2019/07/27/stattja/suspilstvo/cyvilna-konfiskacziya-ce-take-koho-torknetsya-ta-koly-pochne-diyaty"/>
      </related>
      <p><i>«Якщо активи чиновника не підтверджуються доходами, НАБУ матиме право в порядку цивільного провадження звернутися до суду і вимагати конфіскувати ці активи. А в суді вже не стоятиме питання презумпції невинуватості, оскільки в цивільному процесі ця проблема виключається, адже немає необхідності доведення органу злочинності. Тобто НАБУ може заявити, що вартість активів перевищує дохід, а чиновник вже має доводити, що це не так»,</i> – пояснив Дубов.</p>
      <p>В такому разі чиновник потрапляє в процедуру, коли у нього або конфісковують незаконні активи, або, якщо він починає надавати суду якісь докази, скажімо, договори дарування грошей, на які він нібито придбав активи, з'ясовується, що він недостовірно задекларував доходи. І тоді вже настає кримінальна відповідальність.</p>
      <p><i>«У теорії цей варіант закону повинен почати працювати після підписання президентом та набуття чинності»,</i> – зазначив юрист.</p>
      <p>Що стосується 67 кримінальних проваджень, <a href="https://www.slovoidilo.ua/2019/01/16/novyna/polityka/nabu-zakrylo-spravu-pro-nezakonne-zbahachennya-nardepa-herashhenka">закритих НАБУ після скасування КСУ</a> норми про незаконне збагачення, вони не можуть бути «реанімовані».</p>
      <p><i>«Всі епізоди, які стосувалися тієї редакції закону, обнуляються. Тобто про незаконне збагачення можна буде говорити тільки після набуття чинності ухваленого нового закону»,</i> – сказав Геннадій Дубов.</p>
      <p>Раніше ми писали, що <a href="https://www.slovoidilo.ua/2019/09/13/infografika/polityka/zakonoproekt-pro-nezakonne-zbahachennya-yaki-zminy-proponuyut-vnesty">які зміни пропонують внести до законопроекту про незаконне збагачення.</a></p>
      <p>Також <a href="https://www.slovoidilo.ua/2019/09/12/novyna/polityka/yuryst-poyasnyv-yaku-vidpovidalnist-nezakonne-zbahachennya-peredbachaye-zakonoproekt-zelenskoho">юрист детально розповів «Слово і Діло» про суть законопроекту про незаконне збагачення.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/09/12/pogljad/polityka/nezakonne-zbahachennya-koho-ta-yak-mozhut-pokaraty"/>
        <a href="https://www.slovoidilo.ua/2019/09/12/novyna/polityka/yuryst-poyasnyv-yaku-vidpovidalnist-nezakonne-zbahachennya-peredbachaye-zakonoproekt-zelenskoho"/>
        <a href="https://www.slovoidilo.ua/2019/10/31/infografika/polityka/rada-povernula-pokarannya-nezakonne-zbahachennya-yak-holosuvaly-nardepy"/>
      </related>
    </article>
  </body>
</html>