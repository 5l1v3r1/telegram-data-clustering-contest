<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/196231/tasoylas-gia-epistoli-tsipra-den-thelei-na-dosei-lysi"/>
    <meta property="og:site_name" content="CNN.gr"/>
    <meta property="article:published_time" content="2019-11-04T17:49:29+00:00"/>
    <meta property="og:title" content="Τασούλας για επιστολή Τσίπρα: Δεν θέλει να δώσει λύση"/>
    <meta property="og:description" content="Τη διαφωνία του με το σκεπτικό που αναπτύσσει στην επιστολή του ο Αλέξης Τσίπρας, εξέφρασε ο Κώστας Τασούλας και διαμηνύει πως η Προανακριτική Επιτροπή θα..."/>
  </head>
  <body>
    <article>
      <h1>Τασούλας για επιστολή Τσίπρα: Δεν θέλει να δώσει λύση</h1>
      <h2>Τη διαφωνία του με το σκεπτικό που αναπτύσσει στην επιστολή του ο Αλέξης Τσίπρας, εξέφρασε ο Κώστας Τασούλας και διαμηνύει πως η Προανακριτική Επιτροπή θα προχωρήσει με βάση την απόφαση της πλειοψηφίας.</h2>
      <figure>
        <img src="https://cdn.cnngreece.gr/media/com_news/users/620/olga-panagiotidou-avatar.jpg"/>
      </figure>
      <p>Όλγα Παναγιωτίδου, CNN Greece 19:49 , 04 November 2019 - 19:58</p>
      <p>«<b>Δεν</b> <b>θέλει</b> <b>να δώσει λύση</b>», ανέφερε για τον κ. Τσίπρα σε συνομιλία του με τους δημοσιογράφους και πρόσθεσε πως ο θεσμός της εξαίρεσης υφίσταται, καθώς δεν μπορεί ένα μέλος της Επιτροπής να έχει και την ιδιότητα του εισαγγελέα και του μάρτυρα.</p>
      <p>Το κρίσιμο και το σοβαρό σύμφωνα με τον Πρόεδρο της Βουλής είναι να βρεθεί η αλήθεια, κι ως εκ τούτου «θα προχωρήσουμε με βάση την απόφαση της πλειοψηφίας για εξαίρεση –σ.σ. των <b>Παύλου</b> <b>Πολάκη</b> και <b>Δημήτρη Τζανακόπουλου</b>- αναλαμβάνω την ευθύνη αυτή».</p>
      <p>Ο κ. Τασούλας ανέφερε πως δεν θα <b>σπαταλήσουμε</b> τη ζωή μας στα διαδικαστικά, ενώ απάντησε καταφατικά στην ερώτηση εάν φαντάζει κάτι μακρινό η παρέμβαση της φρουράς την <b>Πέμπτη</b>, στην περίπτωση που εμφανιστούν οι <b>δύο βουλευτές του ΣΥΡΙΖΑ.</b></p>
      <p>Σχολιάζοντας τέλος το ύφος της επιστολή του <b>Αλεξη</b> <b>Τσίπρα</b>, είπε πως ήταν πιο ήπια από την ανακοίνωση του ΣΥΡΙΖΑ.</p>
      <h3>«Όχι» του Αλέξη Τσίπρα </h3>
      <p>Νωρίτερα, αμετακίνητος στη θέση του ως προς την παρουσία των <b>Παύλου</b> <b>Πολάκη</b> και <b>Δημήτρη Τζανακόπουλου</b> στην <a href="https://www.cnn.gr/eidhseis/tag/55203/proanakritikh-epitroph"><b>Προανακριτική</b> <b>Επιτροπή</b></a> για τον Δημήτρη Παπαγγελόπουλο εμφανίστηκε ο <a href="https://www.cnn.gr/eidhseis/tag/5/tsipras"><b>Αλέξης Τσίπρας.</b></a></p>
      <p>Στην επιστολή / απάντηση προς τον Πρόεδρο της Βουλής <b>Κώστα</b> <b>Τασούλα</b> ο πρόεδρος του ΣΥΡΙΖΑ και τέως πρωθυπουργός του επιτίθεται εκ νέου, εγκαλώντας τον ότι λειτουργεί ως Πρόεδρος της πλειοψηφίας.</p>
      <p>«Δεν μου επιτρέπεται να συναινέσω σε μια παράνομη απόφαση της πλειοψηφίας της Επιτροπής και κατά αυτόν το τρόπο να συμπράξω στην απαξίωση της <b>Εθνικής</b> <b>Αντιπροσωπείας</b>. Ούτε δε, πολύ περισσότερο, να συμπράξω στη στέρηση δικαιωμάτων από αντιπροσώπους του ελληνικού λαού», υποστηρίζει και καταλήγει πετώντας το <b>μπαλάκι</b> στον κ. Τασούλα.</p>
      <p>«Εφόσον λοιπόν το <b>επιλέγετε</b>, ας <b>αναλάβετε</b> μόνος αυτήν την <b>ευθύνη</b>», υποστηρίζει και κάνει λόγο για υπονόμευση του Κοινοβουλίου και απαξίωση του κοινοβουλευτικού έργου.</p>
      <h3>Ολόκληρη η επιστολή του Αλέξη Τσίπρα</h3>
      <p>Προς<br/>Πρόεδρο της Βουλής των Ελλήνων<br/>κ. Κωνσταντίνο Τασούλα</p>
      <p>Με την προηγούμενη επιστολή μου σχετικά με το ζήτημα της πρωτοφανούς «εξαίρεσης» μελών της Ειδικής Κοινοβουλευτικής Επιτροπής που διενεργεί προκαταρκτική εξέταση, σας κάλεσα να ανταποκριθείτε στο καθήκον σας, που απορρέει από τον Κανονισμό της Βουλής, δηλαδή να διασφαλίσετε αμερόληπτα τα δικαιώματα όλων των Βουλευτών και όλων των Κοινοβουλευτικών Ομάδων.</p>
      <p>Φαίνεται ότι αποφασίσατε να αποποιηθείτε αυτή την ευθύνη, ζητώντας μου να συναινέσω σε κάτι που θα οδηγούσε σε έναν ιστορικό αυτοπεριορισμό των δικαιωμάτων της μειοψηφίας και τελικά σε πλήγμα του ίδιου του κοινοβουλευτισμού.</p>
      <p>Μπορείτε να θεωρείτε δεδομένη τη συναινετική στάση μου και την ειλικρινή προσπάθειά μου για την αντιμετώπιση οποιουδήποτε προβλήματος, όποτε κι αν το ζητήσετε. Εν προκειμένω, όμως, το αίσθημα ευθύνης δεν μου επιτρέπει να συμπράξω στην υπονόμευση του Κοινοβουλίου και στην απαξίωση του κοινοβουλευτικού έργου.</p>
      <p>Πολύ περισσότερο, δεν θα μπορούσα να το κάνω αυτό, υιοθετώντας τις κραυγαλέες και παντελώς αβάσιμες κατασκευές που οδήγησαν μια πλειοψηφία μελών της Επιτροπής στην ανυπόστατη απόφασή τους για εξαίρεση συναδέλφων τους της μειοψηφίας.</p>
      <p>Θέλω για άλλη μια φορά να σας επισημάνω ότι σύμφωνα με τη Συνταγματική αρχή της αυτονομίας της Βουλής, θεματοφύλακας της οποίας είναι ο Πρόεδρος της Βουλής, η σύσταση, συγκρότηση και λειτουργία των Κοινοβουλευτικών Επιτροπών διέπεται αποκλειστικά από τις διατάξεις του Συντάγματος και του Κανονισμού της Βουλής.</p>
      <p>1<br/><br/>Διατάξεις της κοινής νομοθεσίας δεν εφαρμόζονται, παρεκτός εάν το Σύνταγμα ή ο Κανονισμός παραπέμπουν ρητά σ’ αυτές. Ο νόμος περί ευθύνης υπουργών, ο Κώδικας Ποινικής Δικονομίας ή οποιοσδήποτε άλλος τυπικός νόμος, διέπουν τη λειτουργία της Ειδικής Κοινοβουλευτικής Επιτροπής μόνο όταν ο Κανονισμός της Βουλής παραπέμπει σε διατάξεις τους.<br/><br/>Το άρθρο 156 παρ. 4 του Κανονισμού, παραπέμπει μόνο στις διατάξεις που ορίζουν τις αρμοδιότητες του Εισαγγελέα όταν ενεργεί προκαταρκτική εξέταση. Αντιθέτως, δεν παραπέμπει στις διατάξεις του Κώδικα Ποινικής Δικονομίας περί εξαίρεσης δικαστικών προσώπων.<br/><br/>Είναι, επομένως, πέραν κάθε αμφισβήτησης ότι αποτέλεσε ηθελημένη και συνειδητή επιλογή του κοινοβουλευτικού νομοθέτη, του μόνου αρμόδιου να ρυθμίσει τη λειτουργία των Κοινοβουλευτικών Επιτροπών, να μην προβλέψει διαδικασία εξαίρεσης μελών της Ειδικής Κοινοβουλευτικής Επιτροπής που διενεργεί προκαταρκτική εξέταση. Και ευλόγως, διότι διαφορετικά θα καταλήγαμε στο μείζον θεσμικό και συνταγματικό άτοπο, η εκάστοτε πλειοψηφία στην Επιτροπή ή στην Ολομέλεια να διαθέτει την εξουσία, με μόνη την επίκληση της αρχής της πλειοψηφίας, να καθορίζει κατά το δοκούν τη σύνθεση των Κοινοβουλευτικών Επιτροπών, ακυρώνοντας τη βούληση των Κοινοβουλευτικών Ομάδων της Αντιπολίτευσης, κατά παράβαση των άρθρων 31 παρ. 3 και 29 παρ. 5 του Κανονισμού, που καθιερώνουν μια στοιχειώδη και αυτονόητη αρχή του κοινοβουλευτισμού: ότι η κάθε Κοινοβουλευτική Ομάδα είναι η μόνη και αποκλειστικά αρμόδια να υποδείξει η ίδια τα μέλη της που θα συμμετάσχουν στις κοινοβουλευτικές εργασίες. <br/><br/>Συνεπώς, η μεθόδευση της πλειοψηφίας των μελών της Επιτροπής, βασισμένη σε νομικούς ακροβατισμούς και διαδικαστικούς αυτοσχεδιασμούς, που με λύπη μου διαπιστώνω ότι ανέχεστε, δεν αποτελεί παρά μια ωμή έκφραση πλειοψηφισμού που αποσκοπεί στη φίμωση της μειοψηφίας.<br/><br/>Κύριε Πρόεδρε,<br/>Με την ευθύνη που έχω ως Αρχηγός της Αξιωματικής Αντιπολίτευσης για τη τήρηση του Κανονισμού της Βουλής και του Συντάγματος, δεν μου επιτρέπεται να συναινέσω σε μια παράνομη απόφαση της πλειοψηφίας της Επιτροπής και κατά αυτόν το τρόπο να συμπράξω στην απαξίωση της Εθνικής Αντιπροσωπείας. Ούτε δε, πολύ περισσότερο, να συμπράξω στη στέρηση δικαιωμάτων από αντιπροσώπους του ελληνικού λαού.<br/><br/>Εφόσον λοιπόν το επιλέγετε, ας αναλάβετε μόνος αυτήν την ευθύνη.<br/>2<br/><br/>Ως εκ τούτου σας υπενθυμίζω, ότι με την από 10/10/2019 επιστολή, η Κ.Ο. του ΣΥ.ΡΙΖ.Α. σάς έχει ήδη υποδείξει τα μέλη της που συμμετέχουν στην εν λόγω Ειδική Κοινοβουλευτική Επιτροπή για τη διενέργεια προκαταρκτικής εξέτασης.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/ellada/story/196224/ypothesi-novartis-exodiko-apo-tin-toyloypaki-paranomi-i-dimosiopoiisi-toy-eggrafoy">Υπόθεση Novartis: Εξώδικο από την Τουλουπάκη - «Παράνομη η δημοσιοποίηση του εγγράφου»</a>
        </li>
        <li>
          <a href="https://www.cnn.gr/news/politiki/story/196226/proanakritiki-epimenei-se-polaki-tzanakopoylo-o-tsipras">Προανακριτική: Επιμένει σε Πολάκη – Τζανακόπουλο ο Τσίπρας</a>
        </li>
        <li>
          <a href="https://www.cnn.gr/news/politiki/story/196176/orgi-polaki-meta-tis-apokalypseis-gia-novartis-oi-pliromenoi-papagaloi-exoyn-xasei-tin-mpala">Οργή Πολάκη μετά τις αποκαλύψεις για Novartis: Οι πληρωμένοι παπαγάλοι έχουν χάσει την μπάλα</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/55203/proanakritikh-epitroph">ΠΡΟΑΝΑΚΡΙΤΙΚΗ ΕΠΙΤΡΟΠΗ</a>
        </li>
        <li>
          <a href="https://www.cnn.gr/eidhseis/tag/20413/paylos-polakhs">ΠΑΥΛΟΣ ΠΟΛΑΚΗΣ</a>
        </li>
        <li>
          <a href="https://www.cnn.gr/eidhseis/tag/26199/dhmhtrhs-tzanakopoylos">ΔΗΜΗΤΡΗΣ ΤΖΑΝΑΚΟΠΟΥΛΟΣ</a>
        </li>
        <li>
          <a href="https://www.cnn.gr/eidhseis/tag/1096/kostas-tasoylas">ΚΩΣΤΑΣ ΤΑΣΟΥΛΑΣ</a>
        </li>
        <li>
          <a href="https://www.cnn.gr/eidhseis/tag/72010/ypothesh-novartis">ΥΠΟΘΕΣΗ NOVARTIS</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/04/196231/snapshot/2741842.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/04/196253/snapshot/2742548.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/04/196239/snapshot/2746075.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/04/196224/snapshot/touloupaki.jpg"/>
      </figure>
    </article>
  </body>
</html>