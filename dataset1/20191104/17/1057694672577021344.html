<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/ellada/article/2019371/ste-oristiki-apolisi-se-tamia-dimou-pou-ipexerese-579-888-evro.html"/>
    <meta property="og:site_name" content="News.gr"/>
    <meta property="article:published_time" content="2019-11-04T17:29:27+00:00"/>
    <meta property="og:title" content="ΣτΕ: Οριστική απόλυση σε ταμία Δήμου που υπεξαίρεσε 579.888 ευρώ"/>
    <meta property="og:description" content="Η υπάλληλος είχε ζητήσει την ακύρωση της πειθαρχικής απόφασης με την οποία βρέθηκε εκτός υπηρεσίας"/>
  </head>
  <body>
    <article>
      <h1>ΣτΕ: Οριστική απόλυση σε ταμία Δήμου που υπεξαίρεσε 579.888 ευρώ</h1>
      <address>
        <time datetime="2019-11-04T17:29:27+00:00">04 Nov 2019, 17:29</time>
      </address>
      <h3>Η υπάλληλος είχε ζητήσει την ακύρωση της πειθαρχικής απόφασης με την οποία βρέθηκε εκτός υπηρεσίας</h3>
      <p>Με την… υπογραφή του <a href="https://www.news.gr/tag/symvoylio-ths-epikrateias"><b>Συμβουλίου της Επικρατείας</b></a> επικυρώθηκε η οριστική απόλυση υπάλληλου που εργαζόταν σε θέση ταμία σε Δήμο νησιού μετά την καταδίκη της σε κάθειρξη 14 ετών για υπεξαίρεση 579.888 ευρώ.</p>
      <p>Η υπάλληλος προσέφυγε στον Ανώτατο Ακυρωτικό Δικαστήριο ζητώντας την ακύρωση της πειθαρχικής απόφασης με την οποία βρέθηκε εκτός υπηρεσίας. Η γυναίκα «έδειξε» ως υπεύθυνη για την υπεξαίρεση την συγκατηγορούμενη της ως ηθικό αυτουργό την οποία κατηγόρησε ότι την πίεσε ενώ παράλληλα επικαλέστηκε  το γεγονός ότι την επίμαχη περίοδο  αντιμετώπιζε προβλήματα λόγω  θανάτου του συζύγου της και προβλημάτων υγείας τόσο της ίδιας όσο και της μητέρας της.</p>
      <p>Ωστόσο, οι σύμβουλοι Επικρατείας απέρριψαν ως αβάσιμους όλους τους ισχυρισμούς της πρώην υπαλλήλου κρίνοντας ότι η οριστική απόλυση που της επιβλήθηκε είναι η προσήκουσα ποινή. Μάλιστα, επεσήμαναν ότι οι λόγοι που επικαλέστηκε δεν μπορούν να δικαιολογήσουν την πράξη της, λόγω τη αυξημένης ευθύνης που είχε ως ταμίας.</p>
      <p>Το Τριμελές Εφετείο Κακουργημάτων του Πειραιά έκρινε ένοχη την άλλοτε ταμία του Δήμου για την υπεξαίρεση αλλά και για την έκδοση ψευδών βεβαιώσεων ενώ της αναγνώρισε τα ελαφρυντικά του προτέρου εντίμου βίου και της ειλικρινούς μεταμέλειας.</p>
      <p>Σύμφωνα με την κατηγορία, τον Μάιο του 2011 μετά από έλεγχο , στο χρηματοκιβώτιο του Δήμου διαπιστώθηκε ότι είχαν κάνει… φτερά 579.888 ευρώ.  Η πρώην υπάλληλος του Δήμου φέρεται να υπεξαίρεσε τα χρήματα σταδιακά εκδίδοντας παράλληλα και βεβαιώσεις ότι το χρηματοκιβώτιο ήταν γεμάτο ενώ στην πραγματικότητα περιείχε μόλις 3.190 ευρώ.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/ellada/article/2015321/ste-mploko-stin-anegersi-ktiriou-stin-periochi-makrigianni.html"/>
        <a href="https://www.news.gr/ellada/article/1999457/sto-ste-i-sintagmatikotita-tis-aferesis-diavatiriou-gnostou-efoplisti.html"/>
        <a href="https://www.news.gr/ellada/article/1999286/prasino-fos-apo-to-ste-gia-ti-grammi-4-tou-metro-athinas.html"/>
      </related>
    </article>
  </body>
</html>