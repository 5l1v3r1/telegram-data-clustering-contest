<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://ha.rfi.fr/afrika/20191104-sojojin-masar-sun-hallaka-yan-taadda-83-yankin-sinai"/>
    <meta property="og:site_name" content="RFI"/>
    <meta property="article:published_time" content="2019-11-04T17:29:45+00:00"/>
    <meta property="og:title" content="Sojojin Masar sun hallaka 'yan ta'adda 83 a yankin Sinai"/>
    <meta property="og:description" content="Dakarun Kasar Masar sun sanar da kashe ‘Yan tawaye 83 a Yankin Sinai dake fama da rikicin ‘yan ta’adda, Yankin da Kungiyar ISIS suka dade suna cin karen su babu babbaka."/>
  </head>
  <body>
    <article>
      <h1>Sojojin Masar sun hallaka 'yan ta'adda 83 a yankin Sinai</h1>
      <address><time datetime="2019-11-04T17:29:45+00:00">04 Nov 2019, 17:29</time> by <a rel="author">Zainab Ibrahim, Ahmed Abba</a></address>
      <p>
        <b>Dakarun Kasar Masar sun sanar da kashe ‘Yan tawaye 83 a Yankin Sinai dake fama da rikicin ‘yan ta’adda, Yankin da Kungiyar ISIS suka dade suna cin karen su babu babbaka.</b>
      </p>
      <p>Jami’an tsaro Masar sun sanar da hallaka yan ta’adda 77, bayanda aka kama su da tarin makamai a arewaci da tsakiyar yankin Sinai.</p>
      <p>Har ila yau, sanarwar da dakarun suka fitar na cewa a wani gagarumin farmaki na kasa domin kakkabe ‘yan ta’adda, wanda ya auku a tsakanin ranar 28 na watan Satumba zuwa ranar 4 ga watan Oktoban nan da muke ciki, Wasu tantiran yan tawaye 6 sun gamu da ajalinsu a yankin, yayin da wasu dakaru 3 suka jikkata.</p>
      <p>Sanarwar ta ce a halin yanzu dai an kame mutane masu laifi 61, daga cikin su akwai wadanda aka shafe lokaci ana nema.</p>
      <p>A farmakin da dakarun suka kai domin kakkabe ‘yan ta’addan, sun yi nasarar lalata sansanoni da kuma motocin mayakan da dama.</p>
      <p>Kididdigar baya-bayan nan da jami’an tsaron suka fitar na nuna adadin ‘yan ta’addan da aka kashe a yankin Sinai ya haura 830.</p>
    </article>
  </body>
</html>