<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-nirbhaya-case-convicts-demand-withdrawal-of-notification-from-jail-authorities-2831950.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-04T17:07:38+00:00"/>
    <meta property="og:title" content="निर्भया केस के दोषियों ने जेल अधिकारियों से अधिसूचना वापस लेने की मांग की"/>
    <meta property="og:description" content="निर्भया सामूहिक दुष्कर्म मामले में मौत की सजा का सामना कर रहे तीन दोषियों ने जेल अधिकारियों को पत्र लिखकर 29 अक्टूबर की उस अधिसूचना को वापस लेने का अनुरोध किया है जिनमें उन्हें अपनी सजा के खिलाफ..."/>
  </head>
  <body>
    <article>
      <h1>निर्भया केस के दोषियों ने जेल अधिकारियों से अधिसूचना वापस लेने की मांग की</h1>
      <address><time datetime="2019-11-04T17:07:38+00:00">04 Nov 2019, 17:07</time> by <a rel="author">एजेंसी,नई दिल्ली</a></address>
      <p>निर्भया सामूहिक दुष्कर्म मामले में मौत की सजा का सामना कर रहे तीन दोषियों ने जेल अधिकारियों को पत्र लिखकर 29 अक्टूबर की उस अधिसूचना को वापस लेने का अनुरोध किया है जिनमें उन्हें अपनी सजा के खिलाफ राष्ट्रपति के पास दया याचिका दायर करने के लिए सात दिन का समय दिया गया है। उनके वकीलों ने सोमवार को यह जानकारी दी।</p>
      <p>अदालतों में विनय शर्मा, अक्षय कुमार सिंह और पवन कुमार गुप्ता की पैरवी कर रहे वकील ए पी सिंह ने कहा कि तीनों दोषियों ने जेल अधिकारियों को पत्र लिखकर कई आधार पर अधिसूचना वापस लेने की मांग की है। उन्होंने कहा कि सिंह के मामले में अभी उच्चतम न्यायालय में पुनर्विचार याचिका दायर नहीं की गयी है और गुप्ता के नाबालिग होने के दावे के संबंध में एक याचिका दिल्ली उच्च न्यायालय में लंबित है। साथ ही उन्होंने कहा कि उपचारात्मक याचिकाएं दायर करने का विकल्प अभी उपलब्ध है।</p>
      <p>जेल अधिकारियों ने 2012 के सामूहिक दुष्कर्म मामले के दोषियों को सूचित किया था कि उन्होंने सभी कानूनी विकल्पों का इस्तेमाल कर लिया है और उनके पास मौत की सजा के खिलाफ राष्ट्रपति के पास दया याचिका दायर करने का प्रावधान ही बचा है। शीर्ष अदालत ने नौ जुलाई 2018 को चार दोषियों में से तीन की याचिकाओं को खारिज कर दिया जिसमें उन्हें सुनाई गई मौत की सजा के उसके आदेश पर पुनर्विचार करने की मांग की गयी थी।</p>
      <p>न्यायालय ने मुकेश (30), गुप्ता और शर्मा (23) की पुनर्विचार याचिकाओं को खारिज कर दिया था। चौथे दोषी सिंह (32) ने पुनर्विचार याचिका दायर नहीं की थी। गौरतलब है कि 2012 में 16 दिसंबर की रात को 23 वर्षीय पैरा मेडिकल की छात्रा से दक्षिण दिल्ली में चलती बस में छह लोगों ने क्रूरता से बलात्कार किया और फिर उसे सड़क पर फेंक दिया। उसकी 29 दिसंबर 2012 को सिंगापुर के माउंट एलिजाबेथ अस्पताल में मौत हो गयी थी।</p>
    </article>
  </body>
</html>