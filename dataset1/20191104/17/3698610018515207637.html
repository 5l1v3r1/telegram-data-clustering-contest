<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/biliy-dim-zaboroniv-dekilkom-chinovnikam-davati-svidchennya-u-spravi-pro-impichment-trampa-wsj-328452_.html"/>
    <meta property="og:site_name" content="DT.ua"/>
    <meta property="article:published_time" content="2019-11-04T17:37:00+00:00"/>
    <meta property="og:title" content="Білий дім заборонив декільком чиновникам давати свідчення у справі про імпічмент Трампа – WSJ"/>
    <meta property="og:description" content="Вони повинні були давати свідчення в понеділок."/>
  </head>
  <body>
    <article>
      <h1>Білий дім заборонив декільком чиновникам давати свідчення у справі про імпічмент Трампа – WSJ</h1>
      <h2>Вони повинні були давати свідчення в понеділок.</h2>
      <address>
        <time datetime="2019-11-04T17:37:00+00:00">04 Nov 2019, 17:37</time>
      </address>
      <p>Четверо чиновників адміністрації президента США Дональда Трампа, які повинні були дати свідчення у справі про <b><a href="https://dt.ua/POLITICS/detali-rozmovi-z-zelenskim-vikladeni-nema-chogo-viklikati-svidkiv-u-spravi-schodo-impichmentu-tramp-328427_.html">імпічмент глави Білого дому</a></b> в понеділок, не з'являться у суді, повідомляє американська газета <a href="https://www.wsj.com/articles/white-house-officials-not-expected-to-show-for-testimony-in-impeachment-inquiry-11572863402?mod=hp_lead_pos2">The Wall Street Journal</a>.</p>
      <p>Серед цих чиновників старший радник керівника апарату Міка Малвани Роберт Блер, заступник радника президента у справах національної безпеки Джон Айзенберг, заступник Айзенберга Майкл Елліс, і директор бюджетного управління Білого дому Брайан Маккормак.</p>
      <p>Газета пише, що Білий дім сказав їм, що вони не можуть давати свідчення.</p>
      <p>31 жовтня <b><a href="https://dt.ua/WORLD/u-ssha-zatverdili-proceduru-impichmentu-trampa-328028_.html">Палата Представників проголосувала за процедуру імпічменту</a></b>, визначивши порядок публічних слухань, допиту свідків, права й обов'язки учасників процесу. Резолюцію підтримали 232 конгресмени, 196 – голосували проти. Зазначимо, що 234 місця в нижній палаті Конгресу займають демократи, 197 республіканці. Але в Сенаті більшість у республіканців: 53 місця зі 100. І без схвалення верньої палати Конгресу позбавити президента посади неможливо.</p>
      <p>Докладніше читайте у статті Володимира Кравченка "<b><a href="https://dt.ua/internal/yak-v-americi-ogoloshuyut-impichment-324765_.html">Як в Америці оголошують імпічмент</a></b>" у тижневику "Дзеркало тижня. Україна".</p>
      <p> </p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>