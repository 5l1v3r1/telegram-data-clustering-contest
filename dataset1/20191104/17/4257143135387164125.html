<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/eletmod/2019/11/04/valamire-majd-biztosan-jo-lesz-a-mostani-eso"/>
    <meta property="og:site_name" content="infostart"/>
    <meta property="article:published_time" content="2019-11-04T17:30:00+00:00"/>
    <meta property="og:title" content="Valamire majd biztosan jó lesz a mostani eső"/>
    <meta property="og:description" content="Arra a vízügy szerint biztosan nem, hogy a magyarországi folyók vízszintjét megemelje, ahhoz másra van szükség."/>
  </head>
  <body>
    <article>
      <h1>Valamire majd biztosan jó lesz a mostani eső</h1>
      <address><time datetime="2019-11-04T17:30:00+00:00">04 Nov 2019, 17:30</time> by <a rel="author">InfoRádió</a></address>
      <h3>Arra a vízügy szerint biztosan nem, hogy a magyarországi folyók vízszintjét megemelje, ahhoz másra van szükség.</h3>
      <p>A magyarországi esők nincsenek nagy befolyással a folyók vízhozamára, de a vízgyűjtő területeken is csapadékos időszak várható, így véget ér az őszi kisvizes időszak - közölte az InfoRádióval Siklós Gabriella, az Országos Vízügyi Főigazgatóság szóvivője.</p>
      <p>"Hidrológiai szempontból</p>
      <blockquote>mindig az október vége, november eleje a legkisvizesebb időszak,</blockquote>
      <p>megszokott, hogy ilyenkor alacsony a vízállás. Tavaly például októberben mindenütt megdőlt a Dunán a valaha mért legkisebb vízszint rekordja. Ettől idén nem tartottunk, bár alacsony a vízszint a Dunán és a Tiszán is" - fejtette ki a szóvivő.</p>
      <p>Ezekben a napokban több eső esik a szokásosnál, felmerül hát a kérdés, elmozdulnak-e a vízszintek felfelé.</p>
      <p>"Mindig hangsúlyozzuk, hogy nem az a fontos, itt Magyarországon mennyi eső esik, hiszen mindössze két folyónk van, aminek Magyarországon van a vízgyűjtője, a Zala és a Zagyva. A nagy folyók vízgyűjtője mind külföldön van, így a Dunáé, a Tiszáé, a Dráváé és a Muráé is. Tehát nekünk az számít, hogy külföldön mennyi eső esik" - foglalta össze.</p>
      <p>Ami pedig a prognózisokból következik: a Dunán a következő napokban jelentős változás nem lesz a vízszintben. Kisebb emelkedés várható a Tisza felsőbb szakaszán, de mivel a mellékfolyókban is nagyon kevés a víz, Siklós Gabriella szerint hiába esik a következő napokban komolyabb csapadék, nagy valószínűséggel a nagy része</p>
      <p>
        <mark>a talajban tározódik majd.</mark>
      </p>
      <p>"Megszűnik a kisvizes állapot a Tarnán, a Sajón, a Hernádon, számottevőbb emelkedés csak a Bodrogon és a Tisza felső szakaszán várható" - mondta el a vízügyi szóvivő.</p>
      <p>
        <i>Nyitókép: MTI/Czeglédi Zsolt</i>
      </p>
      <p>
        <b>Kapcsolódó hang</b>
      </p>
      <p>Vízszint: az eső sem sokat segít</p>
      <figure>
        <audio src="https://infostart.hu/audio/00004/00004dedb.mp3"/>
      </figure>
      <p> </p>
    </article>
  </body>
</html>