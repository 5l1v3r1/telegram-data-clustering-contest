<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/dOarV1/svenske-skistjerner-uenige-med-klaebo-ikke-det-minste-interessant"/>
    <meta property="og:site_name" content="Bergens Tidende"/>
    <meta property="article:published_time" content="2019-11-04T17:14:05+00:00"/>
    <meta property="og:title" content="Svenske skistjerner uenige med Klæbo: – Ikke det minste interessant"/>
    <meta property="og:description" content="Stina Nilsson og Calle Halfvarsson vil ikke prioritere å gå 100 meter på ski. Johannes Høsflot Klæbo mener det tilhører framtiden til sporten."/>
  </head>
  <body>
    <article>
      <h1>Svenske skistjerner uenige med Klæbo: – Ikke det minste interessant</h1>
      <h2>Stina Nilsson og Calle Halfvarsson vil ikke prioritere å gå 100 meter på ski. Johannes Høsflot Klæbo mener det tilhører framtiden til sporten.</h2>
      <address><time datetime="2019-11-04T17:14:05+00:00">04 Nov 2019, 17:14</time> by <a rel="author">NTB</a></address>
      <p>Kommende vinter arrangeres en separat sprinttour med seks renn spredt fra 9. november til 3. april. I potten ligger det millionbeløp. Distansen er 100 meter.</p>
      <p>Klæbo er verdens klart beste langrennssprinter og er fristet til å prøve seg allerede denne sesongen. Han mener at supersprint tilhører framtida. Like stor er ikke entusiasmen i den svenske skileiren.</p>
      <ul>
        <li>
          <b>BAKGRUNN: </b>
          <a href="https://www.bt.no/sport/i/P9XPOR/klaebo-paa-kollisjonskurs-med-eks-treneren">
            <b>Klæbo på kollisjonskurs med eks-treneren</b>
          </a>
        </li>
      </ul>
      <p>– Det er ikke noe jeg kommer til å prioritere, sier den svenske langrennsdronningen Stina Nilsson til TT.</p>
      <p>Hun har tidligere stilt til start i supersprinten på hjemmebane i Östersund, men opplyser at det ikke er aktuelt denne sesongen. På spørsmål om supersprint kan være veien å gå for internasjonalt langrenn, lyder svaret:</p>
      <p>– Jeg vet faktisk ikke.</p>
      <p>
        <a href="https://www.bt.no/sport/i/opx7nm/lederne-er-bekymret-klaebo-sitter-trolig-paa-svaret">Les også<br/>Lederne er bekymret. Klæbo sitter trolig på svaret</a>
      </p>
      <figure>
        <img src="https://images.sacdn.no/v2/images/3574dfd6-01f3-460b-b07e-75b309e055de?fit=crop&amp;h=1269&amp;w=1900&amp;s=5020506121b3ec38fb373a5dc94810e0cab9227a"/>
        <figcaption>Stina Nilsson er skeptisk til supersprintene.<cite>Foto: Terje Pedersen / NTB scanpix</cite></figcaption>
      </figure>
      <h3>Kritisk Halfvarsson</h3>
      <p>Calle Halfvarsson har ingen tro på nyvinningen.</p>
      <p>– Jeg er kanskje gammeldags, men jeg synes ikke det er det minste interessant å se på. 100 meter har vi i løping, og det er interessant, men jeg tror ingen i Spania vil synes det er interessant å se på 100 meter på ski, sier han.</p>
      <p>Johannes Høsflot Klæbo er av stikk motsatt oppfatning. Han mener supersprinten kan være framtida.</p>
      <p>– Det er det ingen tvil om. Jeg har troen på konseptet, og at det på sikt kan bli en bra greie. I starten er det viktig at profiler stiller opp slik at det kan bli blest rundt det. Hvis jeg får muligheten, skal jeg absolutt være med, sa langrennsstjernen til NTB nylig.</p>
      <p>– Dette er en annen type langrenn, men veldig publikumsvennlig og showbasert. Det er noe jeg tror er kommet for å bli, tilføyde han.</p>
      <p>
        <a href="https://www.bt.no/sport/i/xPdQ4R/formuen-til-klaebo-vokser-har-doblet-seg-paa-ett-aar">Les også<br/>Formuen til Klæbo vokser – har doblet seg på ett år</a>
      </p>
      <h3>Monsen tviler</h3>
      <p>Sprinttrener Arild Monsen er på sin side ikke på linje med sin tidligere sprintelev Klæbo.</p>
      <p>– Jeg er ikke der per nå. Jeg vil først verne om de øvelsene vi har overfor IOC (Den internasjonale olympiske komité), og holde på seks øvelser i OL- og VM-programmet vårt. De (sprintene) kan komme, men at dette skal berike og eventuelt redde langrennssporten, har jeg null tro på, sa han til NTB da temaet ble brakt på bane.</p>
      <p>De seks supersprintene kommende vinter går i Östersund, Dresden, Trentino, Oberammergau, Moskva og Hafjell.</p>
      <ol>
        <li>
          <a href="https://www.bt.no/tag/Johannes_H%C3%B8sflot_Kl%C3%A6bo">Johannes Høsflot Klæbo</a>
        </li>
        <li>
          <a href="https://www.bt.no/tag/Calle_Halfvarsson">Calle Halfvarsson</a>
        </li>
        <li>
          <a href="https://www.bt.no/tag/Stina_Nilsson">Stina Nilsson</a>
        </li>
        <li>
          <a href="https://www.bt.no/tag/Arild_Monsen">Arild Monsen</a>
        </li>
        <li>
          <a href="https://www.bt.no/tag/Langrenn">Langrenn</a>
        </li>
      </ol>
    </article>
  </body>
</html>