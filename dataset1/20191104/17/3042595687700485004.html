<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/saksoker-trump-for-aerekrenkelser/71782514"/>
    <meta property="og:site_name" content="Dagbladet.no"/>
    <meta property="article:published_time" content="2019-11-04T17:52:39+00:00"/>
    <meta property="og:title" content="Saksøker Trump for ærekrenkelser"/>
    <meta property="og:description" content="E. Jean Carroll har anklaget president Donald Trump for voldtekt. Nå saksøker hun ham for ærekrenkelser."/>
  </head>
  <body>
    <article>
      <h1>Saksøker Trump for ærekrenkelser</h1>
      <h2>E. Jean Carroll har anklaget president Donald Trump for voldtekt. Nå saksøker hun ham for ærekrenkelser.</h2>
      <address><time datetime="2019-11-04T17:52:39+00:00">04 Nov 2019, 17:52</time> by <a rel="author">Lars Martin Gimse</a></address>
      <p>Journalisten og spaltisten E. Jean Carroll saksøker president for ærekrenkelser, skriver <a href="https://www.nbcnews.com/politics/donald-trump/columnist-e-jean-carroll-who-accused-trump-sexual-assault-sues-n1076121">NBC News.</a></p>
      <p>Bakgrunnen er at hun tidligere i år <a href="https://www.dagbladet.no/nyheter/langer-ut-mot-voldtektsanklage/71214909">anklaget presidenten for voldtekt. </a>President Trump gikk til et kraftig motangrep, og det er i motangrepene Trump har kommet med det Carroll mener er ærekrenkelser.</p>
      <h3>«Påført emosjonell smerte»</h3>
      <p>I søksmålet heter det at Trump «gjennom uttalelser eller bevisste implikasjon anklaget Carroll for å juge om voldtekten for å øke boksalget, for å ha en politisk agenda, fremme en konspirasjon sammen med det demokratiske partiet og for å tjene penger».</p>
      <p>
        <b>«Trump visste at disse uttalelsene var usanne; i det minste så oppførte han seg på en hensynsløs måte når han avfeide deres sannhet eller usannhet», heter det i søksmålet.</b>
      </p>
      <p>Trumps uttalelser skal ha «påført emosjonell smerte og lidelse, de skadet hennes rykte», i tillegg til at de skal ha gitt henne jobbproblemer.</p>
      <p>Carroll krever at presidenten trekker tilbake uttalelsene, samt betaler kompensasjon og erstatning.</p>
      <h3>- Søppelbok</h3>
      <p>Pressesekretær ved Det hvite hus, Stephanie Grisham, går hardt ut mot Carrolls søksmål:</p>
      <p>- La meg forstå dette rett - Carroll saksøker presidenten for å ha forsvart seg mot falske påstander? Jeg antar at siden hun ikke tjener noen penger på boka så forsøker hun å få betalt på en annen måte. Historien hun brukte for å selge søppelboka si skjedde aldri, punktum, sier Grisham.</p>
      <p>
        <b>- Søksmålet er useriøst og historien er en svindel - akkurat som forfatteren.</b>
      </p>
      <h3>- Tvang seg på meg</h3>
      <p>Carroll kom med voldtektsanklagene mot presidenten i ei bok. Der anklaget hun Trump for å ha voldtatt henne på et prøverom på midten av 90-tallet. Hun hevdet at Trump overfalt henne i det luksuriøse varemagasinet Bergdorf Goodman på Manhattan.</p>
      <p>Trump skal ha spurt henne om råd til hva han burde kjøpe i gave til en venninne. Trump valgte ut en body som han ville ha henne til å prøve. Da de to kom inn i prøverommet skal Trump ha presset henne mot veggen, holdt fast armene hennes, kysset henne og tvunget seg på henne i opptil tre minutter:</p>
      <p>
        <b>«I det neste øyeblikket åpner han frakken, drar ned buksesmekken og tvunget fingrene sine rundt mine private deler. Så fører han penisen sin halvveis - eller fullstendig, jeg er ikke sikker - inni meg».</b>
      </p>
      <p>Etter det Carroll beskriver som en «kolossal kamp», skal hun ha maktet å skyve Trump vekk og løpt ut av prøverommet, hevder hun.</p>
      <h3>- Ikke min type</h3>
      <p>Trump avviste påstandene på det sterkeste.</p>
      <p>
        <b>«Jeg har aldri i mitt liv møtt denne personen. hun forsøker å selge ei ny bok - det bør indikere hennes motivasjon. Den bør selges i fiksjonsavdelingen», skrev Trump på Twitter.</b>
      </p>
      <p>Seinere la også presidenten til:</p>
      <p>- Med all mulig respekt: For det første,<a href="https://www.dagbladet.no/nyheter/avfeier-voldtektsanklage-ikke-min-type/71226133"> så er hun ikke min type. </a>For det andre, så skjedde det ikke. Det skjedde ikke, ok?</p>
      <p>Voldtektsanklagen ble aldri politianmeldt. Carroll skal ha fortalt om den angivelige voldtekten til to venninner, som overfor New York Magazine bekreftet dette.</p>
    </article>
  </body>
</html>