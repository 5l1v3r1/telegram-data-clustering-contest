<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/barca/proces-entendre-futbol-Jong-migcentre_0_2337966348.html"/>
    <meta property="og:site_name" content="Ara.cat"/>
    <meta property="article:published_time" content="2019-11-04T17:17:35+00:00"/>
    <meta property="og:title" content="En procés d'entendre el futbol de De Jong"/>
    <meta property="og:description" content="El dinamisme del neerlandès desafia el col·lectiu, poc preparat ara per ara per cap gran revolució"/>
  </head>
  <body>
    <article>
      <h1>En procés d'entendre el futbol de De Jong</h1>
      <h2>El dinamisme del neerlandès desafia el col·lectiu, poc preparat ara per ara per cap gran revolució</h2>
      <address>
        <time datetime="2019-11-04T17:17:35+00:00">04 Nov 2019, 17:17</time>
      </address>
      <p>Les tres derrotes del Barça aquesta temporada han compartit una coincidència: Sergio Busquets no va ser titular. La primera mirada sobre l’onze s’ha centrat en qui l’ha substituït al terreny de joc, Frenkie de Jong, tot i que revisant els partits, en cap cas es pot dir que el neerlandès jugués malament. El tècnic, de fet, no el va substituir tot i que va acabar introduint canvis al mig. Tant a Bilbao, a Granada com a València, l’actuació de l’ex de l’Ajax va ser bona, amb altes dosis de participació, encert en la passada –i moltes més cap endavant que cap enrere– i un gran desplegament defensiu, però el seu dinamisme i la manera com interpreta les posicions fan difícil que tot flueixi a la primera quan juga ell com a migcentre. El Barça d’ara no està preparat per integrar el seu futbol fresc, <a href="https://www.ara.cat/esports/barca/Frenkie-Jong-migcampista-total_0_2329567026.html">el seu futbol total</a>, el seu futbol inquiet, i les solucions que ell aporta al joc semblen més aviat problemes.</p>
      <p>Contra el Llevant va tornar a fer-se evident que el futbol que pensa De Jong no coincideix amb el que pensen la resta de companys. És una qüestió de ritme i d’intenció. Quan es ficava entre centrals per resoldre l’inici contra Morales i Mayoral, es trobava dos centrals insegurs que preferien esperar-lo per darrere enlloc d’irrompre a l’espai que els oferia en paral·lel.</p>
      <figure>
        <a href="https://www.ara.cat/2019/11/04/esports/barca/Jong-centrals_2337976399_67127530_900x422.jpg">
          <img src="https://www.ara.cat/2019/11/04/esports/barca/Jong-centrals_2337976399_67127530_900x422.jpg"/>
        </a>
        <figcaption>De Jong entre centrals</figcaption>
      </figure>
      <p>El refugi, com l’any passat, seguia sent el peu d’Arthur, que continua sentint-se responsable de resoldre tots els moments en què a l’equip li crema la pilota. Però el brasiler abusa de baixar a la base a remenar les cireres, fins al punt que sovint se solapa amb el rol organitzador de qui està sol al pivot. Pel seu desig d’ajudar, envaeix línies de passada i acaba potenciant que De Jong abandoni el seu lloc.</p>
      <figure>
        <a href="https://www.ara.cat/2019/11/04/esports/barca/Arthur-trepitja-linia-Jong_2337976402_67127765_900x487.jpg">
          <img src="https://www.ara.cat/2019/11/04/esports/barca/Arthur-trepitja-linia-Jong_2337976402_67127765_900x487.jpg"/>
        </a>
        <figcaption>Arthur trepitja una línia a De Jong</figcaption>
      </figure>
      <p>El neerlandès, de fet, va sumar-se a l’atac en alguna ocasió, aprofitant-se dels retrocessos d’Arthur. El bloc defensiu del conjunt granota estava avançat i es podia generar una bona ocasió de gol amb una passada a l’espai. Ell en va demanar alguna, fent el que no estaven sabent fer per davant seu Suárez o Griezmann.</p>
      <figure>
        <a href="https://www.ara.cat/2019/11/04/esports/barca/Jong-condueix-resoldre-situacio-acumulacio_2337976403_67127843_900x430.jpg">
          <img src="https://www.ara.cat/2019/11/04/esports/barca/Jong-condueix-resoldre-situacio-acumulacio_2337976403_67127843_900x430.jpg"/>
        </a>
        <figcaption>De Jong condueix per resoldre una situació d'acumulació</figcaption>
      </figure>
      <p>La mirada de De Jong és valenta, és profunda. No sap jugar sense avançar, ja sigui amb eslàloms i conduccions o amb línies de passada impossibles, al més pur estil Andrés Iniesta. Però els espais sempre són subjectius i el que a ell li sembla fàcil i obvi, a alguns companys els sona arriscat i els tensiona.</p>
      <figure>
        <a href="https://www.ara.cat/2019/11/04/esports/barca/Jong-demana-passada-espai_2337976404_67127921_900x410.jpg">
          <img src="https://www.ara.cat/2019/11/04/esports/barca/Jong-demana-passada-espai_2337976404_67127921_900x410.jpg"/>
        </a>
        <figcaption>De Jong demana una passada a l'espai</figcaption>
      </figure>
      <figure>
        <a href="https://www.ara.cat/2019/11/04/esports/barca/Jong-demana-passada-Iniesta_2337976405_67127999_900x385.jpg">
          <img src="https://www.ara.cat/2019/11/04/esports/barca/Jong-demana-passada-Iniesta_2337976405_67127999_900x385.jpg"/>
        </a>
        <figcaption>De Jong demana "la passada d'Iniesta"</figcaption>
      </figure>
      <p>Conscient que no sempre l’entenen, Frenkie aixeca el braç i mou l’equip, com han fet tots els cervells de joc del Barça històricament. Dibuixa la jugada, la traça sobre la gespa i la teledirigeix, marcant amb gestos la passada més convenient o la posició idònia dels pròxims receptors.</p>
      <figure>
        <a href="https://www.ara.cat/2019/11/04/esports/barca/Jong-esquena-davanters-Arturo-Vidal_2337976401_67127686_900x439.jpg">
          <img src="https://www.ara.cat/2019/11/04/esports/barca/Jong-esquena-davanters-Arturo-Vidal_2337976401_67127686_900x439.jpg"/>
        </a>
        <figcaption>De Jong a l'esquena dels dos davanters i enviant més enrere Arturo Vidal</figcaption>
      </figure>
      <figure>
        <a href="https://www.ara.cat/2019/11/04/esports/barca/Jong-dirigeix-Arthur-provoca-Semedo_2337976406_67128077_900x417.jpg">
          <img src="https://www.ara.cat/2019/11/04/esports/barca/Jong-dirigeix-Arthur-provoca-Semedo_2337976406_67128077_900x417.jpg"/>
        </a>
        <figcaption>De Jong dirigeix Arthur cap al 3 contra 2 que provoca el penal de Semedo</figcaption>
      </figure>
      <p>Té el mapa col·lectiu al cap, detecta les debilitats de l’adversari, ho anticipa tot. L’acció del penal la provoca ell, en el fons. Ho veu tot tan ràpid, que a aquest Barça de foc lent, enlloc d’empényer-lo endavant, sembla que el porti al precipici.</p>
    </article>
  </body>
</html>