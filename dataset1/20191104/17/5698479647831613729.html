<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/04/equal-pay-day-women-in-european-union-earn-16-less-than-their-male-counterparts"/>
    <meta property="og:site_name" content="euronews"/>
    <meta property="article:published_time" content="2019-11-04T17:02:49+00:00"/>
    <meta property="og:title" content="تفاوت دستمزد زنان و مردان در کشورهای عضو اتحادیه اروپا چقدر است؟"/>
    <meta property="og:description" content="بنا بر داده‌های یوروستات، مرکز آمار اتحادیه اروپا پس از کشورهای استونی و جمهوری چک، آلمان یکی از بدترین کشورهای اروپا در موضوع پرداخت نابرابر دستمزد به مردان و زنان است. شکاف جنسیتی دستمزد در این کشور ۲۱ درصد است به عبارت دیگر زنان در مجموع ۲۱ درصد کمتر از مردان حقوق دریافت می‌کنند."/>
  </head>
  <body>
    <article>
      <h1>تفاوت دستمزد زنان و مردان در کشورهای عضو اتحادیه اروپا چقدر است؟</h1>
      <address><time datetime="2019-11-04T17:02:49+00:00">04 Nov 2019, 17:02</time> by <a rel="author">یورونیوز </a></address>
      <p>در اتحادیه اروپا روز ۴ نوامبر ۲۰۱۹ میلادی (۱۳ آبان) روز «برابری دستمزد زنان و مردان» نام گرفته است. در این روز فعالان حقوق زنان در سرار اروپا در چهارچوب برنامه‌های مختلف، خواستار تعیین دستمزدی برابر با مردان می‌شوند.</p>
      <p>بنا بر آمار منتشر شده توسط توسط مرکز آمار اتحادیه اروپا، هم اکنون در این اتحادیه متوسط دستمزد زنان ۱۶ درصد کمتر از همکاران مرد است.</p>
      <p>طرفداران وجود چنین شکافی معتقدند که زنان در مقایسه با مردان از کمک‌های مراقبتی بیشتری (همچون مرخصی‌های زایمان) استفاده می‌کنند و کارآیی کمتری برای کارفرمایان خود دارند و به همین دلیل این نابرابری دستمزد منطقی است. برخی نیز بر این نکته اشاره دارند که بطور کلی زنان در جوامع در بخش‌هایی فعال هستند که درآمد کمی دارند و به همین دلیل میانگین دریافت دستمزد زنان در کل جامعه، کمتر از مردان می‌شود.</p>
      <p>در سطح اتحادیه اروپا، شکاف جنسیتی دستمزد در همه جا به یک اندازه نیست. میانگین این شکاف جنسیتی در ۵ سال گذشته حدود ۱۶ درصد بوده است اما وضعیت در برخی از کشورها از این سطح نیز بدتر است.</p>
      <h3>آلمان؛ کشوری با شکاف جنسیتی بسیار بالا در پرداخت دستمزدها</h3>
      <p>بنا بر داده‌های یوروستات، مرکز آمار اتحادیه اروپا پس از کشورهای استونی و جمهوری چک، آلمان یکی از بدترین کشورهای اروپا در موضوع پرداخت نابرابر دستمزد به مردان و زنان است. شکاف جنسیتی دستمزد در این کشور ۲۱ درصد است به عبارت دیگر زنان در مجموع ۲۱ درصد کمتر از مردان حقوق دریافت می‌کنند.</p>
      <p>در سالهای اخیر تلاش‌هایی برای کاستن از این شکاف جنسیتی انجام شده است. بطور مثال شرکت راه آهن برلین در ۱۵ مارس سال ۲۰۱۹ میلادی اعلام کرد که بهای بلیط‌ها را برای زنان ۲۱ درصد ارزان‌تر از مردان می‌کند. این شرکت هشدار داد که با مردانی سعی کنند از این تخفیف ویژۀ زنان استفاده کنند، همچون متخلف برخورد می‌شود و آنها ۶۰ یورو جریمه خواهند شد.</p>
      <p>پس از آلمان نیز اتریش، اسلواکی و بریتانیا با شکاف‌های جنسیتی دستمزد بین ۱۹.۹ تا ۱۷.۹ در جایگاههای بعدی قرار دارند.</p>
      <p>کمترین میزان نابرابری دستمزد میان زنان و مردان در این اتحادیه را می‌توان در کشورهای رومانی (۳.۵ درصد) و ایتالیا (۵.۵ درصد) دید. با این حال باید توجه داشت که بنا بر داده‌ها، در کشورهایی که حقوق بگیران زن کمتری وجود دارد، شکاف جنسیتی دستمزدها نیز کمتر است.</p>
      <p>برای بررسی وضعیت نابرابر دستمزد میان زنان و مردان، باید به بازار کار آن کشور نیز نگریست. بطور مثال در برخی کشورها زنان عمدتا در بخش‌ها یا مشاغل محدودی مشغول به کارند یا عمدتا بصورت پاره وقت فعالیت می‌کنند.</p>
      <p>گروه سنی حقوق بگیران زن و مرد نیز بر میزان شکاف جنسیتی دستمزد موثر است. بنا بر آمار ملی بریتانیا، در حالی که در این کشور شکاف جنسیتیِ بزرگی بین دستمزد زنان و مردان بالای ۴۰ سال وجود دارد، این شکاف برای کارمندان تمام وقت زیر ۴۰ سال تقریبا صفر است.</p>
      <p>در توضیح گفته می‌شود که زنان بالای ۴۰ سال عمدتا در مشاغل کم درآمد کار می‌کنند درحالی که زنان جوانتر معمولا انگیزه بیشتری برای کار به عنوان مدیر یا مقام ارشد یک سازمان دارند و دستمزد بهتری دریافت می‌کنند.</p>
      <p>میزان شکاف جنسیتی دستمزد در سطح اتحادیه اروپا، در سالهای مختلف متفاوت بوده است. بطور مثال در بریتانیا این شکاف در سالهای ۲۰۱۸ و ۲۰۱۹ میلادی برای کارمندان تمام وقت ۸.۹ درصد و در سال ۲۰۱۲ میلادی ۰.۶ درصد بیشتر بوده است.</p>
      <p>در همین سالها وضعیت شکاف جنسیتی دستمزد در میان کارمندان پاره وقت بریتانیا نیز ۱۷.۳ درصد (۲۰۱۹ میلادی) و ۱۷.۹ درصد (۲۰۱۸ میلادی) بوده است.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2018/06/03/uk-research-350-companies-arguments-for-not-promoting-women-are-pitiful?PageSpeed=noscript">بریتانیا: استدلال شرکت‌ها برای جلوگیری از پیشرفت شغلی زنان «شرم‌آور» است</a>
        </li>
        <li>
          <a href="https://farsi.euronews.com/2018/03/08/a-century-of-women-s-struggle-with-inequality-gender-discrimination-remain">یک قرن مبارزه زنان؛ تبعیض همچنان باقی است</a>
        </li>
      </ul>
    </article>
  </body>
</html>