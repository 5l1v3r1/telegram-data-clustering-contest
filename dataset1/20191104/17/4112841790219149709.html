<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76194-Kocnerova-dcera-na-sude-spochybnovala-svedka-a-nechcela-odpovedat-na-otazky-z-coho-zije"/>
    <meta property="og:site_name" content="REFRESHER"/>
    <meta property="article:published_time" content="2019-11-04T17:15:00+00:00"/>
    <meta property="og:title" content="Kočnerova dcéra na súde spochybňovala svedka a nechcela odpovedať na otázky, z čoho žije"/>
    <meta property="og:description" content="Pokračoval súdny proces v kauze zmenky, v ktorom sú za 69 miliónový podvod obžalovaní Marian Kočner a Pavol Rusko."/>
  </head>
  <body>
    <article>
      <h1>Kočnerova dcéra na súde spochybňovala svedka a nechcela odpovedať na otázky, z čoho žije</h1>
      <address><time datetime="2019-11-04T17:15:00+00:00">04 Nov 2019, 17:15</time> by <a rel="author">Viktor Kniš</a></address>
      <p>
        <b>Pokračoval súdny proces v kauze zmenky, v ktorom sú za 69 miliónový podvod obžalovaní Marian Kočner a Pavol Rusko.</b>
      </p>
      <p><b>Mariana Kočnera</b> dobiehajú podozrenia z kriminálnej činnosti. Okrem objednávky vraždy Jána Kuciaka má na krku aj obvinenia z podvodov. Dnes bolo na programe ďalšie pojednávanie v kauze údajného falšovania zmeniek TV Markíza. Bývalý riaditeľ televízie Pavol Rusko tvrdí, že podpísal 4 zmenky v celkovej hodnote približne 69 miliónov eur, na základe ktorých si túto sumu Kočner začal nedávno nárokovať. </p>
      <p>Súdny proces má dokázať, či Rusko s Kočnerom zmenky sfalšovali a boli podpísané len nedávno, ako to tvrdí prokuratúra, alebo sa skutočne Pavol Rusko pred približne 20 rokmi upísal za milióny Marianovi Kočnerovi. </p>
      <p>
        <b>Marian Kočner</b>
      </p>
      <figure>
        <img src="https://i.refresher.sk/public/vik/sept_2019/5_04112019_pojednavanie_krajsky_sud659339.jpg"/>
        <figcaption>
          <cite>TASR - Pavol Zachar</cite>
        </figcaption>
      </figure>
      <h3>Kočnerova dcéra gúľala očami </h3>
      <p>Dnes vypočúvali Kočnerovu dcéru Karolínu. Vypočutie navrhol Marek Para, ktorý Kočnera obhajuje. Pravdepodobne bolo cieľom výpovede spochybniť svedka Petra Tótha. </p>
      <p>Peter Tóth je bývalý príslušník Slovenskej informačnej služby, ktorý pre Mariana Kočnera pracoval a v minulosti za peniaze napríklad sledoval novinárov. V spolupráci s ďalšími ľuďmi sledovali aj zavraždeného Jána Kuciaka. Jeho fotky, podľa vyšetrovateľov vraždy, odovzdali Alene Zsuzsovej, ktorá ich neskôr posunula vykonávateľom.</p>
      <p>Peter Tóth začal po čase spolupracovať s políciou – bol to on, kto odovzdal vyšetrovateľom Kočnerov telefón. V ňom našli aj šifrovanú komunikáciu cez aplikáciu Threema. Peter Tóth dnes vypovedá proti Kočnerovi v prípade zmeniek, aj v prípade dvojnásobnej vraždy. </p>
      <related>
        <a href="https://refresher.sk/70677-Marian-Kocner-sa-smial-ked-na-sude-citali-jeho-spravy-o-Janovi-Kuciakovi-z-obdobia-po-vrazde-Ako-pokracuje-kauza-zmenky"/>
      </related>
      <p>Karolína Kočnerová povedala, že Peter Tóth bol po zadržaní Kočnera u nich doma, naliehal, že je potrebné spraviť poriadok, zobral jeho osobné veci a následne chcel, aby dali vymazať všetky kamerové záznamy. <i>„Povedal, že je na hlavu a že na to berie lieky,“</i> odpovedala Kočnerová na otázku obhajcu svojho otca, či sa Peter Tóth nesťažoval na psychické problémy.</p>
      <p>Otázky prokurátora Jána Šantu sa Kočnerovej dcére nepáčili a dokonca sa opýtala, či musí odpovedať: „Vidím,<i> že s radosťou odpovedáte na otázky obhajoby a krútite očami pri mojich otázkach,“</i> skonštatoval Šanta po tom, čo sa jej nechcelo odpovedať na otázky, aký má príjem a z čoho žije. </p>
      <p>
        <b>Na snímke dcéra obžalovaného Mariana Kočnera Karolína Kočnerová prichádza vypovedať pred senátom Špecializovaného trestného súdu vo veci falšovania zmeniek TV Markíza a marenia spravodlivosti</b>
      </p>
      <figure>
        <img src="https://i.refresher.sk/public/vik/sept_2019/659336.jpg"/>
        <figcaption>
          <cite>TASR - Pavol Zachar</cite>
        </figcaption>
      </figure>
      <h3>Je od otca ekonomicky závislá?</h3>
      <p>Podľa <a href="https://domov.sme.sk/c/22251305/minuta-po-minute-sud-bude-pokracovat-v-citani-sprav-z-threemy.html">denníka SME</a> nakoniec Kočnerová odpovedala. Okrem materskej vraj má príjem zo živnosti, spolu asi 1000 eur a príjem má aj jej partner. Poprela, že by žila zo zdrojov svojho otca, a rovnako odmietla, že by mala dispozičné právo k niektorému z jeho účtov. Vyhlásila, že nevie, v akej výške jej otec zanechal úspory.</p>
      <p>Snahou obhajoby bolo výpoveďou Kočnerovej dcéry zdiskreditovať Petra Tótha ako svedka. Chceli poukázať na to, že Tóth klame a polícii hovorí niečo iné, ako písal Kočnerovej dcére. Dcérinu výpoveď v takomto duchu komentoval aj Marian Kočner: <i>„Z tejto SMS komunikácie jednoznačne vyplýva, že pán Tóth vo svojej výpovedi jednoznačne klamal,“</i> povedal.</p>
      <p>Výpoveď dcéry Mariana Kočnera je podľa právnej zástupkyne Markízy bezpredmetná: <i>„Výpoveď svedkyne je úbohou snahou prekryť trestnú činnosť obžalovaného, ktorý je jej otcom a je od neho ekonomicky závislá. To, že si svedok Tóth nepamätá komunikáciu so svedkyňou spred vyše roka, neznamená, že klamal.“ </i></p>
      <related>
        <a href="https://refresher.sk/70382-10-sokujucich-citatov-z-Kocnerovej-Threemy-Smeju-sa-zo-zavrazdeneho-novinara-Jana-Kuciaka-aRobert-Fico-podla-sprav-pije"/>
      </related>
      <h3>„Našiel som starý papier a vytlačíme...“</h3>
      <p>Na súde sa opäť čítali časti komunikácie cez Threemu, ktorú súd pripustil ako dôkaz. Prokurátor Ján Šanta čítal komunikáciu Kočnera so spolupracovníkom Jozefom Dučákom, ktorý je obvinený v kauze Technopol a taktiež podozrivý, že Ruskovi a Kočnerovi pomáhal zháňať papier a atrament z roku 2000.<i> „Našiel som starý papier a vytlačíme,“</i> písali si.</p>
      <p>Čítali sa aj časti komunikácie Mariana Kočnera s Darinou Lenártovou, vraj ide o kamarátku bývalej štátnej tajomníčky Jankovskej a asistentku poslanca Smeru. <i>„Som jasne povedal, že do štvrtku chcem scenár!!!“</i> písal Kočner Lenártovej podľa prečítaného prepisu priamo na súde, informuje <a href="https://dennikn.sk/minuta/1639982/?ref=in">Denník N</a>.  Malo ísť o vybavovanie rozhodnutia u sudkyne Zuzany Maruniakovej, ktorá nakoniec rozhodla, že jedna zmenka je pravá.</p>
      <h3>„Keď to vyhrám, bude treba veľa rozdať...“</h3>
      <p>Marian Kočner bol cez Threemu v intenzívnom kontakte aj s Alenou Zsuzsovou,  ktorá bola, podľa <a href="https://refresher.sk/70664-Preco-vysetrovaci-tim-oznacil-za-objednavatela-vrazdy-Jana-Kuciaka-Mariana-Kocnera-Pomohli-SIM-karty-Threema-aj-svedkovia">obžaloby</a>, sprostredkovateľkou vraždy Jána Kuciaka. Informoval ju aj o tom, na čom práve robí a ako prebiehajú jeho aktivity. <i>„Keď to vyhrám, bude treba veľa rozdať...,“</i> napísal svojej volavke po tom, čo sudkyňa Zuzana Maruniaková, pravdepodobne zmanipulovane a pod nátlakom Moniky Jankovskej, rozhodla v jeho prospech.. </p>
      <p><i>„Som génius, pripravujem to vyše roka.“</i>  Tvrdil, že to naplánoval úplne do detailov. „Toto keď vyjde, tak to bude vrchol môjho umenia,“ chválil sa Alene Zsuzsovej.</p>
      <related>
        <a href="https://refresher.sk/70664-Preco-vysetrovaci-tim-oznacil-za-objednavatela-vrazdy-Jana-Kuciaka-Mariana-Kocnera-Pomohli-SIM-karty-Threema-aj-svedkovia"/>
      </related>
      <h3>Marian Kočner namieta pravosť Threemy, jeho obhajca ho ňou bráni</h3>
      <p>Kočner opäť spochybnil pravosť komunikácie zo šifrovanej aplikácie:  <i>„Dozvedeli sme sa všeličo z komunikácie, ktorá dodnes nebola nikým potvrdená, žiadnym znaleckým posudkom. Je to údajná komunikácia, ktorá sa nachádzala v telefóne, ktorý sa objavil, nevedno ako,</i>“ hovoril obvinený na súde podľa <a href="https://dennikn.sk/minuta/1640073/?ref=in">Denníka N</a>. </p>
      <p>Napriek tomu, že Marian Kočner považuje prepis komunikácie za pochybný a  „fantazmagorický“, jeho právny zástupca Martin Pohovej požiadal súd o možnosť prečítať časť správ. <i>„Na jednej strane ju spochybňujú, na druhej ju čítajú,“</i>  reagoval prokurátor na konanie obhajoby.</p>
      <p>Od leta na početných pojednávaniach postupne vypovedali svedkovia, prevažne zamestnanci Markízy, že o existencii zmeniek nevedeli a neboli zaznamenané ani v účtovníctve. Vypovedali aj Marian Kočner a Pavol Rusko, ktorí sa snažili vysvetliť, prečo vraj mal podnikateľ obvinený z vraždy novinára nárok na toľko peňazí od televízie. Okrem obžalovaných potvrdila existenciu zmeniek len exmanželka Pavla Ruska. </p>
      <p>Rozhodnutie o vine či nevine Mariana Kočnera a Pavla Ruska v prípade údajného falšovania zmeniek TV Markíza v hodnote 69 miliónov eur by mohlo padnúť ešte tento rok pred Vianocami. </p>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/70355-Slovenskou-divocinou-Boli-sme-v-tajuplnych-pralesoch-patrat-ako-pomoct-nasej-prirode-Stretli-sme-aj-medveda-a-jelene"/>
        <a href="https://refresher.sk/70132-Cesko-smuti-Pamiatke-Karla-Gotta-sa-do-Prahy-prisli-poklonit-desattisice-ludi-Fotoreport"/>
        <a href="https://refresher.sk/69880-Nocna-Bratislava-je-ovela-nebezpecnejsia-ako-psychiatria-Stravili-sme-tri-dni-v-pezinskej-nemocnici-kde-liecia-dusevne-chorych"/>
        <a href="https://refresher.sk/69559-Nazreli-sme-do-romskych-domov-a-boli-sme-prekvapeni-Nasli-sme-vesele-interiery-slusne-byvanie-chut-stavat-a-pracovat"/>
        <a href="https://refresher.sk/69694-Aka-bola-Biela-noc-2019-Nechybali-dlhe-rady-no-na-vysvietene-Lido-ci-obrovsku-Zem-sa-oplatilo-pockat"/>
        <a href="https://refresher.sk/69059-Patrali-sme-ako-ziju-ludia-bez-domova-na-vychode-Slovenska-a-narazili-sme-na-les-kde-sa-chodi-v-Presove-za-sexom"/>
        <a href="https://refresher.sk/68167-Vam-to-neublizi-nam-to-pomuze-Prahou-prosel-duhovy-pochod-Prague-Pride-Fotoreportaz"/>
        <a href="https://refresher.sk/67710-V-hlavnom-meste-bolo-36-stupnov-ako-s-extremnymi-teplotami-bojovali-obyvatelia-Bratislavy"/>
      </related>
    </article>
  </body>
</html>