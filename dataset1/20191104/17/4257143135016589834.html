<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/04/evente-tucatnyi-terrortamadas-lett-volna-nagy-britanniaban"/>
    <meta property="og:site_name" content="infostart"/>
    <meta property="article:published_time" content="2019-11-04T17:40:00+00:00"/>
    <meta property="og:title" content="Évente tucatnyi terrortámadást akadályoztak meg Nagy-Britanniában"/>
    <meta property="og:description" content="Mérsékleték hétfőn a brit hatóságok a terrorkészültség szintjét. Priti Patel belügyminiszter az intézkedést bejelentő közleményében hangsúlyozta ugyanakkor, hogy a terrorfenyegetettség továbbra is magas. A Scotland Yard terrorelhárítási főnöke szerint az elmúlt két évben kéttucatnyi terrortámadási kísérletet sikerült meghiúsítani."/>
  </head>
  <body>
    <article>
      <h1>Évente tucatnyi terrortámadást akadályoztak meg Nagy-Britanniában</h1>
      <address><time datetime="2019-11-04T17:40:00+00:00">04 Nov 2019, 17:40</time> by <a rel="author">Infostart / MTI</a></address>
      <h3>Mérsékleték hétfőn a brit hatóságok a terrorkészültség szintjét. Priti Patel belügyminiszter az intézkedést bejelentő közleményében hangsúlyozta ugyanakkor, hogy a terrorfenyegetettség továbbra is magas. A Scotland Yard terrorelhárítási főnöke szerint az elmúlt két évben kéttucatnyi terrortámadási kísérletet sikerült meghiúsítani.</h3>
      <p>Priti Patel közölte: az ötfokozatú skálán az eddig érvényben volt második legmagasabb, "súlyos" szintről a harmadik szintre, "jelentősre" módosították a készültségi fokozatot.</p>
      <blockquote>A nagy-britanniai terrorkészültségi fokozat 2014 augusztusa óta nem volt ilyen alacsonyan.</blockquote>
      <p>Az eddigi "súlyos" fokozat a hivatalos besorolás szerint azt jelentette, hogy a hatóságok "nagyon valószínűnek" tartottak egy terrortámadást.</p>
      <p>A hétfő óta érvényes "jelentős" készültségi szint "valószínűként" határozza meg ugyanezt.</p>
      <aside>Megakadályozott terrortámadások<br/>Neil Basu, a Scotland Yard terrorellenes ügyosztályának vezetője a készültségi fokozat mérséklésének bejelentéséhez fűzött hétfői nyilatkozatában hangsúlyozta: az intézkedés jelzi, hogy "pozitív fejlemények" történtek a terrorfenyegetettség csökkentésében, de változatlanul valószínű terrortámadások megkísérlése.<br/><br/>Basu részletek nélkül hozzátette: a terrorelhárító szolgálat hozzávetőleg 800 vizsgálatot folytat, és 2017 óta 24 terrortámadási terv végrehajtását akadályozta meg.</aside>
      <p>A legmagasabb szint a "kritikus", amelyet akkor léptetnek életbe, ha a hatóságok információi szerint nagyon nagy a veszélye az azonnali vagy rövid időn belüli terrortámadás elkövetésének.</p>
      <p>A gyakorlatban ezt a készültségi szintet közvetlenül súlyos terrortámadások után is többször életbe léptették, arra az időre, amíg a hatóságok vizsgálták, hogy nem fenyeget-e azonnali újabb terrormerénylet.</p>
      <p>Erre legutóbb 2017-ben volt példa, kétszer is: először a 2017 májusában elkövetett manchesteri öngyilkos merénylet után, amelynek 22 halálos áldozata volt, majd 2017 szeptemberének közepén, miután egy londoni metrószerelvényen pokolgépszerű szerkezet lépett működésbe. A szerkezet nem robbant fel, csak nagy erővel lángra kapott, de így is 30 utas megsérült.</p>
      <p>A hétfő óta érvényes "jelentős" szint alatt a "mérsékelt", illetve az "alacsony" készültségi fokozat szerepel.</p>
      <blockquote>A "mérsékelt" készültségi szintet a hivatalos meghatározás alapján akkor lehet érvényben tartani, ha a biztonsági szolgálatok szerint lehetséges ugyan, de nem valószínű terrortámadások elkövetése.</blockquote>
      <p>Az "alacsony" szint életbe léptetésének kritériuma az, hogy a hatóságok "nagyon valószínűtlennek" minősítsék terrortámadások nagy-britanniai végrehajtását.</p>
      <p>A mindenkori nagy-britanniai terrorkészültségi szintet a hírszerzési és elhárítási szolgálatok, valamint a Scotland Yard terrorellenes ügyosztályának vezetői alkotta Egyesített Terrorizmuselemző Központ (Joint Terrorism Analysis Centre, JTAC) határozza meg a kormánytól független döntéssel.</p>
      <p>A JTAC a brit elhárítás (MI5) szervezeti keretein belül működik.</p>
      <p>A JTAC által megállapított terrorfenyegetettség Nagy-Britanniára - Angliára, Skóciára és Walesre - vonatkozik, Észak-Írországra külön készültségi fokozat érvényes.</p>
      <blockquote>Az észak-írországi terrorkészültség továbbra is a "súlyos" fenyegetettségnek felel meg.</blockquote>
      <p>A brit belügyminiszter a nagy-britanniai készültségi fokozat mérséklését bejelentő hétfői közleményében hangsúlyozta, hogy a terrorfenyegetettség továbbra is magas, és változatlanul fennáll a figyelmeztető előjelek nélküli terrortámadások veszélye.</p>
      <p>Priti Patel közölte, hogy a kormányzati, a rendőrségi és a hírszerzési szolgálatok változatlanul folyamatosan dolgoznak minden lehetséges terrorfenyegetés elhárításán, és a hivatalosan megállapított fenyegetettségi szint állandó felülvizsgálat alatt áll.</p>
    </article>
  </body>
</html>