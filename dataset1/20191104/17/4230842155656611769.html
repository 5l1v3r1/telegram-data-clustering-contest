<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191104-yak-rozrahuvaty-vartist-opalennya/"/>
    <meta property="og:site_name" content="ФАКТИ"/>
    <meta property="article:published_time" content="2019-11-04T17:22:33+00:00"/>
    <meta property="og:title" content="Як розрахувати вартість опалення"/>
    <meta property="og:description" content="В Україні розпочався опалювальний сезон і жителям країни невдовзі почнуть приходити квитанції за тепло."/>
  </head>
  <body>
    <article>
      <h1>Як розрахувати вартість опалення</h1>
      <address>
        <time datetime="2019-11-04T17:22:33+00:00">04 Nov 2019, 17:22</time>
      </address>
      <p>В Україні розпочався опалювальний сезон і жителям країни невдовзі почнуть приходити квитанції за тепло.</p>
      <p>Факти ICTV зібрали всю необхідну інформацію про те, як формується тариф на опалення і як розрахувати його вартість.</p>
      <h3>Розрахунок вартості</h3>
      <p>Обсяг спожитого тепла нараховують трьома способами:</p>
      <ul>
        <li>за приладом обліку (будинковий або індивідуальний);</li>
        <li>згідно з нормами споживання (якщо лічильник відсутній);</li>
      </ul>
      <p>У будинках, де встановлено лічильник, оплата розраховується наступним чином: шляхом множення затвердженої в тарифі НКРЕКП вартості однієї гігакалорії тепла на кількість гігакалорій, які спожила квартира (<b>вартість гігакалорій * кількість гігакалорій</b>).</p>
      <p>Проте перед цим загальна кількість спожитого тепла у будинку ділиться на загальну площу квартир і множиться на площу вашого житла (якщо йдеться про багатоквартирний будинок).</p>
      <p>Інформація про ціну гігакалорії та нормативи нарахування подається на сайті постачальника тепла.</p>
      <p>Наприклад, кількість Гкал, яка була витрачена на опалення мешканців будинку, складала 119,13869 Гкал. Опалювальна площа на мешканців будинку складає 4822,07 кв.м.</p>
      <p>Розрахунок виглядатиме так:</p>
      <p>
        <b>119,13869 Гкал / 4822,07 кв.м. = 0,02470 Гкал/кв.м. * 65,45 кв.м. (опалювальна площа квартири) = 1,61707 Гкал. * 657,24 грн. (тариф) =1 062,80 грн.</b>
      </p>
      <p>У будинках, де лічильник не встановлено – <b>площа (кв. м) * тариф * коефіцієнт</b> (містить середньомісячну температуру і фактичну кількість днів надання послуги).</p>
      <p>Якщо ви не хочете самостійно розраховувати вартість опалення, то можете скористатися <a href="https://bankchart.com.ua/servisy/kalkulyatory/kalkulyator_otopleniya">онлайн-калькулятором.</a></p>
      <p>Він допоможе дізнатися приблизну суму в платіжці, якщо у вас є показання лічильника.</p>
      <h3>Кому надають пільги?</h3>
      <p>Пільгами при оплаті за теплову енергію серед населення користуються:</p>
      <ul>
        <li>учасники бойових дій, ветерани АТО;</li>
        <li>родичі загиблого під час бойових дій;</li>
        <li>інваліди війни;</li>
        <li>постраждалі внаслідок катастрофи на ЧАЕС (1 і 2 категорія);</li>
        <li>ветерани військової служби, органів внутрішніх справ, пожежної охорони;</li>
        <li>багатодітні сім’ї і дитячі будинки.</li>
      </ul>
      <p>Якщо в квартирі проживає дві особи, одна з яких пільговик, то пільгову кваліфікацію застосують тільки до половини спожитої теплоенергії.</p>
      <h3>Як платити за опалення за субсидією?</h3>
      <p>За наявності у вас субсидії на опалення, ви зобов’язані щомісячно сплачувати вартість фактично використаної послуги з урахуванням розміру призначеної субсидії.</p>
      <p>Після призначення субсидії ви отримуватимете повідомлення, в якому вказуватиметься сума до сплати. Зазвичай, у ньому також вказують і розмір наданої субсидії.</p>
      <p> </p>
      <figure>
        <img src="http://fakty.ictv.ua/wp-content/uploads/2017/11/05/eFUgTbO8QLG1bwAW6nV9DQ.png?1509893429"/>
      </figure>
      <h3>Якщо розрахунки не збігаються з квитанцією?</h3>
      <p>Якщо ваші розрахунки по сплаті за опалення не збігаються з тим, що написано у квитанції, то потрібно звернутися до постачальника тепла за поясненнями.</p>
      <p><b>Читайте:</b> <a href="https://fakty.com.ua/ua/proisshestvija/20191029-potekla-voda-cherez-opalennya-u-kyyivskij-kvartyri-obvalylasya-stelya/">Потекла вода через опалення: у київській квартирі обвалилася стеля</a></p>
      <p>Якщо він не може чітко пояснити та обґрунтувати нарахування у вашому рахунку за тепло, або надає послуги неналежної якості, <b>телефонуйте на урядову гарячу лінію за номером 15-45</b> та залишайте скаргу, яку опрацює НКРЕКП.</p>
      <figure>
        <img src="http://fakty.ictv.ua/wp-content/uploads/2017/11/05/vqk0QXvTThe5hFk7c5dI8w.png?1509893489"/>
      </figure>
      <p>Вам також можуть перерахувати надання послуги у таких випадках:</p>
      <ul>
        <li>якщо надання послуг з централізованого опалення розпочалося пізніше встановленого строку або опалювальний сезон достроково закінчився;</li>
        <li>за  наявності перерв у наданні послуг, що перевищують допустимий строк (12 годин на добу один раз на  місяць);</li>
        <li>у разі невідповідності фактичної температури в житлових приміщеннях нормативній.</li>
      </ul>
      <p>Перерахунок виконується лише за умови відсутності квартирних та будинкових лічильників тепла.</p>
      <figure>
        <img src="http://fakty.ictv.ua/wp-content/uploads/2017/11/05/3iwXPNzNR8SMBU4a9Rnvug.png?1509893527"/>
      </figure>
      <h3>Формування тарифів</h3>
      <p>Формування тарифів відбувається в кілька етапів. На першому етапі узгоджуються показники з місцевими органами самоврядування:</p>
      <ul>
        <li>планові обсяги виробництва, транспортування та споживання теплової енергії;</li>
        <li>узгодження норм витрачання паливно-енергетичних ресурсів;</li>
        <li>затвердження норм споживання та якості житлово-комунальних послуг, в тому числі і в розрізі теплопостачання;</li>
        <li>затвердження температурного графіка тепломереж;</li>
        <li>визначення орендної плати, заробітної плати, штатного розкладу комунальних підприємств;</li>
      </ul>
      <p>Після цього, компанії, які отримали ліцензію на постачання тепла, проводять розрахунки. Керуються вони при цьому законом України про житлово-комунальні послуги.</p>
      <p>На останньому етапі розрахунки надають Національній комісії, що здійснює державне регулювання у сферах енергетики і комунальних послуг, яка їх розглядає і затверджує.</p>
      <p>Тарифи на опалення варіюються залежно від регіону країни. Подивитися їх можна на <a href="http://www.nerc.gov.ua/?id=16020">сайті НКРЕКП</a>.</p>
      <p>До слова, перший заступник голови правління НАК Нафтогаз України Сергій Перелома заявив, що у 2019 році країна <a href="https://fakty.com.ua/ua/ukraine/20191030-navit-bez-gazu-rf-ta-yevropy-ukrayina-stabilno-projde-opalyuvalnyj-sezon-naftogaz/">без проблем пройде опалювальний період</a> навіть без газу РФ.</p>
    </article>
  </body>
</html>