<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-the-woman-who-was-married-to-the-photo-of-the-dead-lover-was-beaten-up-by-the-locals-2831927.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-04T17:02:35+00:00"/>
    <meta property="og:title" content="मर चुके प्रेमी की फोटो से शादी करने वाली महिला को मोहल्लेवालों ने पीटा"/>
    <meta property="og:description" content="प्रेमी की मौत के ढाई साल बाद उसकी फोटो से शादी का ऐलान करने वाली महिला के खिलाफ मोहल्ले में आक्रोश पनप गया। गुस्साए लोगों ने विरोध के बावजूद शादी की तैयारियों में लगे उसके सहयोगियों की धुनाई कर दी।..."/>
  </head>
  <body>
    <article>
      <h1>मर चुके प्रेमी की फोटो से शादी करने वाली महिला को मोहल्लेवालों ने पीटा</h1>
      <address><time datetime="2019-11-04T17:02:35+00:00">04 Nov 2019, 17:02</time> by <a rel="author">हिन्दुस्तान संवाददाता।,अतरौली, अलीगढ़।</a></address>
      <p>प्रेमी की मौत के ढाई साल बाद उसकी फोटो से शादी का ऐलान करने वाली महिला के खिलाफ मोहल्ले में आक्रोश पनप गया। गुस्साए लोगों ने विरोध के बावजूद शादी की तैयारियों में लगे उसके सहयोगियों की धुनाई कर दी। बीच बचाव में आई महिला को भी पीट दिया। सूचना मिलते ही इलाका पुलिस मौके पर पहुंच गई। बमुश्किल पुलिस ने हालात काबू किए। नगर के मोहल्ला टेढ़ानीम निवासी महिला कविता पत्नी स्व. दीपक वर्मा ने अपने ढाई साल पहले आत्महत्या कर चुके प्रेमी की फोटो के साथ आठ नवंबर को प्राचीन शिव मंदिर में शादी का ऐलान किया था। </p>
      <p>पति की मौत के बाद भी दोनों ने शादी की कसमें खाई थी, लेकिन उस वक्त प्रेमी सौरभ वर्मा ने आत्महत्या कर ली थी। अब प्रेमी से शादी की कसम को पूरा करने के लिए कविता ने फोटो से शादी की तैयारियां शुरू कर दी थीं। परिजन भी इससे नाराज थे, मोहल्ले में विरोध बढ़ रहा था। समझाने के बाद भी कविता नहीं मानी तो सोमवार को लोगों का गुस्सा भड़क गया। कविता की शादी की तैयारियों में जुटे गुलजार नवी अंसारी को मोहल्लेवासियों ने धुन दिया। इधर एक महिला ने बीच बचाव में आई कविता को भी पीट दिया। </p>
      <p>
        <b>Read Also: <a href="https://www.livehindustan.com/national/story-the-mother-of-three-children-will-marry-with-a-photo-of-a-dead-lover-know-what-is-the-whole-matter-2831153.html">मरे हुए प्रेमी के फोटो संग विवाह करेगी तीन बच्चों की मां, वजह जानकार चौक जाएंगे आप</a></b>
      </p>
      <p><b>एसडीएम ने मांगी रिपोर्ट</b><br/>सूचना पर आई पुलिस ने मामला शांत कराया। पुलिस का कहना है कि मामले में अभी किसी भी पक्ष की ओर से कोई तहरीर नहीं दी गई है। महिला के ससुराली और मायका पक्ष दोनों ही इससे रजामंद नहीं हैं। उधर प्राचीन मंदिर कमेटी ने भी शादी की अनुमति से इनकार कर दिया है। प्रेमी के फोटो से शादी पर विरोध देखते हुए महिला ने एसडीएम अतरौली से मुलाकात की। एक पत्र देकर आठ नवंबर को प्रस्तावित शादी के दौरान सुरक्षा मुहैया कराने को गुहार लगाई है। इस पर एसडीएम ने पुलिस से पूरे मामले में विस्तृत रिपोर्ट मांगी है। साथ ही सुरक्षा इंतजाम कड़े करने के लिए भी पुलिस से कहा है। अतरौली एसडीएम पंकज कुमार ने बताया कि मामले की मुझे मीडिया से जानकारी हुई है। पुलिस से पूरे मामले पर आख्या मांगी है। शांति व्यवस्था बनाए रखने के निर्देश पुलिस को दिए हैं।</p>
      <p><b>अंखड भारत हिंदू सेना का कविता को मिला समर्थन</b><br/>कविता को हिन्दूवादी संगठन अखंड भारत हिंदू सेना का समर्थन मिल गया है। अध्यक्ष दीपक आजाद शर्मा ने कहा कि कविता वर्मा अपने प्रेमी की फोटो से शादी करके अपने असली प्रेम का इजहार करना चाहती है। इसलिए पुलिस प्रशासन इस शादी में बाधक बन रहे लोगों को रोकें। एचडीएफसी बैंक के निकट रागनी कॉस्टमैटिक के नाम से दुकान पर पहुंचे अंखड भारत सेना के अध्यक्ष दीपक आजाद शर्मा ने कहा कि कविता वर्मा ने अपनी भावनाओं को किया है। इस मौके पर संगठन के जिला सुरक्षा प्रमुख चिंटू चौधरी आदि मौजूद रहे।</p>
      <p>
        <b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।    </b>
      </p>
    </article>
  </body>
</html>