<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/her-avslorer-de-bloffen/71781844"/>
    <meta property="og:site_name" content="Dagbladet.no"/>
    <meta property="article:published_time" content="2019-11-04T17:03:48+00:00"/>
    <meta property="og:title" content="Her avslører de bløffen"/>
    <meta property="og:description" content="NRKs stunt har skapt reaksjoner i flere måneder. I kveld vises episoden."/>
  </head>
  <body>
    <article>
      <h1>Her avslører de bløffen</h1>
      <h2>NRKs stunt har skapt reaksjoner i flere måneder. I kveld vises episoden.</h2>
      <address><time datetime="2019-11-04T17:03:48+00:00">04 Nov 2019, 17:03</time> by <a rel="author">Johannes Fjeld</a></address>
      <p>
        <b>Mandag kveld 19:45 vises «Folkeopplysningen»-episoden «Make Lillestrøm Great Again» på NRK.</b>
      </p>
      <p>Programmet skapte reaksjoner da det i september kom fram at produksjonen i lang tid hadde <a href="https://www.dagbladet.no/kultur/foret-ungdommer-med-fake-news/71562897">rettet falske nyheter mot ungdom</a> ved Lillestrøm videregående skole for å påvirke dem til å stemme Senterpartiet i skolevalget.</p>
      <p>I forbindelse med skolevalget på Lillestrøm videregående skole hadde Facebook-siden «Klimastreik Lillestrøm» hatt som mål å lure ungdommene til å stemme Senterpartiet.</p>
      <p>Ifølge Facebook-siden hadde de også fått kjente bloggere til «å rope ulv». Influenser Kristine Ullebø støtter blant annet Senterpartiets ulvepolitikk i en video publisert på nettstedet.</p>
      <h3>- Styrke demokratiet</h3>
      <p>Prosjektredaktør for Folkeopplysningen, Jan Egil Ådland, fortalte Dagbladet at produksjonen ønsket å gi publikum redskaper for å forstå hvilke faktorer som påvirker oss.</p>
      <p>- Essensen er at en av NRKs viktigste oppgaver er å beskytte og styrke demokratiet. I et samfunn der ting blir mer uoversiktlig, ønsker vi å gi publikum noen redskap for å forstå hvilke faktorer som påvirker valgene våre - i jungelen av budskap, sier han.</p>
      <p>Seinere fikk NRK <a href="https://www.dagbladet.no/kultur/fundamental-svikt-av-nrk/71564079">ramsalt kritikk</a> fra statsviter og valgforsker Bernt Aardal.</p>
      <p>
        <b>- Dette er med på å undergrave seriøsiteten ved skolevalg, sa Aardal til Dagbladet i september.</b>
      </p>
      <p>Han har fulgt og forsket på skolevalg siden 80-tallet - og hadde aldri tenkt tanken engang på at noe sånt kunne skje.</p>
      <p>- Og i hvert fall ikke i regi av NRK. Dette er en sviktende vurdering av NRK, en fundamental svikt, vil jeg si. Dette er lite overveid og jeg mener det påfører NRK en skikkelig ripe i lakken.</p>
      <h3>- Provoserer</h3>
      <p>Prosjektredaktør Jan Egil Ådland for «Folkeopplysningen» svarte på kritikken.</p>
      <p>- Jeg forstår at eksperimentet vårt engasjerer og provoserer. Jeg mener at denne saken er viktig, og at den i større grad enn å ødelegge gir unge og andre redskaper til å styrke kritisk tenkning, sa Ådland til Dagbladet.</p>
      <p>Etter hvert kom også kunnskapsminister Jan Tore Sanner, kommunal- og moderniseringsminister <a href="https://www.dagbladet.no/nyheter/raser-mot-nrk---misbrukt-og-misledet/71563969">Monica Mæland</a>, og <a href="https://www.dagbladet.no/nyheter/solberg-ut-mot-nrk/71564579">statsminister Erna Solberg</a> på banen.</p>
      <p>Kringkastingssjef Thor Gjermund Eriksen forsvarte «Folkeopplysningen» på NRKs radioprogram «Nyhetsmorgen». Samtidig <a href="https://www.dagbladet.no/kultur/nrk-sjefen-var-ikke-informert-om-stuntet/71565631">innrømmet han</a> at han ikke var informert om stuntet.</p>
      <p>- Nei, jeg visste ikke om akkurat det stuntet. Jeg er ikke inne i hvert enkelt program. Men dette er planlagt i lang tid og NRK-sjefer har vært involvert, sa han.</p>
    </article>
  </body>
</html>