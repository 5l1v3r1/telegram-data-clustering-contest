<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/blog-italia/salute/diabete_diffusione_italia-6485317/news/2019-11-04/"/>
    <meta property="og:site_name" content="Agi"/>
    <meta property="article:published_time" content="2019-11-04T17:38:00+00:00"/>
    <meta property="og:title" content="In Italia ci sono 3,7 milioni di diabetici, ma uno su tre non lo sa"/>
    <meta property="og:description" content=". Questo e' uno dei dati messi in evidenza in vista della Giornata mondiale del diabete, che si celebra il 14 novembre "/>
  </head>
  <body>
    <article>
      <h1>In Italia ci sono 3,7 milioni di diabetici, ma uno su tre non lo sa</h1>
      <h2>. Questo e' uno dei dati messi in evidenza in vista della Giornata mondiale del diabete, che si celebra il 14 novembre </h2>
      <address><time datetime="2019-11-04T17:38:00+00:00">04 Nov 2019, 17:38</time> by <a rel="author">AGI - Agenzia Giornalistica Italia</a></address>
      <p>Nel nostro Paese ci sono circa 3,7 persone affetta da diabete, ma una su tre non sa di averlo. Questo è uno dei dati messi in evidenza in vista della <b>Giornata mondiale del diabete</b>, che si celebra il 14 novembre e in occasione della quale sono previste un migliaio di iniziative in tutta Italia. Il diabete è una malattia sempre più diffusa, con oltre 425 milioni di malati nel mondo, eppure spesso conosciuta poco, curata tardi, con tante complicanze.</p>
      <p>Una malattia sistemica, che attacca vari organi, ma anche sistemica in senso metaforico, perché coinvolge nella sua gestione tutta la famiglia. La Giornata è organizzata da <b>Diabete Italia</b>, che quest'anno ha ricevuto la <b>Medaglia della Presidenza della Repubblica</b> e che raccoglie la voce di associazioni di volontariato (Diabete Forum, AGD Italia, ANIAD) e societa' scientifiche (AMD, SIEDP, SIMG, OSDI) che operano nel settore. </p>
      <p>"I numeri - rileva <b>Concetta Suraci</b>, presidente di Diabete Italia - non sono incoraggianti: nel mondo una persona su 11 convive con il diabete ed è previsto che per il 2030 ci saranno 522 milioni di persone con diabete. Oltre un milione di bambini e adolescenti nel mondo hanno un diabete di tipo 1, ovvero quello autoimmune. Nel 2017 ci sono stati, a livello globale, quattro milioni di morti. In Italia ci sono 3,7 milioni di persone con diabete e una su tre non sa di averlo".</p>
      <related>
        <a href="https://www.agi.it/salute/diabete_malati_inconsapevoli_screening-5604078/news/2019-06-05/"/>
      </related>
      <p>Il tema della giornata di quest'anno è la famiglia: il diabete è una malattia che può essere anche molto invalidante e tutti i familiari devono essere coinvolti nella prevenzione e nella sua gestione. Il diabete di tipo 2, una patologia cronica che colpisce indipendentemente dal sesso e dall'età, è maggiormente presente in età adulta e la cui incidenza aumenta con l'età anagrafica, è prevenibile in oltre l'80 per cento dei casi, a differenza del tipo 1, con l'adozione di uno stile di vita sano. <b>Buone abitudini alimentari</b> e <b>un'attività fisica adeguata</b>, dove il ruolo della famiglia è fondamentale per metterle in atto, sono assolutamente necessarie. E i familiari giocano sempre un ruolo di primo piano anche con i diabetici di tipo 1, dalla gestione delle terapie al riconoscimento dei segnali di allarme e delle complicanze.</p>
      <p>Dal punto di vista economico "si stima - rileva Suraci - che 20 miliardi siano i costi diretti e indiretti della malattia: la voce più alta è naturalmente quella dell'ospedalizzazione (circa 7 miliardi) ma pesano anche le assenze dal lavoro (5 miliardi) e i prepensionamenti (7 miliardi)".</p>
      <p>La Giornata è anche l'occasione per mettere in evidenza l'importanza di questa patologia, soprattutto in età pediatrica. "Purtroppo a volte la diagnosi - dice <b>Rita Stara</b>, vicepresidente di Diabete Italia - arriva tardi e i sintomi principali, ovvero sete intensa e urinazione abbondante unite alla perdita repentina di peso, sono sottovalutati anche dai pediatri o nei pronto soccorso. Eppure il diabete di tipo 1, quello autoimmune, è la malattia endocrina piu' diffusa nei bambini. In Italia ci sono 25 mila casi di diabetici di tipo 1 fino a 18 anni, su 240 mila complessivi".</p>
      <p>Innumerevoli gli effetti e le malattie correlate al diabete, spesso gravi: malattie cardiache, cecità, amputazioni, insufficienza renale, morte precoce. Molti sintomi potrebbero essere spia della patologia e se trascurati portare ad una diagnosi tardiva anche nel diabete tipo 2 o a una delle complicanze croniche. </p>
      <related>
        <a href="https://www.agi.it/salute/allarme_diabete_giovani-6206630/news/2019-09-18/"/>
      </related>
    </article>
  </body>
</html>