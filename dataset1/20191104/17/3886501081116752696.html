<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/118873-vucic-primakov-ostavio-neizbrisiv-trag-u-svetskoj-politici?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-04T17:10:04+00:00"/>
    <meta property="og:title" content="Vučić: Primakov ostavio neizbrisiv trag u svetskoj politici"/>
    <meta property="og:description" content="Predsednik Srbije Aleksandar Vučić izjavio je danas u Beogradu da je bivši ruski premijer Jevgenij Primakov ostavio neizbrisiv trag u svetskoj politici i da su gradjani Srbije osetili važnost njegove borbe za pravdu i pravičnost.Na ceremoniji otkrivanja biste Primakovu u Ruskom domu, Vučić je rekao da je njegov &quot;zaokret iznad Atlantika&quot; 24. marta 1999. godine, kada je odustao od planirane posete Vašingtonu zbog početka bombardovanja Jugoslavije, mnogo značio za Srbiju.&quot;Njegov demarš 1999. godine, poznat kao zaokret iznad Atlantika, za Srbiju je mnogo značio, ali to je bio i potpuni zaokret u spoljnoj politici Rusije koji joj i danas omogućava da sačuva stabilnost uprkos brojnim izazovima&quot;, kazao je Vučić.On je naveo da snaga Rusije 1999. godine i danas nisu za poredjenje i ocenio da je politika Primakova bila dalekovida pošto je predvideo nastanak multipolarnog sveta.&quot;Mi u Srbiji iskreno cenimo sve što je uradio za Rusiju, ali i za naše pravo da postojimo i budemo svoji na svome&quot;, rekao je predsednik Srbije.Vučić…"/>
  </head>
  <body>
    <article>
      <h1>Vučić: Primakov ostavio neizbrisiv trag u svetskoj politici</h1>
      <address>
        <time datetime="2019-11-04T17:10:04+00:00">04 Nov 2019, 17:10</time>
      </address>
      <slideshow>
        <figure>
          <img src="https://static.beta.rs/thumbs/Beta-41px1ekeie.591x371.jpg"/>
        </figure>
        <figure>
          <img src="https://static.beta.rs/thumbs/Beta-63i82ij6vx.606x371.jpg"/>
        </figure>
        <figure>
          <img src="https://static.beta.rs/thumbs/Beta-9gtyj9e7w3.700x371.jpg"/>
        </figure>
        <figure>
          <img src="https://static.beta.rs/thumbs/Beta-qzf30msuhk.634x371.jpg"/>
        </figure>
        <figure>
          <img src="https://static.beta.rs/thumbs/Beta-1lepx2i4hw.625x371.jpg"/>
        </figure>
        <figure>
          <img src="https://static.beta.rs/thumbs/Beta-gnu164lhp0.626x371.jpg"/>
        </figure>
      </slideshow>
      <p><b>Predsednik Srbije Aleksandar Vučić izjavio je danas u Beogradu da je bivši ruski premijer Jevgenij Primakov ostavio neizbrisiv trag u svetskoj politici i da su gradjani Srbije osetili važnost njegove borbe za pravdu i pravičnost.</b><br/><br/>Na ceremoniji otkrivanja biste Primakovu u Ruskom domu, Vučić je rekao da je njegov "zaokret iznad Atlantika" 24. marta 1999. godine, kada je odustao od planirane posete Vašingtonu zbog početka bombardovanja Jugoslavije, mnogo značio za Srbiju.<br/><br/>"Njegov demarš 1999. godine, poznat kao zaokret iznad Atlantika, za Srbiju je mnogo značio, ali to je bio i potpuni zaokret u spoljnoj politici Rusije koji joj i danas omogućava da sačuva stabilnost uprkos brojnim izazovima", kazao je Vučić.<br/><br/>On je naveo da snaga Rusije 1999. godine i danas nisu za poredjenje i ocenio da je politika Primakova bila dalekovida pošto je predvideo nastanak multipolarnog sveta.<br/><br/>"Mi u Srbiji iskreno cenimo sve što je uradio za Rusiju, ali i za naše pravo da postojimo i budemo svoji na svome", rekao je predsednik Srbije.<br/><br/>Vučić je prisutnima čestitao Dan narodnog jedinstva koji Rusija danas slavi i poželeo da "večno živi prijateljstvo Rusije i Srbije".<br/><br/>Ambasador Rusije u Beogradu Aleksandar Bocan-Harčenko rekao je da je Primakov bio velika ličnost i da protokom vremena dolazi do izražaja njegova "veličanstvenost i značaj" kao političara, diplomate, naučnika i humaniste.<br/><br/>"Jevgenij Primakov je imao sposobnost da gleda nekoliko decenija unapred, a njegov koncept multilateralizma danas je temelj medjunarodne politike", kazao je Bocan-Harčenko.<br/><br/>On je naveo da je predsednik Rusije Vladimir Putin nazvao Primakova "velikim gradjaninom Rusije" i ocenio da "ništa više od toga ne treba reći".<br/><br/>Bocan-Harčenko je rekao da je "imao sreću" da radi s Primakovom kad je on 1996. postao šef ruske diplomatije i dodao da je bio posvećen zaštiti nacionalnog interesa i da je vodio računa o saradnji sa Srbijom i snazi Rusije na Balkanu.<br/><br/>"Ponudio je više predloga za rešenje problema Kosova, ali se Zapad od početka pripremao za agresiju protiv Srbije", naveo je ruski ambasador.<br/><br/>Bivši premijer Rusije Sergej Stepašin rekao je da je Primakov, s kojim je bio prijatelj, promenio smer spoljne politike Rusije 1996. godine i dodao da Moskva i danas sledi taj pravac.<br/><br/>Naveo je i da je Primakov kao premijer spasio Rusiju od ekonomske katastrofe 1999. godine i da je učinio sve što je bilo u njegovoj moći da spreči bombardovanje tadašnje Jugoslavije.<br/><br/>Direktorka Ruskog centra za nauku i kulturu "Ruski dom" u Beogradu Eleonora Mitrofanova rekla je da je odluka Primakova da otkaže posetu SAD 24. marta 1999. dok je bio u avionu iznad Atlantika "gest kojim je pokazao koliko mnogo je podržavao Srbiju i koliko je bio protiv bombardovanja suverene zemlje".<br/><br/>Mitrofanova je dodala da je "taj čin označio i promenu smera spoljne politike Rusije".<br/><br/>Bistu Primakovu otkrili su njegova udovica Irina Primakova i autor dela, ruski vajar Andrej Tirtišnikov.<br/><br/>Primakov je bio premijer Rusije od septembra 1998. do maja 1999. godine, a prethodno je od januara 1996. bio šef diplomatije. Umro je u junu 2015. godine.</p>
    </article>
  </body>
</html>