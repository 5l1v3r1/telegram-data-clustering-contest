<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/04/politics/epistoli-tsipra-pros-tasoula-as-analavete-monos-tin-eythyni/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-04T17:24:09+00:00"/>
    <meta property="og:title" content="Επιστολή Τσίπρα προς Τασούλα: Ας αναλάβετε μόνος την ευθύνη"/>
    <meta property="og:description" content="«Με λύπη διαπιστώνω ότι ανέχεστε την μεθόδευση της πλειοψηφίας», του επισημαίνει – Προτείνει εκ νέου τους Πολάκη – Τζανακόπουλο για την προανακριτική"/>
  </head>
  <body>
    <article>
      <h1>Επιστολή Τσίπρα προς Τασούλα: Ας αναλάβετε μόνος την ευθύνη</h1>
      <h2>«Με λύπη διαπιστώνω ότι ανέχεστε την μεθόδευση της πλειοψηφίας», του επισημαίνει – Προτείνει εκ νέου τους Πολάκη – Τζανακόπουλο για την προανακριτική</h2>
      <address><time datetime="2019-11-04T17:24:09+00:00">04 Nov 2019, 17:24</time> by <a rel="author">Σταυρόπουλος Λάμπρος</a></address>
      <p>Στην επιστολή Τασούλα για τη αντικατάσταση των Π. Πολάκη και Δ. Τζανακόπουλου στην προανακριτική επιτροπή, ο Αλ. Τσίπρας απάντησε επαναπροτείνοντας του δυο εξαιρεθέντες βουλευτές. «Η Κ.Ο. του ΣΥ.ΡΙΖ.Α. σάς έχει ήδη υποδείξει τα μέλη της που συμμετέχουν στην εν λόγω Ειδική Κοινοβουλευτική Επιτροπή για τη διενέργεια προκαταρκτικής εξέτασης», του επισημαίνει προειδοποιώντας τον ότι «εφόσον λοιπόν το επιλέγετε, ας αναλάβετε μόνος αυτήν την ευθύνη».</p>
      <p>Στην απαντητική επιστολή του προς τον Πρόεδρο της Βουλής ο αρχηγός της αξιωματικής αντιπολίτευσης δηλώνει ότι δεν πρόκειται να υιοθετήσει «τις κραυγαλέες και παντελώς αβάσιμες κατασκευές που οδήγησαν μια πλειοψηφία μελών της Επιτροπής στην ανυπόστατη απόφασή τους για εξαίρεση συναδέλφων τους της μειοψηφίας», ενώ καταλογίζει στον κ. Τασούλα ότι αποποιήθηκε την ευθύνη να διασφαλίσει αμερόληπτα τα δικαιώματα όλων των βουλευτών ζητώντας του μάλιστα να συναινέσει «σε κάτι που θα οδηγούσε σε έναν ιστορικό αυτοπεριορισμό των δικαιωμάτων της μειοψηφίας και τελικά σε πλήγμα του ίδιου του κοινοβουλευτισμού».</p>
      <p>
        <a href="https://www.in.gr/2019/11/04/world/lakkotrypis-sto-gr-energeiako-programma-tis-kypriakis-dimokratias-synexizetai-kanonika/">Διαβάστε ακόμη : Λακκοτρύπης στο in.gr - Το ενεργειακό πρόγραμμα της Κυπριακής Δημοκρατίας συνεχίζεται κανονικά</a>
      </p>
      <p>«Μπορείτε να θεωρείτε δεδομένη τη συναινετική στάση μου και την ειλικρινή προσπάθειά μου για την αντιμετώπιση οποιουδήποτε προβλήματος, όποτε κι αν το ζητήσετε. Εν προκειμένω, όμως, το αίσθημα ευθύνης δεν μου επιτρέπει να συμπράξω στην υπονόμευση του Κοινοβουλίου και στην απαξίωση του κοινοβουλευτικού έργου», αναφέρει χαρακτηριστικά ο κ. Τσίπρας. Το νομικό επιχείρημα που επικαλείται είναι ότι διατάξεις της κοινής νομοθεσίας δεν εφαρμόζονται, παρεκτός εάν το Σύνταγμα ή ο Κανονισμός παραπέμπουν ρητά σ’ αυτές.</p>
      <p>«Ο νόμος περί ευθύνης υπουργών, ο Κώδικας Ποινικής Δικονομίας ή οποιοσδήποτε άλλος τυπικός νόμος, διέπουν τη λειτουργία της Ειδικής Κοινοβουλευτικής Επιτροπής μόνο όταν ο Κανονισμός της Βουλής παραπέμπει σε διατάξεις τους». «Το άρθρο 156 παρ. 4 του Κανονισμού, παραπέμπει μόνο στις διατάξεις που ορίζουν τις αρμοδιότητες του Εισαγγελέα όταν ενεργεί προκαταρκτική εξέταση. Αντιθέτως, δεν παραπέμπει στις διατάξεις του Κώδικα Ποινικής Δικονομίας περί εξαίρεσης δικαστικών προσώπων», σημειώνει. Και διαπιστώνει ότι «ότι αποτέλεσε ηθελημένη και συνειδητή επιλογή του κοινοβουλευτικού νομοθέτη, του μόνου αρμόδιου να ρυθμίσει τη λειτουργία των Κοινοβουλευτικών Επιτροπών, να μην προβλέψει διαδικασία εξαίρεσης μελών της Ειδικής Κοινοβουλευτικής Επιτροπής που διενεργεί προκαταρκτική εξέταση».</p>
      <p>Διαφορετικά, όπως τονίζει ο κ. Τσίπρας, «θα καταλήγαμε στο μείζον θεσμικό και συνταγματικό άτοπο, η εκάστοτε πλειοψηφία στην Επιτροπή ή στην Ολομέλεια να διαθέτει την εξουσία, με μόνη την επίκληση της αρχής της πλειοψηφίας, να καθορίζει κατά το δοκούν τη σύνθεση των Κοινοβουλευτικών Επιτροπών, ακυρώνοντας τη βούληση των Κοινοβουλευτικών Ομάδων της Αντιπολίτευσης, κατά παράβαση των άρθρων 31 παρ. 3 και 29 παρ. 5 του Κανονισμού, που καθιερώνουν μια στοιχειώδη και αυτονόητη αρχή του κοινοβουλευτισμού: ότι η κάθε Κοινοβουλευτική Ομάδα είναι η μόνη και αποκλειστικά αρμόδια να υποδείξει η ίδια τα μέλη της που θα συμμετάσχουν στις κοινοβουλευτικές εργασίες».</p>
      <p>«Συνεπώς, η μεθόδευση της πλειοψηφίας των μελών της Επιτροπής, βασισμένη σε νομικούς ακροβατισμούς και διαδικαστικούς αυτοσχεδιασμούς, που με λύπη μου διαπιστώνω ότι ανέχεστε, δεν αποτελεί παρά μια ωμή έκφραση πλειοψηφισμού που αποσκοπεί στη φίμωση της μειοψηφίας», υπογραμμίζει και δηλώνει ότι δεν θα συναινέσει σε μια «παράνομη απόφαση της πλειοψηφίας της Επιτροπής και κατά αυτόν το τρόπο να συμπράξω στην απαξίωση της Εθνικής Αντιπροσωπείας». «Ούτε δε, πολύ περισσότερο, να συμπράξω στη στέρηση δικαιωμάτων από αντιπροσώπους του ελληνικού λαού», καταλήγει.</p>
      <p>
        <a href="https://www.tovima.gr/2019/11/04/world/ebay-poia-antikeimena-tis-disney-poulisan-perissotero-to-2019/">eBay : Ποια αντικείμενα της Disney πούλησαν περισσότερο το 2019</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/04/politics/proanakritiki-stin-kopsi-tou-ksyrafiou-oi-apeiles-polaki-to-antartiko-syriza-kai-to-akraio-senario/"/>
        <a href="https://www.tovima.gr/2019/11/03/politics/katarreei-i-theoria-peri-skeyorias-gia-novartis-ypogrammizei-o-syriza/"/>
        <a href="https://www.tovima.gr/2019/11/01/vimatv/apantisi-syriza-stin-epistoli-tasoula-leitourgei-os-proedros-tis-pleiopsifias/"/>
        <a href="https://www.tovima.gr/2019/11/01/politics/aporriptei-o-tasoulas-to-skeptiko-tsipra-gia-tin-eksairesi-polaki-tzanakopoulou/"/>
        <a href="https://www.tovima.gr/2019/11/01/politics/xaritsis-skandalodis-paranomia-i-eksairesi-tzanakopoulou-polaki-apo-proanakritiki/"/>
        <a href="https://www.tovima.gr/2019/11/01/politics/proanakritiki-en-anamoni-tis-apantisis-tasoula-se-tsipra/"/>
        <a href="https://www.tovima.gr/2019/10/30/vimatv/g-mantelas-komvikos-o-rolos-tou-proedrou-tis-voulis-sto-thema-tis-proanakritikis/"/>
        <a href="https://www.tovima.gr/2019/10/30/politics/se-tentomeno-sxoini-i-proanakritiki-o-tsipras-kalyptei-polaki-tzanakopoulo-kai-amfisvitei-tin-apofasi-eksairesis-tous-epistoli-pros-tasoul/"/>
        <a href="https://www.tovima.gr/2019/10/30/politics/epistoli-tasoula-se-tsipra-gia-tin-antikatastasi-polaki-tzanakopoulou/"/>
        <a href="https://www.tovima.gr/2019/10/24/opinions/o-mitsotakis-o-maks-vemper-kai-i-elinor-rouzvelt/"/>
        <a href="https://www.tovima.gr/2019/10/10/politics/proanakritiki-gia-papaggelopoulo-oi-vouleytes-tou-syriza-pou-tha-metexoun/"/>
      </related>
    </article>
  </body>
</html>