<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/lufthansa-s-promenen-grafik-zaradi-stachka-405862.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-04T17:58:53+00:00"/>
    <meta property="og:title" content="Lufthansa с променен график заради стачка"/>
    <meta property="og:description" content="Ще засегне всички заминаващи полети от германските летища"/>
  </head>
  <body>
    <article>
      <h1>Lufthansa с променен график заради стачка</h1>
      <address><time datetime="2019-11-04T17:58:53+00:00">04 Nov 2019, 17:58</time> by <a rel="author">"Стандарт"</a></address>
      <p>За 48-часова стачка в четвъртък и петък, 7 и 8 ноември, призова синдикатът на кабинния персонал в Луфтханза (Lufthansa) днес като част от продължаващия социален конфликт в Германия, предаде Франс прес.</p>
      <p>Стачните действия, които се предвиждат от 23:00 ч. по Гринуич в сряда (01:00 ч. бълг. време в четвъртък) до 23:00 ч. по Гринуич в петък (01:00 ч. бълг. време в събота), ще засегнат всички заминаващи полети от германските летища, уточни синдикатът УФО (UFO). Междувременно неговата легитимност да представлява служителите се оспорва в съда от германската авиокомпания.</p>
      <p>УФО прави това съобщение заради "трайния отказ на Луфтханза да преговаря" по исканията, обясни в комюнике профсъюзът.</p>
      <p>На 20 октомври, неделя, УФО вече организира стачка в четири филиала на групата Луфтханза, което доведе до стотина отменени полета. Тогава обаче основният превозвач не бе засегнат, припомня АФП.</p>
      <p>Новата вълна от протестни действия ще обхване цялата група, предупреди синдикатът на стюардите и стюардесите.</p>
    </article>
  </body>
</html>