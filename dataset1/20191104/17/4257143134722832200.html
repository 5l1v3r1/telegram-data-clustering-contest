<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/04/dontottek-donald-trump-adobevallasanak-ugyeben"/>
    <meta property="og:site_name" content="infostart"/>
    <meta property="article:published_time" content="2019-11-04T17:19:00+00:00"/>
    <meta property="og:title" content="Döntöttek Donald Trump adóbevallásának ügyében"/>
    <meta property="og:description" content="Nyolc évre visszamenőleg az amerikai elnök üzleti ügyeit könyvelő cég köteles átadni Donald Trump adóbevallásait a New York-i ügyészségnek - így döntött hétfőn egy New York-i fellebbviteli bíróság."/>
  </head>
  <body>
    <article>
      <h1>Döntöttek Donald Trump adóbevallásának ügyében</h1>
      <address><time datetime="2019-11-04T17:19:00+00:00">04 Nov 2019, 17:19</time> by <a rel="author">Infostart / MTI</a></address>
      <h3>Nyolc évre visszamenőleg az amerikai elnök üzleti ügyeit könyvelő cég köteles átadni Donald Trump adóbevallásait a New York-i ügyészségnek - így döntött hétfőn egy New York-i fellebbviteli bíróság.</h3>
      <p>A Reuters hírügynökség megjegyzi, hogy a bíróság döntése megkönnyíti az ügyészségnek, hogy beidézze vallomástételre a könyvelést végző céget, a Mazars LLP-t. Az ügyészség - Cyrus Vance manhattani kerületi ügyész vezetésével - büntetőjogi nyomozást folytat Trump és családja ingatlanüzleti ügyeiben. Vance már szeptemberben bekérte nyolc évre szólón a Trump család adóbevallásait, ám az elnök pert indított az adóbevallásait peres úton bekérő ügyész ellen.</p>
      <p>A demokrata többségű képviselőház két bizottsága korábban szintén bekérte e dokumentumokat, de Donald Trump ügyvédjei és keresetük nyomán az adóhivatal ezt a magán- és adótitok védelmére hivatkozva elutasította.</p>
      <p>Donald Trump a 2016-os elnökválasztási kampányban nem akarta nyilvánosságra hozni adóbevallását, és azóta sem volt hajlandó erre. Mick Mulvaney, a Fehér Ház ügyvezető kabinetfőnöke nemrégiben azt mondta, hogy ezt az ügyet a 2016-os választási kampány idején már hosszasan megvitatták. "A választók tisztában voltak vele, hogy az elnök nyilvánosságra hozhatta volna az adóbevallását. Tudták, hogy ezt nem tette meg, és ezzel együtt is őt választották meg".</p>
      <p>
        <i>Nyitókép: MTI/AP/Evan Vucci</i>
      </p>
    </article>
  </body>
</html>