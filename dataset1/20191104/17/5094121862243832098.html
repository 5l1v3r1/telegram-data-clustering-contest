<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/krimi/pred-divadlem-horel-clovek-zrejme-se-chtel-upalit-20191104.html"/>
    <meta property="og:site_name" content="Deník.cz"/>
    <meta property="article:published_time" content="2019-11-04T17:53:00+00:00"/>
    <meta property="og:title" content="Před pardubickým divadlem hořel člověk, zřejmě se chtěl upálit"/>
    <meta property="og:description" content="V Pardubicích před divadlem v pondělí ve večerních hodinách hořel člověk. Podle záchranářů se jednalo o bezdomovce, který se polil neznámou látkou a zapálil."/>
  </head>
  <body>
    <article>
      <h1>Před pardubickým divadlem hořel člověk, zřejmě se chtěl upálit</h1>
      <address><time datetime="2019-11-04T17:53:00+00:00">04 Nov 2019, 17:53</time> by <a rel="author">Lada Součková</a></address>
      <p>"Aktuálně zasahujeme spolu s celým integrovaným záchranným systémem před divadlem v Pardubicích, kde se zřejmě pokusil upálit muž," uvedl z místa události mluvčí pardubických strážníků Jiří Sejkora s tím, že hořícího muže začali ještě před příjezdem záchranářů hasit kolemjdoucí.</p>
      <p>Muž utrpěl velmi rozsáhlá a těžká zranění na více než 60 procentech těla a byl převezen do Pardubické nemocnice, kam pro něho přiletěl vrtulník. "Byl uveden do umělého spánku, připojen k umělé plicní ventilaci a po dalším ošetření byl letecky transportován do Fakultní nemocnice Královské Vinohrady," informoval mluvčí záchranářů Aleš Malý.</p>
      <p>Policie zatím nezná totožnost popáleného muže. "Zjištujeme a ověřujeme jeho totožnost," dodal policejní mluvčí Jiří Tesař.</p>
      <p>Výjezd k požáru osoby měli po 18. hodině nahlášený také hasiči Pardubického kraje. "Osoba byla před příjezdem hasičů uhašena. Pomáhali jsme záchranné službe s ošetřením," řekla mluvčí hasičů Vendula Horáková.</p>
      <p>Hasiči i policisté vyšetřují příčiny vzplanutí.</p>
      <figure>
        <img src="https://g.denik.cz/63/d4/soudcovsky-talar_denik-150-3x2.jpg"/>
      </figure>
      <aside>
        <a href="https://pardubicky.denik.cz/zlociny-a-soudy/za-pasovani-sovetskych-raket-zaplati-200-tisic-20191104.html">Za pašování sovětských raket zaplatí 200 tisíc Přečíst článek ›</a>
      </aside>
    </article>
  </body>
</html>