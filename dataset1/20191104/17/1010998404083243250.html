<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/mestnite2019/bitkata-za-sofija-fandakova-blagodari-za-podkrepata-manolova-shte-iska-kasirane-na-vota.html"/>
    <meta property="og:site_name" content="bTV Новините"/>
    <meta property="article:published_time" content="2019-11-04T17:01:00+00:00"/>
    <meta property="og:title" content="Битката за София: Фандъкова благодари за подкрепата, Манолова ще иска касиране на вота"/>
    <meta property="og:description" content="Фандъкова поема към четвъртия си кметски мандат след победа над Манолова на балотажа"/>
  </head>
  <body>
    <article>
      <h1>Битката за София: Фандъкова благодари за подкрепата, Манолова ще иска касиране на вота</h1>
      <h2>Фандъкова поема към четвъртия си кметски мандат след победа над Манолова на балотажа</h2>
      <address><time datetime="2019-11-04T17:01:00+00:00">04 Nov 2019, 17:01</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/04/stolica_1572888298-1.mp4"/>
      </figure>
      <p>Битката за София на местните избори беше изключително оспорвана. Йорданка Фандъкова поема към четвъртия си кметски мандат след победа над Мая Манолова на балотажа.</p>
      <p>Фандъкова надделя с 209 хил. гласа. срещу 189 хил. за Манолова, според данните от протоколите от Общинската избирателна комисия.</p>
      <p>Досегашният кмет обеща да работи, но и да отговори на очакването за промяна. До месец тя ще предложи и Проект на бюджет за общината. Йорданка Фандъкова благодари на десните и обяви, че ще разговаря с тях по конкретни сфери от управлението на столицата.</p>
      <p>„Радвам се, че разумните и работещи предложения надделяха над популизма. Имаше много популизъм в тази кампания. Не съм си променила вижданията за разлика от други кандидати, които си променят ценностите и посоката си спрямо обстоятелствата”, заяви снощи Йорданка Фандъкова.</p>
      <p>От щаба на Манолова обявиха, че ще поискат касиране на вота вчера заради купуване на гласове. </p>
      <p>Вчера председателят на инициативния комитет, който я издигна – Никола Вапцаров, не беше допуснат в ОИК в зала „Арена Армеец” и поиска касиране на изборите.</p>
      <p>„На балотажа беше даден важен политически знак, че хора с различни политически убеждения  пуснаха мост помежду си - да преборят едноличната власт. Не изгаряйте този мост, той ще ви трябват в битката с едноличната власт”, коментира Манолова.</p>
      <p>До края на седмицата щабът на Манолова ще поиска официално касиране на вота заради сигнали за купуване на гласове, публикуване на резултати преди края на изборния ден и манипулиране на протоколи.</p>
      <p>Според тях секциите в ромските квартали са обърнали резултата.</p>
      <p>„И именно ромските секции обръщат вота разликата е 3-4 пъти.  Поне 8 протокола хората се подписват на тя”, заяви Войслав Тодоров от щаба на Манолова.</p>
      <p>От ГЕРБ отрекоха твърденията за манипулираните протоколи. </p>
      <p>„Купува този, който губи и това е първото. В София купеният вот не може да обръща резултати и да предопределя резултати. Г-жа Манолова е удвоила своя резултата в кварталите „Факултета”, „Христо Ботев” и „Филиповци”, каза Малина Едрева, общински съветник от ГЕРБ.</p>
      <p>Разликата между фандъкова и Манолова е равна на процента избиратели, които са гласували с „Не подкрепям никого”. Според полититолога Георги Киряков те са гласували само за районен кмет.</p>
      <p>„Хората няма как да бъдат принудени. Не знам защо се повдига този въпрос. Активните хора, които отиват да гласуват изразяват по този начин мнението си. Има голям мажоритарен елемент и при мажоритарния вот победителят взима всичко”, допълни Киряков.</p>
      <p>По данни на ЦИК разликата между двете кандидатки за кмет на София е 20 хил. гласа, </p>
      <p>Кандидатите на коалицията ГЕРБ-СДС победиха на балотажа в 11 столични района. „Демократична България” спечели в 8, БСП ще има кмет само в район „Изгрев”, а в три района победиха независими кандидати.</p>
    </article>
  </body>
</html>