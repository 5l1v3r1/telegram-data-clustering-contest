<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/04/new-revelation-of-new-york-times-about-eu-leadors-corruption?utm_medium=Social&amp;utm_source=Twitter"/>
    <meta property="og:site_name" content="euronews"/>
    <meta property="article:published_time" content="2019-11-04T17:23:54+00:00"/>
    <meta property="og:title" content="نیویورک تایمز برخی رهبران اروپای مرکزی را به سواستفاده مالی متهم کرد"/>
    <meta property="og:description" content="تحقیقات روزنامه نیویورک تایمز نشان می دهند که بسیاری از رهبران کشورهای اروپایی عمدتا در مرکز قاره از یارانه‌های میلیاردی اتحادیه اروپا برای منافع شخصی سوء استفاده می کنند."/>
  </head>
  <body>
    <article>
      <h1>نیویورک تایمز برخی رهبران اروپای مرکزی را به سواستفاده مالی متهم کرد</h1>
      <address><time datetime="2019-11-04T17:23:54+00:00">04 Nov 2019, 17:23</time> by <a rel="author">یورونیوز فارسی، نیویورک تایمز </a></address>
      <p>روزنامه نیویورک با انتشار گزارشی برخی رهبران اروپای مرکزی را به سواستفاده از یارانه‌های اتحادیه اروپا برای منافع شخصی و حزبی خو متهم کرد.</p>
      <p>تحقیقات این روزنامه نیویورک تایمز روی یارانه‌های دریافتی نه کشور اروپای مرکزی نشان می‌دهد که مقامات عالی رتبه این کشورها به‌طور سیستماتیک و منظم از بودجه‌های کلان کشاورزی اتحادیه به نفع شرکت‌های مرتبط با خود و نزدیکان و هم حزبی‌هایشان بهره برده‌اند.</p>
      <p>به گزارش نیویورک تایمز در برخی از این کشورها ازجمله در بلغارستان و اسلواکی «زمین‌های کشاورزی به‌صورت مافیایی» مصادره شده است.</p>
      <p>در این تحقیقات نام آندره بابس، نخست وزیر میلیاردر جمهوری چک نیز دیده می‌شود. تحقیقات نشان می‌دهد که شرکت مرتبط به فرد نخست وزیر تنها در سال گذشته میلادی نزدیک به ۴۲ میلیون دلار از سوی اتحادیه اروپا یارانه دریافت کرده است.</p>
      <p>لوکاش واگن کنکت، از حزب «دزدان دریایی»، مخالفان دولت در جمهوری چک، هفته گذشته اعلام کرد که شورای اروپایی نباید اجازه بدهد تا نخست وزیر این کشور در جلسات تدوین و تصویب بودجه اتحادیه در شورای اروپایی شرکت کند.</p>
      <p>آندره بابس هر گونه مشارکت و مالکیت در شرکت نامبرده را رد کرده و می‌گوید که مدت‌هاست دیگر مالک این شرکت نیست و مساله «تضاد منافع» را انکار کرده است. اما برخی از سازمان‌ها از جمله «سازمان شفافیت بین المللی» ادعا می‌کنند که نخست وزیر جمهوری چک همچنان بیشترین سهم را به‌صورت غیرمستقیم در این شرکت دارد.</p>
      <p>این مقاله همچنین ویکتور اوربان، نخست وزیر راست گرای افراطی و ضد اتحادیه اروپای مجارستان را به سوءاستفاده از یارانه های اتحادیه اروپا برای تأمین بودجه شرکت‌ها و سامانه‌های مرتبط به خود و نزدیکانش در رابطه با اجاره زمین متهم می‌کند.</p>
      <p>با توجه به گزارش تحقیقی نیویورک تایمز، نخست وزیر مجارستان با سوء استفاده از قدرت خود ۱۲ شرکت دولتی را خصوصی و در فاصله سال‌های ۱۹۹۸ تا ۲۰۰۲ بین نزدیکان و متحدان خود تقسیم کرده است. این شرکت ها بلافاصله پس از الحاق مجارستان به اتحادیه اروپا بودجه‌های کلان کشاورزی از اتحادیه اروپا دریافت کردند.</p>
      <p>یارانه‌های بخش کشاورزی اتحادیه اروپا در سال ۲۰۱۸ نزدیک به ۵۹ میلیارد یورو بود. این یارانه‌ها باید برای تولید مواد غذایی، توسعه جامعه روستایی و کشاورزی و حمایت از محیط زیست هزینه شوند.</p>
      <p>اتحادیه اروپا این یارانه‌ها را در درجه اول برای کشاورزان کم درآمد درنظرگرفته است. برخی از کشاورزان می‌گویند که تنها برای امرار معاش ناگزیر دست به خرید دام و یا دیگر تجهیزات می‌زنند تا بتوانند وام هایی را از سوی اتحادیه اروپا دریافت کنند.</p>
    </article>
  </body>
</html>