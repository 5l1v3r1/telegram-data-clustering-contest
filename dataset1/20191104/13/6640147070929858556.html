<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/hardware/adobe-animate-20-0-le-novita-del-software-per-animazioni/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-04T13:00:00+00:00"/>
    <meta property="og:title" content="Adobe Animate 20.0, le novità del software per animazioni"/>
    <meta property="og:description" content="Adobe Animate 20.0 ha una nuova interfaccia per animazioni più efficaci e veloci. Ecco le principali novità."/>
  </head>
  <body>
    <article>
      <h1>Adobe Animate 20.0, le novità del software per animazioni</h1>
      <address><time datetime="2019-11-04T13:00:00+00:00">04 Nov 2019, 13:00</time> by <a rel="author">Andrea Ferrario</a></address>
      <p><b>Adobe</b> ha aggiornato <b>Animate</b>, il software per la <b>creazione di animazioni</b>, che nell’ultima versione 20.0 <b>rivede l’interfaccia grafica per facilitare il flusso di lavoro.</b> La rivisitazione della UI è pensata per velocizzare le interazioni, sia che siate nuovi utenti, semplici curiosi, o professionisti che usano Animate da tempo.</p>
      <p>Il posizionamento, forma e dimensioni degli strumenti <b>facilitano l’uso con schermi touchscreen</b>. Avrete la possibilità di personalizzare al massimo le barre strumenti, aggiungendo, rimuovendo, raggruppando o riordinando i singoli strumenti. Ogni personalizzazione, che può cambiare in base al progetto, può essere salvata e richiamata per progetti simili.</p>
      <figure>
        <img src="https://www.tomshw.it/images/images/2019/11/foto-generiche-60304.768x432.jpg"/>
      </figure>
      <p><b>Rivista e modernizzata anche la timeline</b>, che ora offre più funzioni per un maggior controllo, tra cui: opzioni avanzate per l’onion skinning (tecnica di animazione fotogramma per fotogramma), che permette di controllare tutti i parametri dell’animazione; possibilità di selezionare i differenti livelli selezionando i colori; interazione con solo i livelli attivi, e molto altro.</p>
      <p>Un <b>“Pannello proprietà” migliorato</b> permette di vedere le impostazioni e i controlli disponibili per il flusso di lavoro attivo. Questo pannello è stato progettato pensando al modo in cui i creator realizzano i propri progetti, in maniera tale da avere gli strumenti necessari sempre a disposizione proprio quando servono. Basta un click per visualizzare le proprietà di ogni selezione, suddivise nei differenti tab “Tool”, “Object”, “Frame” e “Doc”. Ognuno di questi tab offre anche una sezione “quick action” che include una lista dei comandi più frequentemente usati.</p>
      <p>Dal tab “Aiuto” potete abilitare una guida passo-passo che guiderà i neofiti, ma anche gli esperti alla scoperta del nuovo Animate, durante le fasi dell’animazione. Sono due i tutorial basilari, e permettono di creare delle semplici animazioni di una palla che rimbalza (animazione frame-by-frame, il concetto d’inserire un keyframe nella timeline, onion skinning, avvio e preview dell’animazione, copia, incolla e inverti frame), o fiamme in movimento (personalizzazione della barra strumenti, uso del pannello proprietà, livelli e libreria).</p>
      <slideshow>
        <figure>
          <img src="https://www.tomshw.it/images/images/2019/11/foto-generiche-60303.768x432.jpg"/>
        </figure>
        <figure>
          <img src="https://www.tomshw.it/images/images/2019/11/foto-generiche-60302.768x432.jpg"/>
        </figure>
      </slideshow>
      <p>Sono stati migliorati anche i “fluid brushes”, con un’anteprima più precisa, il tratto ora tiene conto anche della pressione e velocità, oltre a più pennelli con differenti forme.</p>
      <p>Per esportare le animazioni, <b>ora Animate utilizza totalmente le funzioni di Adobe Media Encoder</b>, quindi avrete accesso a molteplici formati. Queste sono solo le principali novità tra le molteplici introdotte nell’ultima versione di Animate.</p>
      <blockquote>Per tutte le novità da Adobe MAX, <a href="http://www.tomshw.it/speciale/adobe-max-2019/">visita questa pagina</a></blockquote>
    </article>
  </body>
</html>