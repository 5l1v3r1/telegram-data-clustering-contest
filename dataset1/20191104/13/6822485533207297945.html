<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980813106.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-04T13:35:00+00:00"/>
    <meta property="og:title" content="رضایی: دوستی آمریکا همیشه همراه با خیانت بوده است"/>
    <meta property="og:description" content="به گزارش باشگاه خبرنگاران جوان، محسن رضایی دبیر مجمع تشخیص مصلحت نظام در جمع خبرنگاران در راهپیمایی ۱۳ آبان اظهار کرد: امروز ملت ایران یک بار دیگر ثابت کردند که در مبارزه با استکبار جدی هستند."/>
  </head>
  <body>
    <article>
      <h1>رضایی: دوستی آمریکا همیشه همراه با خیانت بوده است</h1>
      <address>
        <time datetime="2019-11-04T13:35:00+00:00">04 Nov 2019, 13:35</time>
      </address>
      <p>دبیر مجمع تشخیص مصلحت نظام گفت: امروز ملت ایران یک بار دیگر ثابت کردند که در مبارزه با استکبار جدی هستند.</p>
      <p>به گزارش باشگاه خبرنگاران جوان، محسن رضایی دبیر مجمع تشخیص مصلحت نظام در جمع خبرنگاران در راهپیمایی ۱۳ آبان اظهار کرد: امروز ملت ایران یک بار دیگر ثابت کردند که در مبارزه با استکبار جدی هستند.</p>
      <p>رضایی تصریح کرد: هیچ موردی را نمی‌توان یافت که ملت ایران بخواهد در آن پیشرفت کند اما آمریکا مانع نشده باشد، مانند انرژی هسته‌ای، علم، فناوری و اقتصاد؛ آمریکا حتی قبل از انقلاب مانع از پیشرفت مردم ایران بوده است.</p>
      <p>دبیر مجمع تشخیص مصلحت نظام گفت: دوستی آمریکا همیشه همراه با خیانت بوده است، بارها سیاستمداران ایران دست دوستی به آمریکا دراز کرده‌اند اما آمریکا به ملت ایران خیانت کرده است، از این سو ملت ایران به این نتیجه رسیده است که باید حریت خود را حفظ کند.</p>
      <p>او ادامه داد: راهپیمایی ۱۳ آبان نمایش حریت همراه با تدبیر ملت ایران است، معتقدم پیام ۱۳ آبان به دنیا این است که ملت ایران تا زمانی که استکبار در منطقه حضور داشته باشند و در مسائل منطقه دخالت کند دست از مبارزه برنمی‌دارد.</p>
      <p>رضایی گفت: بنا به نظریات روشنفکران آمریکایی، آمریکای امروز آمریکای چهل سال پیش نیست که مصداق آن را می‌توان در مسائل نظامی و دفاعی پیدا کرد.</p>
      <p>دبیر مجمع تشخیص مصلحت نظام اظهار کرد: تفاوت آمریکا با شوروی این است که شوروی به سرعت و ظرف پنج سال سقوط کرد اما آمریکا به آرامی و ظرف بیست سال افول پیدا می‌کند و تلاش‌های ترامپ برای تعرفه بستن و فروش سلاح‌های آمریکا به زور به صورت دائمی و پایدار نمی‌تواند مشکل آمریکا را حل کند.</p>
      <p>رضایی با بیان اینکه آمریکا در آینده با سرعت بیشتری افول خواهد کرد گفت: آمریکا دیگر در منطقه جایی ندارند و اولین جایی که باید آن را تخلیه کنند منطقه خاورمیانه است؛ با خروج آمریکا از کشورهای منطقه استقلال کشورهای منطقه شروع می‌شود.</p>
      <p>او ادامه داد: اگر پادشاهان کشور های منطقه با مردم خود همراهی نکنند در اکثر این کشورها طی ده الی بیست سال آینده انقلاب‌های استقلال‌طلبانه علیه آمریکا صورت می‌گیرد.</p>
    </article>
  </body>
</html>