<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638075/%D8%A8%DA%A9%D8%A7%D8%B1%DA%AF%DB%8C%D8%B1%DB%8C-%D9%87%D9%86%D8%B1%D8%AC%D9%88%DB%8C%D8%A7%D9%86-%D8%AF%D8%B1-%DB%8C%DA%AF%D8%A7%D9%86%E2%80%8C%D9%87%D8%A7%DB%8C-%D8%AE%D8%AF%D9%85%D8%AA%DB%8C-%D8%A8%D8%B1%D8%A7%D8%B3%D8%A7%D8%B3-%D8%B1%D8%B4%D8%AA%D9%87-%D8%AA%D8%AD%D8%B5%DB%8C%D9%84%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T13:37:00+00:00"/>
    <meta property="og:title" content="بکارگیری هنرجویان در یگان‌های خدمتی براساس رشته تحصیلی"/>
    <meta property="og:description" content="هماهنگی شد در قالب طرح قدر اطلاعات هنرجویان که وارد سربازی می‌شوند، وارد سامانه وظیفه‌عمومی شده که پس از غربالگری به نیروهای مسلح اختصاص داده شوند."/>
  </head>
  <body>
    <article>
      <h1>
        <a href="https://www.bultannews.com/fa/news/638075/%D8%A8%DA%A9%D8%A7%D8%B1%DA%AF%DB%8C%D8%B1%DB%8C-%D9%87%D9%86%D8%B1%D8%AC%D9%88%DB%8C%D8%A7%D9%86-%D8%AF%D8%B1-%DB%8C%DA%AF%D8%A7%D9%86%E2%80%8C%D9%87%D8%A7%DB%8C-%D8%AE%D8%AF%D9%85%D8%AA%DB%8C-%D8%A8%D8%B1%D8%A7%D8%B3%D8%A7%D8%B3-%D8%B1%D8%B4%D8%AA%D9%87-%D8%AA%D8%AD%D8%B5%DB%8C%D9%84%DB%8C">بکارگیری هنرجویان در یگان‌های خدمتی براساس رشته تحصیلی</a>
      </h1>
      <h2>هماهنگی شد در قالب طرح قدر اطلاعات هنرجویان که وارد سربازی می‌شوند، وارد سامانه وظیفه‌عمومی شده که پس از غربالگری به نیروهای مسلح اختصاص داده شوند.</h2>
      <address><time datetime="2019-11-04T13:37:00+00:00">04 Nov 2019, 13:37</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، سردار موسی کمالی با اشاره به برگزاری بیست و پنجمین جلسه کمیسیون دائمی شورای عالی <b>مهارت‌آموزی</b> کارکنان وظیفه با حضور نمایندگان سازمانهای <b>نیروهای مسلح</b> و وزارت‌خانه‌های ذیربط مانند آموزش و پرورش، علوم، ورزش و سازمان فنی و حرفه‌ای، اظهار کرد: در این جلسه ضمن ارائه عملکرد یک ماه گذشته، پیوند آموزش و پرورش و نیروهای مسلح درباره نحوه استفاده بهینه از خدمت هنرجویان وزارت آموزش و پرورش در خدمت سربازی به عنوان <b>سرباز ماهر</b> به بحث گذاشته شد.</p>
      <p>مشاور عالی قرارگاه مرکزی مهارت‌آموزی کارکنان وظیفه خاطرنشان کرد: بنابر آمار ارائه شده 945 هزار دانش‌آموز هنرجو در 203 رشته در 9 هزار و 961 هنرستان سراسر کشور اشتغال به تحصیل دارند که 63 درصد این افراد پسر هستند و باید مسیر سربازی را طی کنند.</p>
      <p>وی ادامه داد: در سال 1397، 180 هزار پسر موفق به اخذ دیپلم شده‌اند که این افراد حداقل هزار و 450 و حداکثر دو هزار ساعت آموزش مهارت دیده‌اند که از این تعداد گروهی وارد دانشگاه شده و پس از فراغت تحصیل وارد سربازی می‌شوند همچنین تعداد زیادی نیز با دیپلم وارد نیروهای مسلح شده‌اند.</p>
      <p>سخنگوی قرارگاه مرکزی مهارت‌آموزی کارکنان وظیفه تصریح کرد: هماهنگی شد در قالب "طرح قدر" اطلاعات این افراد وارد سامانه وظیفه‌عمومی شده و پس از غربالگری به نیروهای مسلح اختصاص داده و با مشاغل نیروهای مسلح تطبیق و به‌کارگیری تخصصی شوند که با توجه به آموزش طی شده و تجربه کسب کرده در حین خدمت علاوه بر کارت پایان‌خدمت به این افراد گواهی مهارت و اشتغال داده شود همچنین بنا شد این هامهنگی درباره موضوع فوق با سایر سازمانها نیز صورت گیرد.</p>
      <p>انتهای پیام/</p>
    </article>
  </body>
</html>