<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619849/%D9%86%D8%A7%D9%85%D9%87-%D8%B2%D8%B1%D8%A2%D8%A8%D8%A7%D8%AF%DB%8C-%D8%A8%D9%87-%D9%88%D8%B2%DB%8C%D8%B1%D8%A7%D9%86-%DA%A9%D8%B4%D9%88%D8%B1-%D9%88-%D8%A7%D8%B7%D9%84%D8%A7%D8%B9%D8%A7%D8%AA-%D8%A8%D8%B1%D8%A7%DB%8C-%D9%88%D8%B1%D9%88%D8%AF-%D8%A8%D9%87-%D8%A8%D8%B1%DA%AF%D8%B2%D8%A7%D8%B1%DB%8C-%DA%A9%D8%A7%D8%B1%DA%AF%D8%A7%D9%87-%DA%86%D9%86%D8%AF%D9%87%D9%85%D8%B3%D8%B1%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-04T13:47:00+00:00"/>
    <meta property="og:title" content="نامه «زرآبادی» به وزیران کشور و اطلاعات برای ورود به برگزاری کارگاه چندهمسری"/>
    <meta property="og:description" content="یک عضو فراکسیون زنان در نامه‌ای به وزرای کشور و اطلاعات و رئیس کمیسیون فرهنگی مجلس خواستار بررسی دقیق و کارشناسانه برگزاری کارگاه آموزشی با موضوع مهارتهای ارتباطی خانواده‌های چند همسری شد."/>
  </head>
  <body>
    <article>
      <h1>نامه «زرآبادی» به وزیران کشور و اطلاعات برای ورود به برگزاری کارگاه چندهمسری</h1>
      <address>
        <time datetime="2019-11-04T13:47:00+00:00">04 Nov 2019, 13:47</time>
      </address>
      <p>
        <i>یک عضو فراکسیون زنان در نامه‌ای به وزرای کشور و اطلاعات و رئیس کمیسیون فرهنگی مجلس خواستار بررسی دقیق و کارشناسانه برگزاری کارگاه آموزشی با موضوع مهارتهای ارتباطی خانواده‌های چند همسری شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سیده حمیده زرآبادی نماینده قزوین در نامه ای به علوی وزیر اطلاعات، رحمانی فضلی وزیر کشور و جعفرپور رئیس کمیسیون فرهنگی مجلس سوالاتی پیرامون دادن مجوز برگزاری این کارگاه را مطرح کرد که متن نامه او به شرح زیر است:</p>
      <p>«با سلام و احترام؛</p>
      <p>همانگونه که مستحضرید چند روزی است تصویری از برگزاری کارگاه آموزشی با موضوع « مهارتهای ارتباطی خانواده‌های چند همسری» با کوشش موسسه حیات حسنی با هدف «پژوهش، تبیین، و حمایت از سبک زندگی اسلامی از جمله ازدواجهای چند همسری اسلامی، در سطوح محلی و ملی و بین‌الملل»‌ و دارای مجوز رسمی ( به ادعای ایشان) در سطح شهرهای قم، اصفهان و تهران پخش گردیده است.</p>
      <p>این در حالی است که سه معضل اصلی اشتغال، اقتصاد و ازدواج گریبانگیر درصد بالایی از جوانان این سرزمین است که هر سه این مقوله‌ها رابطه تنگاتنگی با یکدیگر دارند. نبود بازار کار مناسب، بیکاری، مشاغل کاذب و در پی آن مشکلات اقتصادی، مقوله‌های خطرناکی همچون نرخ بالای طلاق، عدم رغبت جوانان به ازدواج و ازدواج سفید را در پی داشته است.</p>
      <p>حال در این زمان که به دلیل فشارهای اقتصادی ناشی از تحریم‌های حداکثری اعمال شده بر مردم، حفظ آرامش در جامعه در دستور کار وزارت‌خانه‌های اطلاعاتی و امنیتی قرار گرفته است آیا ترویج فرهنگ چند همسری منتج به افزایش نارضایتی بیش از نیمی از جامعه بالاخص زنان و در نتیجه ایجاد التهاب در کشور نخواهد شد؟ آیا مجوز برگزاری چنین کارگاههایی که نه تنها مشکلی از مشکلات اجتماعی جوانان و جامعه را حل نمی‌کند بلکه سبب افزون طلبی و زیاده خواهی قشر خاص و بعضا متمول جامعه و در پی آن افزایش شکاف طبقاتی، ایجاد ناامنی و هرج و مرج در کشور خواهد بود یک تصمیم کارشناسانه و مدیریتی است. با عنایت به اهمیت موضوع و جلوگیری از تنش‌های احتمالی اجتماعی در سطح جامعه و نیز جهت تحکیم بنیان خانواده، حفظ آرامش زنان اسلامی و ایرانی و جلوگیری از ترویج ساختارهای هنجارشکنانه خواهشمند است به قید فوریت و در اسرع وقت دستور فرمایید موضوع مورد بررسی دقیق و کارشناسانه قرار گرفته و از نتیجه اقدامات به عمل آمده اینجانب را مطلع نمایید.»</p>
    </article>
  </body>
</html>