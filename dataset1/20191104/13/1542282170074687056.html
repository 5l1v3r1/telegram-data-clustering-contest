<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/04/tragwdia-xio-aftokinito-paresyre-prosfigopoulo-2-etwn?utm_term=Autofeed&amp;utm_medium=Social&amp;utm_source=Twitter"/>
    <meta property="og:site_name" content="euronews"/>
    <meta property="article:published_time" content="2019-11-04T13:53:51+00:00"/>
    <meta property="og:title" content="Τραγωδία στη Χίο: Οχημα ΜΚΟ παρέσυρε προσφυγόπουλο 2 ετών"/>
    <meta property="og:description" content="Τροχαίο δυστύχημα με θύμα ένα κορίτσι δυο ετών, μέλος οικογένειας Ιρακινών αιτούντων άσυλο, συνέβη την Δευτέρα, λίγο μετά τις 12 το μεσημέρι"/>
  </head>
  <body>
    <article>
      <h1>Τραγωδία στη Χίο: Οχημα ΜΚΟ παρέσυρε προσφυγόπουλο 2 ετών</h1>
      <address><time datetime="2019-11-04T13:53:51+00:00">04 Nov 2019, 13:53</time> by <a rel="author">euronews </a></address>
      <p>Τροχαίο δυστύχημα με θύμα ένα κορίτσι δυο ετών, μέλος οικογένειας Ιρακινών αιτούντων άσυλο, συνέβη σήμερα λίγο μετά τις 12 το μεσημέρι, την περιοχή της Αγίας Ερμιόνης, στη Χίο.</p>
      <p>Το παιδί παρασύρθηκε από αυτοκίνητο που ανήκε σε ΜΚΟ με το οποίο είχε μεταφερθεί με την οικογένεια του και άλλες οικογένειες αιτούντων άσυλο και του οποίου ο οδηγός ξεκίνησε χωρίς να αντιληφθεί την κίνηση του παιδιού πίσω από το αυτοκίνητο.</p>
      <p>Στο Νοσοκομείο της Χίου όπου μεταφέρθηκε το δίχρονο κορίτσι, διαπιστώθηκε ο θάνατος του.</p>
      <p>Τη «βαθύτατη οδύνη της» για το τροχαίο δυστύχημα στην Αγία Ερμιόνη Χίου με θύμα κορίτσι ενός έτους, εκφράζει με ανακοίνωσή της η Μη Κυβερνητική Οργάνωση «'Αρσις», όχημα της οποίας προκάλεσε τον θάνατο του παιδιού.</p>
      <p>Όπως περιγράφει στην ανακοίνωσή της, «η οικογένεια του παιδιού επέβαινε σε όχημα mini bus της οργάνωσης και επέστρεφε την ώρα του συμβάντος από επίσκεψή της στο νοσοκομείο της Χίου. Κατά την αποβίβασή τους, το παιδί διέφυγε του ελέγχου της μητέρας του, με αποτέλεσμα να περάσει μπροστά από το όχημα την ώρα που αυτό ξεκινούσε». Το παιδί μεταφέρθηκε στο νοσοκομείο «από τον οδηγό του οχήματος και εργαζόμενο της ΑΡΣΙΣ, όπου δυστυχώς διαπιστώθηκε ο θάνατός του».</p>
      <p>Η οργάνωση υπογραμμίζει ότι «πρόκειται για ένα τραγικό δυστύχημα, το οποίο έχει βυθίσει σε θλίψη τους γονείς του παιδιού, επιπρόσθετα από το τραύμα της προσφυγιάς που ήδη βιώνουν, καθώς και τον οδηγό-εργαζόμενο της ΑΡΣΙΣ, ο οποίος βρίσκεται σε πολύ κακή ψυχολογική κατάσταση».</p>
      <h3>Διαμαρτυρία κατοίκων το πρωί</h3>
      <p>Νωρίτερα το πρωί της Δευτέρας, κάτοικοι του χωριού Χαλκειός, έκλεισαν τον δρόμο που οδηγεί στο Κέντρο υποδοχής και Ταυτοποίησης της ΒΙΑΛ, ζητώντας να κλείσει το Κέντρο, του οποίου ο πληθυσμός έχει φτάσει τους 5.000 ανθρώπους.</p>
      <p>Αποτέλεσμα του αποκλεισμού ήταν να μην καταφέρουν φθάσουν στο ΚΥΤ οι εργαζόμενοι.</p>
    </article>
  </body>
</html>