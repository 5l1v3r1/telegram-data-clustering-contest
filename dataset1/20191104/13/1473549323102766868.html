<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/pomorze,42/bydgoszcz-podejrzani-o-smiertelne-potracenie-zglosili-sie-na-policje,982758.html"/>
    <meta property="og:site_name" content="TVN24"/>
    <meta property="article:published_time" content="2019-11-04T13:15:58+00:00"/>
    <meta property="og:title" content="Ukrywali się od sierpnia. Poszukiwani w sprawie śmiertelnego potrącenia zgłosili się na policję"/>
    <meta property="og:description" content="Policjanci z Bydgoszczy od sierpnia szukali 30-letniego kierowcy i 29-letniej pasażerki nissana w związku ze śmiertelnym potrąceniem motorowerzysty i ucieczką z miejsca zdarzenia. - Dzisiejszej noc..."/>
  </head>
  <body>
    <article>
      <h1>Ukrywali się od sierpnia. Poszukiwani w sprawie śmiertelnego potrącenia zgłosili się na policję</h1>
      <address><time datetime="2019-11-04T13:15:58+00:00">04 Nov 2019, 13:15</time> by <a rel="author">MAK/ks</a></address>
      <slideshow>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/fca66dad-d547-4eaf-a1fe-d467dcf6e7eb-480p.mp4"/>
          <figcaption>Miał potrącić śmiertelnie motorowerzystę i uciec. Kierowca i...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/36ff5383-ad43-4b70-a02c-e46b41ae7ce5-480p.mp4" autoplay="" loop=""/>
          <figcaption>Śmiertelny wypadek w Mierzęcicach</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/b259ceca-fd6e-4fed-bf6e-f6811f4dff5f-480p.mp4"/>
          <figcaption>Tragiczny wypadek w Sławkowie (śląskie)</figcaption>
        </figure>
        <figcaption>Kierowca i pasażerka zgłosili się na policję<cite>Foto: KWP w Bydgoszczy/OSP Nowa Wieś Wielka | Video: KWP w Bydgoszczy/OSP Nowa Wieś Wielka</cite></figcaption>
      </slideshow>
      <h3>Policjanci z Bydgoszczy od sierpnia szukali 30-letniego kierowcy i 29-letniej pasażerki nissana w związku ze śmiertelnym potrąceniem motorowerzysty i ucieczką z miejsca zdarzenia. - Dzisiejszej nocy oboje sami zgłosili się na policję w Inowrocławiu - poinformowała w poniedziałek asp. szt. Izabella Drobniecka, oficer prasowy inowrocławskiej policji.</h3>
      <related>
        <a href="https://www.tvn24.pl/wroclaw,44/wypadl-z-drogi-uderzyl-quadem-w-drzewo-21-latek-nie-zyje,981902.html"/>
      </related>
      <p>Oboje przyszli na komisariat po północy z niedzieli na poniedziałek. Oświadczyli, że są poszukiwani.</p>
      <p>- Zostali zatrzymani. Para była poszukiwana do sprawy spowodowania śmiertelnego wypadku drogowego - mówi asp. szt. Izabella Drobniecka.</p>
      <p>
        <b>
          <a href="https://www.tvn24.pl/pomorze,42/bydgoszcz-szukaja-kierowcy-ktory-potracil-smiertelnie-motorowerzyste,961346.html">Chodzi o wypadek z 9 sierpnia 2019 roku w miejscowości Chrośno (woj. kujawsko-pomorskie).</a>
        </b>
      </p>
      <p>-  Kierujący nissanem almera w trakcie wykonywania manewru wyprzedzania doprowadził do zderzenia z motorowerzystą. Niestety, w wyniku uderzenia kierujący motorowerem poniósł śmierć na miejscu, a jego pasażer został ranny - przypomina Drobniecka.</p>
      <p>Kierowca razem z pasażerką uciekli wtedy z miejsca zdarzenia.</p>
      <h3>Poszukiwani listami gończymi</h3>
      <p>30-latek i 29-letnia pasażerka byli poszukiwani listami gończymi.</p>
      <p>Policja nie ujawnia szczegółów zatrzymania i tego, czy para tłumaczyła, dlaczego postanowiła po takim czasie zgłosić się na komisariat.</p>
      <p>Śledztwo w tej sprawie prowadzi Komenda Miejska Policji w Bydgoszczy pod nadzorem Prokuratury Rejonowej Bydgoszcz-Południe.</p>
      <p>Jak poinformował nas prokurator Włodzimierz Marszałkowski z Prokuratury Rejonowej Bydgoszcz-Południe, oboje zatrzymani są przesłuchiwani. - Mogą usłyszeć zarzuty spowodowania wypadku drogowego ze skutkiem śmiertelnym, ucieczki z miejsca zdarzenia i nieudzielenia pomocy pokrzywdzonemu - dodał prokurator.</p>
      <p>
        <i>
          <b>Jeśli chcielibyście nas zainteresować tematem związanym z Waszym regionem - czekamy na Wasze sygnały/materiały. Piszcie na <a href="mailto:Kontakt24@tvn.pl">Kontakt24@tvn.pl</a>.</b>
        </i>
      </p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-z-kraju,3/motocykl-zderzyl-sie-z-tirem-dwie-osoby-nie-zyja,980552.html"/>
      </related>
    </article>
  </body>
</html>