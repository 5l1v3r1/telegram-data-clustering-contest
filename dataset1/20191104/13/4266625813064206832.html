<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/04/na_sayti_prezydenta_zbyrayut_pidpysy_na_zvilnennya_kulyka_z_ofisu_1683189"/>
    <meta property="og:site_name" content="ZIK.UA"/>
    <meta property="article:published_time" content="2019-11-04T13:15:00+00:00"/>
    <meta property="og:title" content="На сайті президента збирають підписи на звільнення Кулика з Офісу Генпрокурора"/>
    <meta property="og:description" content="На сайті офіційного інтернет-представництва Президента України 1 листопада з‘явилась електронна петиція №22/077630-еп &quot;Про звільнення з посади працівника Офісу Генерального прокурора – Кулика Костянтина Геннадійовича&quot;."/>
  </head>
  <body>
    <article>
      <h1>На сайті президента збирають підписи на звільнення Кулика з Офісу Генпрокурора</h1>
      <address>
        <time datetime="2019-11-04T13:15:00+00:00">04 Nov 2019, 13:15</time>
      </address>
      <p>
        <b>На сайті офіційного інтернет-представництва Президента України 1 листопада з‘явилась електронна петиція №22/077630-еп "Про звільнення з посади працівника Офісу Генерального прокурора – Кулика Костянтина Геннадійовича".</b>
      </p>
      <p>Причина в тому, що скандальний і заплямований попередньою корупційною діяльністю прокурор Костянтин Кулик продовжує працювати в оновленому і очищеному Офісі Генерального прокурора Руслана Рябошапки, повідомляє <a href="https://112.ua/politika/na-sayte-prezidenta-ukrainy-sobirayut-podpisi-na-uvolnenie-kulika-iz-ofisa-generalnogo-prokurora-513569.html">112.ua</a>.</p>
      <p>Окрім того, що навкруги Кулика точаться розмови щодо його минулого, він також провалив тестування, що є обов‘язковим для усіх працівників оновлених органів прокуратури.</p>
      <p>"Громадськість висловлює стурбованість та занепокоєння ситуацією щодо реформування органів прокуратури України. Так, працівниками Генеральної прокуратури України, зокрема Куликом К.Г., в рамках проведення переатестації 23 та 24 жовтня 2019 року було здійснено проходження тестування, на знання норм чинного законодавства України. За результатами іспиту з-поміж понад 1000 прокурорів 29% не склали або не з'явились на іспит. Варто зауважити, що до переліку осіб, які не склали іспит, увійшов прокурор Кулик К.Г., що підтверджується офіційною інформацією розміщеною на сайті Генеральної прокуратури України", - зазначається <a href="https://petition.president.gov.ua/petition/77630">в тексті петиції</a>.</p>
      <p>При цьому, зазначається в повідомленні, пан Кулик не зважаючи на незадовільний результат професійного тестування продовжує обіймати посаду та виконувати свої обов’язки в оновленому Офісі Генерального прокурора.</p>
      <p>"Це є прикладом подвійних стандартів та неповаги до усіх працівників прокуратури. Прокурор Кулик К.Г. відомий не лише в Україні, але й за кордоном своїм скандальним корупційним минулим та здійсненням замовних політичних розправ над опонентами на замовлення попереднього керівництва держави. Це створило умови негативного іміджу України в світі та втягнення нашої країни у скандал зі стратегічним партнером - Сполученими Штатами Америки...", - відмічається у петиції.</p>
      <p>"З урахуванням наведених фактів, в петиції вимагається виконання норм чинного законодавства, публічних обіцянок та гарантій наданих Президентом України та Генеральним прокурором, а саме звільнення з посади прокурора, який не склав іспит, не пройшов перекваліфікацію та дискредитує правовий імідж України – Кулика Костянтина Геннадійовича", - підкреслюється в тексті повідомлення.</p>
      <p>Нагадаємо також, що минулого тижня активісти громадської організації "Стоп корупції" звернулись до нардепів із Антикорупційного комітету Верховної Ради України щодо недопущення прокурора Костянтина Кулика до роботи у новій прокуратурі. Лист-звернення до керівника Руслана Рябошапки щодо недопущення Костянтина Кулика до роботи у новій прокуратурі підписали <a href="https://zik.ua/news/2019/10/30/nardepy_pidpysaly_kolektyvnyy_zapyt_na_vidstoronennya_vid_posady_prokurora_1680145">понад 60 народних обранців</a> з фракцій "Слуга народу", "Голос" та "Батьківщина". Цього тижня Комітет ВРУ з антикорупційної політики знову розгляне питання щодо звернення в Офіс Генерального прокурора і необхідності звільнення Кулика. Також депутати планують відвідати розгляд питання щодо Кулика в ГПУ. Активісти обіцяють проводити акції протесту та мітинги до того часу, поки Офіс Генерального прокурора не буде звільнено від корупційних прокурорів і зокрема Костянтина Кулика.</p>
      <related>
        <h4>читайте також</h4>
        <a href="https://zik.ua/news/2019/10/31/u_sluzi_narodu_mayut_namir_zvernuty_uvagu_ryaboshapky_na_prokurora_kulyka_1680915"/>
        <a href="https://zik.ua/news/2019/10/30/sprava_prokurora_kulyka_aktyvisty_stop_koruptsii_zvernulys_do_1680031"/>
        <a href="https://zik.ua/news/2019/10/19/skandal_pro_impichment_trampu_rozpalyv_ukrainskyy_prokuror__nyt_1671643"/>
        <a href="https://zik.ua/news/2019/10/17/lukash_prognozuie_rozval_rezonansnyh_sprav_ta_prypynennya_sprav_shchodo_1670481"/>
      </related>
    </article>
  </body>
</html>