<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/04/nagyon-rossz-hirt-kaptak-a-magyar-vitorlazok"/>
    <meta property="og:site_name" content="infostart"/>
    <meta property="article:published_time" content="2019-11-04T13:05:00+00:00"/>
    <meta property="og:title" content="Nagyon rossz hírt kaptak a magyar vitorlázók"/>
    <meta property="og:description" content="A Nemzetközi Vitorlás Szövetség tanácsa bermudai konferenciáján határozott a 2024-es olimpiára javasolt hajóosztályokról, a döntés a magyar versenyzők számára több szempontból is kedvezőtlen."/>
  </head>
  <body>
    <article>
      <h1>Nagyon rossz hírt kaptak a magyar vitorlázók</h1>
      <address><time datetime="2019-11-04T13:05:00+00:00">04 Nov 2019, 13:05</time> by <a rel="author">Infostart / MTI</a></address>
      <h3>A Nemzetközi Vitorlás Szövetség tanácsa bermudai konferenciáján határozott a 2024-es olimpiára javasolt hajóosztályokról, a döntés a magyar versenyzők számára több szempontból is kedvezőtlen.</h3>
      <p>A testület megerősítette tavaly novemberi határozatát, miszerint kikerül a programból a Finndingi, amely 1952 óta szerepelt az ötkarikás műsorban. Ez az egyszemélyes hajóosztály, amelyben Berecz Zsombor a világbajnok és Tokióban éremesélyesként indulhat, főleg a nagyobb súlyú - 85 kilogramm feletti - vitorlázóknak kínál versenyzési lehetőséget.</p>
      <blockquote>Berecz mellett jó eséllyel pályázhatott volna a párizsi részvételre a korosztályos világbajnoki ötödik Németh Domokos</blockquote>
      <p>- írja honlapján a magyar szövetség.</p>
      <p>Magyar szempontból szintén rossz hír, hogy a férfi és női 470-esek helyett Párizsban vegyes legénységgel indulhat ez a kétszemélyes osztály. A tavaly junior vb-bronzérmes Gyapjas Balázs és Gyapjas Zsombor alkotta páros számára a 2024-es olimpia lehetett volna az igaz megmérettetés.</p>
      <p>Változik a hajóosztály szörfben is, itt a mostani RSX helyébe a repülőszárnyas iFoil kerül.</p>
      <p>A javasolt hajóosztályokat a Nemzetközi Olimpiai Bizottságnak kell jóváhagynia, de ez a korábbi olimpiák tapasztalatai alapján formalitásnak tűnik.</p>
      <p>A 2024-es olimpiára javasolt hajóosztályok:<br/>férfi és női szörf: iFoil<br/>férfi és női egyszemélyes dingi: Laser és Laser Radial<br/>férfi és női szkiff: 49-es és 49-es FX<br/>vegyes kite: Formula Kite<br/>vegyes kétszemélyes dingi: 470-es<br/>vegyes kétszemélyes többtestű: Nacra 17<br/>vegyes keelboot offshore - később meghatározandó felszereléssel</p>
      <p>
        <i>Nyitókép: MTI/Kovács Tamás</i>
      </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/sport/2019/08/21/berecz-zsombor-mar-az-eremfutam-elott-megnyerte-az-eloolimpiat"/>
        <a href="https://infostart.hu/sport/2019/07/09/magyar-vitorlas-siker-a-tokioi-veben"/>
        <a href="https://infostart.hu/sport/2019/05/11/megkezdodott-a-vitorlas-szezon-a-balatonnal"/>
      </related>
    </article>
  </body>
</html>