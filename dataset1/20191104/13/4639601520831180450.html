<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/04/society/grafeiokratia-ena-akomi-vima-gia-tin-katapolemisi-ksekina-i-taytopoiisi-politon/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-04T13:51:20+00:00"/>
    <meta property="og:title" content="Γραφειοκρατία : Ενα ακόμη βήμα για την καταπολέμηση – Ξεκινά η ταυτοποίηση πολιτών"/>
    <meta property="og:description" content="Το Υπουργείο Εσωτερικών θα διαθέσει τα βασικά στοιχεία του Μητρώου πολιτών στην Γενική Γραμματεία Πληροφοριακών Συστημάτων Δημόσιας Διοίκησης (ΓΓΠΣΔΔ) με σκοπό την ενιαία ταυτοποίηση των πολιτών και τη μείωση της γραφειοκρατίας"/>
  </head>
  <body>
    <article>
      <h1>Γραφειοκρατία : Ενα ακόμη βήμα για την καταπολέμηση – Ξεκινά η ταυτοποίηση πολιτών</h1>
      <h2>Το Υπουργείο Εσωτερικών θα διαθέσει τα βασικά στοιχεία του Μητρώου πολιτών στην Γενική Γραμματεία Πληροφοριακών Συστημάτων Δημόσιας Διοίκησης (ΓΓΠΣΔΔ) με σκοπό την ενιαία ταυτοποίηση των πολιτών και τη μείωση της γραφειοκρατίας</h2>
      <address><time datetime="2019-11-04T13:51:20+00:00">04 Nov 2019, 13:51</time> by <a rel="author">Κωνσταντάτου Ελένη</a></address>
      <p>Ένα ακόμα βήμα προς την μείωση της γραφειοκρατίας κάνει το Υπουργείο Ψηφιακής Διακυβέρνησης καθώς, με απόφαση του αρμόδιου υπουργού, κ. Κυριάκου Πιερρακάκη, ξεκινά η διάθεση των βασικών στοιχείων του Μητρώου Πολιτών του Υπουργείου Εσωτερικών στην Γενική Γραμματεία Πληροφοριακών Συστημάτων Δημόσιας Διοίκησης (ΓΓΠΣΔΔ).</p>
      <p>Με τη δράση αυτή, η οποία αποτελεί βελτιώνεται η δυνατότητα ταυτοποίησης του πολίτη στα πολλαπλά μητρώα του Δημοσίου, κάτι που θα οδηγεί στη μείωση της γραφειοκρατίας, άρα σε καλύτερη, ταχύτερη και πιο αποδοτική παροχή υπηρεσιών από το Δημόσιο προς τον πολίτη. Όπως είχε γράψει παλαιότερα το Βήμα, «σήμερα εκτιμάται ότι τα μητρώα της γενικής κυβέρνησης ανέρχονται σε 70-80, τη στιγμή όμως που κάθε πληροφοριακό σύστημα αποτελεί κι ένα επιπλέον μητρώο. Ως επιστέγασμα των παθογενειών του συστήματος, τα μητρώα «επικοινωνούν» ελάχιστα, με αποτέλεσμα το ποσοστό στο οποίο ταυτοποιούνται οι πολίτες μεταξύ των διαφορετικών φορέων να ανέρχεται σε μόλις 50%».</p>
      <p>
        <a href="https://www.in.gr/2019/11/04/politics/nees-symfonies-se-5-tomeis-metaksy-elladas-kai-kina-ti-apofasisan-mitsotakis-kai-si-tzinpingk/">Διαβάστε ακόμη : Νέες συμφωνίες μεταξύ Ελλάδας και Κίνας σε 5 τομείς - Τι αποφάσισαν Μητσοτάκης – Σι Τζινπίνγκ</a>
      </p>
      <p>«Είναι πολύ συνηθισμένο το φαινόμενο να καταγράφεται ο πολίτης με διαφορετικά στοιχεία στα πολλαπλά μητρώα του Δημοσίου. Με τη διασύνδεση των επιμέρους μητρώων και των πληροφοριακών συστημάτων των φορέων του Δημοσίου, θα γίνεται ταυτοποίηση και επικαιροποίηση των στοιχείων του πολίτη. Περισσότερα από 50 μητρώα “θα μιλάνε” μεταξύ τους. Αυτό θα οδηγεί στο επιθυμητό αποτέλεσμα, δηλαδή ο πολίτης να εμφανίζεται με ένα πρόσωπο στο Δημόσιο και το Δημόσιο να εμφανίζεται με ένα πρόσωπο στον πολίτη», τονίζει ο κ. Πιερρακάκης.</p>
      <p>Η δράση αυτή εντάσσεται σε μια συνολική εθνική στρατηγική ηλεκτρονικής ταυτοποίησης των πολιτών μεταξύ των διαφόρων μητρώων που υπάρχουν στο Δημόσιο και πραγματοποιείται για πρώτη φορά συντονισμένα, καθώς ανατέθηκε στην ΓΓΠΣΔΔ με βάση τις διατάξεις του ν.4623/2019.</p>
      <p>Από πλευράς του, ο Υπουργός Εσωτερικών, κ. Τάκης Θεοδωρικάκος δήλωσε: «Με τη διάθεση στοιχείων του Μητρώου Πολιτών του Υπουργείου Εσωτερικών στη Γενική Γραμματεία Πληροφοριακών Συστημάτων Δημόσιας Διοίκησης και τη διασύνδεση των επιμέρους μητρώων και πληροφοριακών συστημάτων του δημοσίου, βάζουμε τέλος στην ταλαιπωρία των πολιτών. Στόχος μας είναι η δημιουργία ενός Δημοσίου που θα βρίσκεται στην υπηρεσία των πολιτών και θα παράγει έργο για τους πολίτες. Γιατί οι πολίτες οφείλουν να σέβονται το κράτος αλλά και το κράτος πρέπει εμπράκτως να σέβεται τους πολίτες».</p>
      <p>Για την ταυτοποίηση θα χρησιμοποιηθούν στοιχεία των πολιτών όπως το ονοματεπώνυμο, η ημερομηνία γέννησης, το πατρώνυμο, το μητρώνυμο κ.α. Παράλληλα, θα υπάρχει συνεχής επικαιροποίηση των στοιχείων ταυτοποίησης μέσω διαδικτυακής υπηρεσίας από το Υπουργείο Εσωτερικών προς το Κέντρο Διαλειτουργικότητας της ΓΓΠΣΔΔ.</p>
      <p>Ο Γενικός Γραμματέας Πληροφοριακών Συστημάτων Δημόσιας Διοίκησης, κ. Δημοσθένης Αναγνωστόπουλος δήλωσε: «Η ΓΓΠΣΔΔ αναλαμβάνει το δύσκολο και σύνθετο έργο της ταυτοποίησης των βασικών στοιχείων των πολιτών. Αυτό πρόκειται να πραγματοποιηθεί υιοθετώντας τις βέλτιστες διεθνείς πρακτικές και ελπίζουμε σε σύντομο χρονικό διάστημα ώστε αυτονόητα κάθε πολίτης να διαθέτει τα ίδια στοιχεία σε όλα τα πληροφοριακά συστήματα του δημοσίου. Αυτό θα έχει σημαντικό όφελος για τον πολίτη, με στόχο την καλύτερη εξυπηρέτηση του σε όλες τις συναλλαγές του».</p>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
    </article>
  </body>
</html>