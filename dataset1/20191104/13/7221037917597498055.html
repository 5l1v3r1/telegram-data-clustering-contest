<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/imamoglundan-soyluya-cok-sert-ahmak-yaniti-soyleyene-bakarim-adam-mi-diye/926230"/>
    <meta property="og:site_name" content="medya faresi"/>
    <meta property="article:published_time" content="2019-11-04T13:32:00+00:00"/>
    <meta property="og:title" content="İmamoğlu’ndan Soylu’ya çok sert ahmak yanıtı: Söyleyene bakarım adam mı diye"/>
    <meta property="og:description" content="İBB Başkanı Ekrem İmamoğlu, İçişleri Bakanı Süleyman Soylu’nun, Strasburg’da yaptığı konuşma üzerinden kendisine isim vermeden “ahmak” demesine çok sert tepki gösterdi."/>
  </head>
  <body>
    <article>
      <h1>İmamoğlu’ndan Soylu’ya çok sert ahmak yanıtı: Söyleyene bakarım adam mı diye</h1>
      <h2>İBB Başkanı Ekrem İmamoğlu, İçişleri Bakanı Süleyman Soylu’nun, Strasburg’da yaptığı konuşma üzerinden kendisine isim vermeden “ahmak” demesine çok sert tepki gösterdi.</h2>
      <address>
        <time datetime="2019-11-04T13:32:00+00:00">04 Nov 2019, 13:32</time>
      </address>
      <p>İmamoğlu, “Ben lafa bakarım laf mı diye, bir de söyleyene bakarım adam mı diye. Seviyesine inmeyeceğim bir alan bu. Seçim sürecinde de seviyesine inmeyeceğimi defalarca dile getirmiştim. Üzücü. Bir İçişleri Bakanı’na yakışmadı” yanıtını verdi.</p>
      <p>İstanbul Büyükşehir Belediye (İBB) Başkanı Ekrem İmamoğlu, gazetecilerin gündeme ilişkin sorularını, Üsküdar'daki Fethi Paşa Korusu'nda yanıtladı.</p>
      <h3>“SÜRECİ TAKİP EDİYORUM”</h3>
      <p>Ekrem İmamoğlu'na ilk olarak, “Dün akşam korumalarınızın bir şoförü darp ettiği görüntüleri izlediniz mi Korumalarınız bu olaya nasıl karışmış” sorusu yöneltildi.</p>
      <p>İmamoğlu, bu soruya şu yanıtı verdi:</p>
      <p>“Süreci takip ediyorum. Koruma arkadaşlarımızın, ne yazık, böyle hiç de yakışmayan ve kabul etmeyeceğim şekilde vatandaşla bir diyaloğu oluşmuş. Tarif edilenler doğru değil. Darp, tekme tokat ve bunun gibi saldırı biçimleri doğru değil. Ama her ne koşulda olursa olsun, hangi koşulda olursa olsun benimle çalışan hiç kimsenin böyle bir münasebetsiz tavrına ve sürecine asla müsaade etmem. Etmeyeceğim de. Çok görüntüler oldu böyle, tekme tokat vesaire ama burada böyle bir şey yok. Belki başka görüntülerle karıştırmış olabilirler. Ama takibimde. Aileden de özür dilediler. Aile bu özrü kabul etti. Yani çoluk çocuk, eşi bu ayrı olsa da yapamazlar. Hiç kimse yapamaz. Birisi polis memuru arkadaş, diğeri güvenlik arkadaşımız. Süreci takip ediyorum. Gerekli soruşturma da yapılacak. Benim yanımda olan hiç kimsenin böyle hadsizliği, tavrı davranışı olamaz. Ben de aileden özür diliyorum, aile ile irtibattayım ben de kendileriyle görüşeceğim zaten.”</p>
      <figure>
        <img src="http://i.medyafaresi.com/files/2019/11/4/926221/926221.jpg?v=1572874481"/>
      </figure>
      <p>
        <a href="http://www.medyafaresi.com/haber/imamoglunun-korumalari-trafikte-dehset-sacti/926221">İmamoğlu’nun korumaları trafikte dehşet saçtı!</a>
      </p>
      <p>
        <b>KORUMALARA YAPTIRIM OLACAK MI?</b>
      </p>
      <p>Ekrem İmamoğlu, korumalara yönelik bir yaptırımı olup olmayacağına yönelik soruya, ise şu yanıtı verdi:</p>
      <p>“Tabii ki olur. Şu anda soruşturması devam ediyor. Aileyi dinleyeceğim, sonra onları dinleyeceğim, dinleteceğim. Arkadaşlarımız var. Burası bir kurum ama şahsi alanımda olması da gerekmiyor aslında. İstanbul'da benim çalıştığım organizasyonun içerisinde kim olursa olsun, sadece yanımda diye değil, kim olursa olsun vatandaşına güler yüzle, anlayışla ve bir seviye içerisinde davranış içerisinde bulunmak zorundadır”</p>
      <p>İmamoğlu, “Siz görüşebilirdiniz mi korumalarınızla?” sorusuna da “Yok. Şu anda görüşmedim, görüşmeye de şu an için ihtiyaç duymuyorum” şeklinde yanıt verdi.</p>
      <h3>ÖZEL HALK OTOBÜSÜ YANITI</h3>
      <p>İmamoğlu, dün yaşanan ve bir özel halk otobüsü şoförünün karıştığı olayla ilgili olarak ise şunları söyledi:</p>
      <h3>OTOBÜSLERİN VERİLME BİÇİMİNDE YANLIŞLIK VAR</h3>
      <p>– İstanbul’daki toplu ulaşım meselesinde çok kronik sorunlar var. Özel halk otobüslerinin dizaynı konusunda da sorunlar var. Bu bizim masamızı oldukça meşgul eden bir konu. Biz bu konu da en az yedi-sekiz kez toplantı yaptık. Aralık sonunda çalıştay koyduk. Özel halk otobüslerinin verilme biçimi var. Mesela belli kişilerin yüksek sayıda otobüsü var. Bu yanlış. Olması mümkün değil. Statüsünde doğru da değil. Bu bakımdan biz orayı daha sağlıklı, daha halkına hizmet eden, mesela dar bölgelerde görev yapıyorlar, başka bir yoğun olan bölgeye aktarım yapamıyoruz. Böyle kısıtlılık içerisinde süreç söz konusu. Bütünüyle bunu tamir edecek bir çalışma içerisindeydik.</p>
      <h3>BU BİR KAZA DEĞİL, ADLİ BİR DURUM</h3>
      <p>– Dün yaşananlar trajik ve çok üzücü. Kaza demek mümkün değil. Adli bir durum söz konusu. Kişinin oraya dalış biçimi, ardından yaptıkları tümüyle farklı sebepler içeriyor elbette. Bu anlamda da adli soruşturmaları devam ediyor. Bizim de almış, almakta ve alacak olduğumuzu tedbirleri bütünleştirirsek bu konu bizim için çok hassas ve önemli.</p>
      <h3>TAKSİYE, MİNİBÜSE BİNEN HER İNSAN MUTLU OLMALI</h3>
      <p>– İstanbul'da minibüsünden taksisine, özel halk otobüsünden diğerlerine varıncaya kadar, bir düzen ve disiplin olacak. İstanbul'da taksiye, minibüse binen her insan mutlu olmalı. Bu konuda ilgili kurum ve kuruluşlarla zaten bir aradayız. Aralık'ta az önce değim gibi çalıştayımız var. Sürücü belgesi verilmesi konusundaki hassasiyetimizi daha çok artıracağımızı belirlemiştik. Daha sık denetim yapacağımızı belirlemiştik.</p>
      <h3>DİSİPLİN VE ŞOFÖR KONUSUNDA DAHA ÇOK KURALCI OLACAĞIZ</h3>
      <p>– Birçok psikoteknik analizler yapılıyor. Birçok aşaması var. Günde milyonlarca insanın hareket halinde olduğu, milyonlarca insanın misafiri olduğu bu toplu taşıma veya bireysel taşımacılık yapan araçların tamamındaki disiplin ve şoför konusunda çok kuralcı olacağımızı, çok üstüne gideceğimizi bütün odalardaki yöneticilere iletmiştim. Umuyorum ki, çok daha iyi bir 2020 yılı bizi bekliyor. Birikmiş sorunlar ve problemler var. Bunlar yeni değil. Toplumun bu kadar ilgili olması, süreci sorgulaması çok güzel. Biz de motiveyiz daha da üst seviyede motivasyonumuz artıyor.</p>
      <p>Ekrem İmamoğlu, “Otobüs şoförü sabıkalı olduğu ortaya çıktı. Sabıkalı insan nasıl o direksiyonun başına geçiyor diye sorgulanıyor. Bir şoförde bıçağın olması sorgulanıyor” şeklindeki bir soruya şöyle yanıt verdi:</p>
      <p>“Yüzde yüz haklısınız. O gün bir iki saat önce de binmiş olabilir. Aldığı sertifikaya bakıyoruz. Sertifikasyon sürecini sorguluyoruz. Bu konuda çok kararlıyız bunun altını çizelim. Hemen her şey düzelmiyor. Tümüyle söylediğiniz şeyler bir adli soruşturma sürecidir. Onun için sadece kaza değil dedim. Biz de süreci an be an takip ediyoruz. Çok üzgünüz, Allah rahmet eylesin” yanıtını verdi.</p>
      <figure>
        <img src="http://i.medyafaresi.com/files/2019/11/4/926222/926222.jpg?v=1572874494"/>
      </figure>
      <p>
        <a href="http://www.medyafaresi.com/haber/suleyman-soyludan-imamogluna-sok-sozler-o-ahmaga-sesleniyorum/926222">Süleyman Soylu’dan İmamoğlu’na şok sözler: O ahmağa sesleniyorum...</a>
      </p>
      <p>
        <b>İÇİŞLERİ BAKANI’NA SERT YANIT</b>
      </p>
      <p>Ekrem İmamoğlu'na son olarak, “İçişleri Bakanı Süleyman Soylu'nun bir açıklaması oldu. Bir yandan kayyum atamaları da devam ederken, sizin Strasbourg'da yaptığınız konuşmayı eleştirdi. Onun cümleleriyle söyleyeceğim; “Avrupa Parlamentosu'na gidip Türkiye'yi şikayet eden ahmağa sesleniyorum. Yazıklar olsun bu milletin sana verdiğine. Kursağından geçenlere yazıklar olsun” sorusu yöneltildi. İmamoğlu, bu soruyu da şu şekilde yanıtladı:</p>
      <h3>“SEVİYESİNE İNMEYECEĞİM”</h3>
      <p>– Ben lafa bakarım laf mı diye, bir de söyleyene bakarım adam mı diye. Seviyesine inmeyeceğim bir alan bu. Seçim sürecinde de seviyesine inmeyeceğimi defalarca dile getirmiştim. Bu seviye noktasından söyledikleri ve yaptıkları da zaten belli.</p>
      <p>
        <b>“31 MART’TA SEÇİMİ İPTAL EDENLER AHMAKTIR”</b>
      </p>
      <p>– O tarafına çok girmek istemiyorum ama oraya bir cümle kurmak isterim. 31 Mart'ta seçimi iptal edenler ve dünyada, Avrupa'da, onların gözünde nereye düştüğümüz noktasında, o olan şeylere, biten şeylere baktığımızda, tam da işte 31 Mart'ta seçimi iptal edenler ahmaktır. Önce ona bir odaklansın. Ama çok tabi benim inmeyeceğim seviyede.</p>
      <p>Yine ben onu devlet adamlığı yapmaya davet ediyorum ama yeter! Bıktım artık! Artık davet ede ede o da bir karşılık bulmadı. Birincisi; ben, Strasburg'da Türkiye'yi nasıl anlattığımı çok iyi biliyorum. Tamamı YouTube'da var. Bir-iki kelimeyi bilgi edinip, bunu söylemek… Sadece işte böyle araştırmadan, lafını bilmeden, bugün söylediğini yarın unutan kişiler ancak bunu yapabilir.</p>
      <p>6-7 sene önce birini övüp, ona karşı tehdit savuranlar ancak böyle hatalar yapabilir. Ben, o seviyeyi bilmiyorum. Ama ben, Strasburg'da memleketimi gayet iyi savundum. Onların söyleyemeyeceği, yapamayacağı derinlikte ve şiddetle, mülteci konusunda, sığınmacı konusunda Avrupa'nın Türkiye'yi nasıl yalnız bıraktığını anlattım.</p>
      <h3>HADDİNİ BİLEN BİR TAVRI OLMADIĞI İÇİN ALLAH’A HAVALE EDİYORUM</h3>
      <p>– Aynı zamanda, buraya gelip raportör olarak çalışan heyete, hükümetin izin vermesi konusunun önemli olduğunu söyledim ve hükümete teşekkür ettim. Birçok içeriği var. Ben, orada geçerli şeyleri tek tek sıraladım. Bu konuda benim milliyetçiliğimi, benim milli duygularımı eleştirecek veya bunları seviyelendirecek…</p>
      <p>Makamını bir kenara koyuyorum; öyle bir Allah'ın kulu yok. Benim kimseyi sorgulamayacağım gibi, o da sorgulayamaz. Zaten Allah'a havale ediyorum onu. Daha çok haddini bilen bir tavrı olmadığı için Allah'a havale ediyorum. Ama ben, orada memleketimle ilgili çok değerli, çok güzel tespitler yaparak, savunmamı da yaparak, Avrupa'yı sorumluluğa da davet ederek cümleler kurdum. Üzücü. Bir İçişleri Bakanı'na yakışmadı.</p>
    </article>
  </body>
</html>