<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980813101.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-04T13:12:00+00:00"/>
    <meta property="og:title" content="قیمت جهانی نفت کاهش یافت"/>
    <meta property="og:description" content="به گزارش ایسنا، بهای معاملات آتی نفت برنت ۳۱ سنت کاهش یافت و به ۶۱ دلار و ۳۸ سنت در هر بشکه رسید. بهای معاملات آتی نفت آمریکا ۲۹ سنت کاهش پیدا کرد و به ۵۵ دلار و ۹۱ سنت در هر بشکه رسید."/>
  </head>
  <body>
    <article>
      <h1>قیمت جهانی نفت کاهش یافت</h1>
      <address>
        <time datetime="2019-11-04T13:12:00+00:00">04 Nov 2019, 13:12</time>
      </address>
      <p>قیمت نفت در معالات روز دوشنبه بازار جهانی که معامله‌گران در آستانه انتشار آمار اقتصادی جدید اروپا و آمریکا به سودگیری پرداختند، کاهش پیدا کرد.</p>
      <p>به گزارش ایسنا، بهای معاملات آتی نفت برنت ۳۱ سنت کاهش یافت و به ۶۱ دلار و ۳۸ سنت در هر بشکه رسید. بهای معاملات آتی نفت آمریکا ۲۹ سنت کاهش پیدا کرد و به ۵۵ دلار و ۹۱ سنت در هر بشکه رسید.</p>
      <p>قیمت‌های نفت روز جمعه پس از این که آمریکا و چین از پیشرفت مذاکرات تجاری دو طرفه خبر دادند و مقامات آمریکایی اعلام کردند ماه جاری ممکن است توافقی امضا شود، حدود دو دلار افزایش پیدا کرده بودند.</p>
      <p>جفری هالی، تحلیلگر ارشد بازار در شرکت OANDA، جهش قیمت‌های نفت در روز جمعه تحت تاثیر آمار اقتصادی بهتر از حد مطلوب و خوش بینی به وقوع یک توافق تجاری روی داد. با این حال دورنمای اقتصاد جهان را روشن‌تر نکرد. با عرضه بالای نفت که در جریان است، این کالا به اخبار هفته جاری واکنش شدیدتری نشان خواهد داد.</p>
      <p>اتحادیه اروپا و آمریکا قرار است آمار بخش تولید خود را منتشر کنند و آمار بیشتری از سوی آمریکا و چین در هفته جاری منتشر خواهد شد.</p>
      <p>استفن اینس، استراتژیست ارشد بازار در شرکت اکسی تریدر در این باره گفت: تصور می‌کنم مذاکرات تجاری همچنان جو خوش بینی در بازار را بهبود می‌بخشد اما معامله‌گران آسیایی پیش از پشتیبانی از نفت، مایل هستند آمار اقتصاد کلان متقاعدکننده‌تری مشاهده کنند.</p>
      <p>از سوی دیگر، کاهش شمار دکلهای حفاری نفت آمریکا برای دومین هفته متوالی و گزارش اشتغال مثبت آمریکا که نشان داد اقتصاد این کشور در اکتبر ۱۲۸ هزار شغل ایجاد کرده است، هفته گذشته از رشد قیمت‌های نفت پشتیبانی کرد.</p>
      <p>شرکت خدمات انرژی بیکرهیوز روز جمعه اعلام کرد شمار دکلهای حفاری نفت خام در هفته گذشته پنج حلقه کاهش یافته و به ۶۹۱ حلقه رسید و اکنون ۱۸۳ حلقه کمتر از مدت مشابه سال گذشته است.</p>
      <p>با این حال تولید آمریکا در یک سال گذشته حدود یک میلیون بشکه در روز افزایش پیدا کرده است. طبق آمار رسمی، تولید نفت آمریکا در اوت ۶۰۰ هزار بشکه در روز رشد کرده و به ۱۲.۴ میلیون بشکه در روز رسیده که این افزایش به دلیل رشد ۳۰ درصدی تولید در خلیج مکزیکو بوده است.</p>
      <p>همچنین عامل دیگری که از قیمت نفت آمریکا پشتیبانی کرد، تعطیلی خط لوله نفت کی‌استون بود که نفت سنگین کانادا را به آمریکا منتقل می‌کند. شرکت TC Energy اعلام کرد کارکنان این شرکت در تلاش برای تعمیر این خط لوله در داکوتای شمالی هستند.</p>
      <p>ادامه اجرای پیمان محدودیت عرضه اوپک پلاس که از ژانویه آغاز شده و تحت آن عرضه کشورهای مشارکت کننده مجموعا ۱.۲ میلیون بشکه در روز محدود می‌شود، از قیمت‌های نفت پشتیبانی کرده است.</p>
      <p>با این حال آمار وزارت انرژی روسیه نشان داد این کشور در اکتبر تولیدش را کمتر از سهمیه مقرر کاهش داده است. نظرسنجی رویترز نشان داد اوپک که متشکل از ۱۴ عضو است، تحت تاثیر بهبود سریع تولید نفت عربستان سعودی، در اکتبر ۲۹.۵۹ میلیون بشکه در روز نفت تولید کرده که ۶۹۰ هزار بشکه در روز بالاتر از آمار بازبینی شده سپتامبر بوده است.</p>
      <p>بر اساس گزارش رویترز، ناآرامی در بندر ام القصر روز شنبه واردات مواد غذایی به عراق را متوقف کرد اما روی صادرات نفت این کشور که دومین صادرکننده بزرگ نفت اوپک است، تاثیر نگذاشت.</p>
      <p>عربستان سعودی هم روز یکشنبه اعلام کرد طرحهای شرکت نفتی دولتی آرامکوی سعودی برای عرضه سهام را تصویب کرده است. آرامکو در کسب و کار نفت، یک غول بزرگ به شمار می‌رود و به تنهایی حدود یک دهم از نفت جهان را تولید می‌کند. این شرکت سال میلادی گذشته ۱۱۱ میلیارد دلار درآمد خالص داشت که تقریبا دو برابر سود اپل و بسیار بالاتر از رقیبانی مانند اکسون موبیل و رویال داچ شل بود.</p>
    </article>
  </body>
</html>