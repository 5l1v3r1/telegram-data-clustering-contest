<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980813105.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-04T13:34:00+00:00"/>
    <meta property="og:title" content="سردار شریف: ‌سفارتخانه‌های آمریکا صدای آزدیخواهان را خفه کرده است‌"/>
    <meta property="og:description" content="به گزارش تسنیم، سردار رمضان‌شریف پیش از ظهر امروز در مراسم یوم‌الله 13 آبان شهرکرد اظهار داشت: امروز ما جمع شده‌ایم تا یاد کنیم از دانش‌آموزان شهیدی که برای مبارزه با رژیم شاه به خون کشیده شدند و از رهبر انقلاب جهت مبارزه با رژیم شاه و آمریکایی‌ها تشکر کنیم."/>
  </head>
  <body>
    <article>
      <h1>سردار شریف: ‌سفارتخانه‌های آمریکا صدای آزدیخواهان را خفه کرده است‌</h1>
      <address>
        <time datetime="2019-11-04T13:34:00+00:00">04 Nov 2019, 13:34</time>
      </address>
      <p>سخنگوی سپاه پاسداران انقلاب اسلامی گفت: حرکت خود جوش و رفتار دانشجویان و دانش آموزان در ۱۳ آبان تداوم و بقاء انقلاب را توانست تثبیت کند.</p>
      <p>به گزارش تسنیم، سردار رمضان‌شریف پیش از ظهر امروز در مراسم یوم‌الله 13 آبان شهرکرد اظهار داشت: امروز ما جمع شده‌ایم تا یاد کنیم از دانش‌آموزان شهیدی که برای مبارزه با رژیم شاه به خون کشیده شدند و از رهبر انقلاب جهت مبارزه با رژیم شاه و آمریکایی‌ها تشکر کنیم.</p>
      <p>وی افزود: امروز نزدیک چهل سال از حرکت خود جوش دانشجویان و دانش‌آموزان می‌گذرد و امروز ما می‌فهمیم که سفارتخانه آمریکا در هر کشوری که استقلال دارد منشأ مشکلات است و خفه کردن صدای آزدیخواهان ملت‌ها کار سفارتخانه‌های امریکاست.</p>
      <p>مسئول روابط عمومی سپاه پاسداران انقلاب اسلامی بیان کرد: شاید در وایل انقلاب برخی‌ها می‌گفتند چرا این رفتار را دانشجویان امام انجام دادن اما اگر مرور کنیم رفتار آمریکایی‌ها را با مردم می‌بینیم که مبارزه و مخالفت آمریکایی‌ها با مردم شکل گرفته و تداوم خواهد داشت اما رفتار دانشجویان تداوم و بقاء انقلاب را توانست تثبیت کند.</p>
      <p>شریف با اشاره به افزایش سواد رسانه‌ای مردم ادامه داد: سواد رسانه‌ای و آموزش فضای مجازی برای مقابله با دشمنان انقلاب و نظام نیازهای ضروری دانش‌آموزان و نسل جوان کشور ما هستند.</p>
      <p>وی افزود: دشمن از فاصله نسلی بین نسل انقلاب و جوانان امروز به عنوان خلأ حداکثر سواستفاده را می‌کند زیرا 50 میلیون نفر از مردم در زمان انقلاب و دفاع مقدس حضور نداشته‌اند و دانش‌آموزان نباید اجازه دهند که آمریکایی‌ها و دشمنان از این انقطاع نسلی سواستفاده کنند.</p>
      <p>سخنگوی سپاه پاسداران انقلاب اسلامی بیان کرد: آمریکا امروز برای مبارزه با مردم ایران اسلامی و ملت‌های مسلمان دستش خالی است و سازمان جهنمی منافقین را در کشورها می‌چرخاند که نشانه خالی بودن دست آن است.</p>
      <p>وی با بیان اینکه امروز مثل آفتاب تابان روشن است که هدف آمریکا با اظهارات رئیس جمهور آن، منابع کشورها از جمله نفت و گاز است، ادامه داد: رئیس جمهور کاسب کار آمریکا با آواره کردن مردم سوریه، عراق، یمن و لبنان می‌گوید آنچه برای من به عنوان رئیس جمهور آمریکا مهم است، نفت است. این جمله برای همه نسل‌ها مشخص می‌کند که همه شعارهای حقوق بشری و طرفدارای از آزادی و جامعه مدنی حرفهای بی‌اساس است که بستری برای تداوم استکبار بر سر کشورها حاکم کند.</p>
      <p>مسئول روابط عمومی سپاه پاسداران انقلاب اسلامی بیان کرد: یکی از الطاف خداوند برای ما روی کار آمدن رئیس جمهوری است که فرهنگ آمریکایی‌ها را با شفافیت و صراحت بیان می‌کند و امروز به فضل الهی و به برکت ایستادگی و مقاومت مردم ایران و الهام بخشی انقلاب و هدایت‌های رهبر عظمای ولایت، آمریکا به مرحله‌ای رسیده که نقاب از صورت خود برداشته و نیات خود را اعلام می‌کند.</p>
      <p>سخنگوی سپاه پاسداران انقلاب اسلامی خاطرنشان کرد: ایران اسلامی با مقاومت و تدبیر در همه حیله کاری‌های آمریکا پیروز بوده و امروز دوست و دشمن به این پیروزی اعتراف می‌کنند.</p>
      <p>وی اضافه کرد: در این شرایط تاسف بار است که برخی نمی‌خواهند به دشمنی مداوم آمریکا و حقانیت راه مقاومت و مبارزه ملت ایران اعتراف کنند اما مردم بدانند آمریکا بیش از این چیزی برای مبارزه با ایران اسلامی در دست ندارد</p>
      <p>شریف با بیان اینکه 40 سال اول انقلاب برای استحکام گام‌های انقلاب بود و 40 سال دوم برای شکست آمریکا وحامیانش است، تصریح کرد: امروز ملت ما با افتخار و سربلندی می‌تواند کشور خود را اداره کند چراکه پیش از انقلاب همه دارایی‌های کشور در دست استکبار بود اما با انقلاب اسلامی همه این دارایی‌ها اعم از اقتصادی، سیاسی و همه دارایی‌ها در اختیار مردم انقلابی است و در همه حوزه‌ها شاهد پیشرفت کشور هستیم.</p>
      <p>مسول روابط عمومی سپاه پاسداران انقلاب اسلامی تشریح کرد: عزتمندی و اهمیت به جایگاه زن یکی از ارکان اساسی انقلاب اسلامی است و امروز نخست وزیر آمریکا 2 ساعت برای گفت وگو با یک خبرنگار فراری و منزوی از ایران وقت می‌گذارد که مثلا کشف حجاب زنان را انجام دهد اما از یک فراری کاری ساخته نیست و یکی از افتخارات نظام جمهوری اسلامی بالا بردن ارزش زن بوده که کشورهای منطقه نیز شاهد توانمندی مدیریتی و علمی زنان ایران اسلامی زیر سایه حجاب و عزتمندی اسلامی هستند.</p>
    </article>
  </body>
</html>