<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/04/knsb-iska-minimalna-pensiia-ot-250-lv-ot-1-iuli.428517"/>
    <meta property="og:site_name" content="Dnes.bg"/>
    <meta property="article:published_time" content="2019-11-04T13:50:00+00:00"/>
    <meta property="og:title" content="КНСБ иска минимална пенсия от 250 лв. от 1 юли"/>
    <meta property="og:description" content="Така възрастните хора щели да почувстват грижа към тях | Dnes.bg"/>
  </head>
  <body>
    <article>
      <h1>КНСБ иска минимална пенсия от 250 лв. от 1 юли</h1>
      <h2>Така възрастните хора щели да почувстват грижа към тях</h2>
      <address><time datetime="2019-11-04T13:50:00+00:00">04 Nov 2019, 13:50</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>КНСБ иска минималната пенсия да стане 250 лева от 1 юли 2020 г.</p>
      <p>В бюджета на ДОО от тази дата е заложено увеличение на минималния размер на пенсията за осигурителен стаж и възраст от 219,43 лв. на 234,13 лв.</p>
      <p>Според синдиката, ако увеличението стигне 250 лв., 850 хиляди пенсионери ще го получат и ще почувстват, че този път правителството, парламентът и обществото проявяват към тях съпричастност и загриженост.</p>
      <p>От КНСБ посочват, че при официална линия на бедност за 2020 г. от 363 лева е задължително да се направи макар и предпазлива крачка - минималната пенсия за стаж и възраст да догонва и в рамките на няколко години да надхвърли плавно линията на бедност, за да се гарантира достойно съществуване на получателите на такава пенсия.</p>
      <p>Допълнителният разход за тази мярка е около 80 млн. лв., но е напълно постижим, смятат от синдиката.</p>
      <p>"А социалният и дори политически ефект ще бъдат много по-стойностни. Повишаването на покупателната способност на тази огромна група българи със сигурност ще бъде много разумна инвестиция не само в тяхното жизнено равнище, но и за икономиката на страната", допълват от КНСБ.<br/> </p>
      <related>
        <h4>Още по темата</h4>
        <a href="https://www.dnes.bg/obshtestvo/2019/11/04/po-strogi-iziskvaniia-za-pensionirane-skacha-vyzrastta-rannoto-po-trudno.428474"/>
        <a href="https://www.dnes.bg/obshtestvo/2019/10/31/tavanyt-na-pensiite-ostava-1200-lv-prez-2020-g.428077"/>
      </related>
    </article>
  </body>
</html>