<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mobilenet.cz/clanky/xiaomi-chysta-vlastni-chytre-hodinky-zavari-apple-watch-39300"/>
    <meta property="og:site_name" content="mobilenet.cz"/>
    <meta property="article:published_time" content="2019-11-04T13:15:00+00:00"/>
    <meta property="og:title" content="Tohle nejsou Apple Watch, ale Xiaomi Mi Watch s Wear OS"/>
    <meta property="og:description" content="Novinka má zvládat telefonní hovory Potěšit má i bohatá konektivita"/>
  </head>
  <body>
    <article>
      <h1>Tohle nejsou Apple Watch, ale Xiaomi Mi Watch s Wear OS</h1>
      <address><time datetime="2019-11-04T13:15:00+00:00">04 Nov 2019, 13:15</time> by <a rel="author">Michal Pavlíček, Ondřej Pohl</a></address>
      <p>
        <b>   •  Novinka má zvládat telefonní hovory <br/>   •  Potěšit má i bohatá konektivita</b>
      </p>
      <h3>Aktualizováno 4. 11. 2019</h3>
      <p>Ve světě designu vede mezi inspirací a prostým opakováním tenká linie, kterou docela často někdo překračuje. Jelikož mají chytré hodinky značky Apple v oboru nositelné elektroniky silné jméno, do jisté míry ovlivňují spoustu ostatních značek.</p>
      <figure>
        <img src="https://cdn.24net.cz/1/obrazek/xiaomi-mi-watch-308284/614w"/>
      </figure>
      <p>Nyní však <a href="https://www.xda-developers.com/xiaomi-mi-watch-cc9-pro-teasers-tenaa/">xda-developers.com</a> přinesl další informace o Xiaomi Mi Watch, které se až nápadně podobají Apple Watch.</p>
      <p>Stejný je nejenom charakteristický tvar displeje, ale i ovládací prvky. Paradoxně ale na hodinkách běží konkurenční systém Wear OS od Googlu, který spoléhá na Snapdragon Wear 3100.</p>
      <figure>
        <img src="https://cdn.24net.cz/1/obrazek/xiaomi-mi-watch-308283/614w"/>
      </figure>
      <p>Další hardwarové specifikace první inzeráty neuvádějí, ale hodinky budou velmi slušně vybavené: mají Wi-Fi, Bluetooth, NFC, GPS a dokonce i podporu eSIM pro volání a připojení k mobilním sítím. Je ale otázkou, jestli se dostanou i na místní trh.</p>
      <h3>Aktualizováno 1. 11. 2019</h3>
      <p>Příchod chytrých hodinek Xiaomi Mi Watch je na spadnutí, dočkáme se již zkraje příštího týdne. Nyní se můžeme na krátkém půlminutovém videu podívat na to, jak bude vypadat prostředí. S největší pravděpodobností půjde o nadstavbu MIUI upravenou pro potřeby hodinek. Potěší, že i na hodinkách bude k dispozici tmavý režim a praktická ovládací korunka po pravé straně. Probudíte pomocí ní hodinky a pootočením bude možné procházet nabídky.</p>
      <h3>Původní informace z 29. 10. 2019</h3>
      <p>Xiaomi má v příštím týdnu klíčovou tiskovou konferenci, na které se kromě <a href="https://mobilenet.cz/clanky/xiaomi-chysta-novinku-s-5-zadnimi-fotoapraty-a-dvema-diodami-39280">smartphonu CC9 Pro</a> představí také <a href="http://news.mydrivers.com/1/654/654197.htm">chytré hodinky</a>. Vůbec první takový model přímo od Xiaomi se má jmenovat Mi Watch. Půjde o významný krok, neboť Xiaomi je v segmentu wearables velmi silné, vzpomeňme na chytré náramky Mi Band. Dle uniklých obrázků je jasné, kde se Xiaomi nechalo inspirovat. Jeho hodinky nápadně připomínají etalon segmentu v podobě <a href="https://mobilenet.cz/katalog/apple-watch-5">Apple Watch</a>. Očekává se výroba v černém a stříbrném provedení. Na těle hodinek zaujme nejen korunka sloužící k ovládání, ale ještě další tlačítko pod ní.</p>
      <figure>
        <img src="https://cdn.24net.cz/1/obrazek/xiaomi-mi-watch-308069/614w"/>
      </figure>
      <p>V tuto chvíli se spekuluje, že by Xiaomi nemuselo nasadit proprietární systém, ale Wear OS od Googlu. Mohlo by jít po dlouhé době o novinku s tímto systémem, která by jeho stagnaci mohla hravě zvrátit. Pro uživatele by nasazení Wear OS přineslo také široké možnosti instalace doplňkových aplikací. Mi Watch budou možná existovat ve verzi s podporou eSIM, v každém případě by měly být vybaveny NFC. Na těle hodinek bude mikrofon i reproduktor, vyřízení hovorů by tak mělo být hračkou. K představení dle všeho dojde 5. listopadu.</p>
      <related>
        <h4>Přečtěte si také</h4>
        <a href="https://mobilenet.cz/clanky/xiaomi-chysta-novinku-s-5-zadnimi-fotoapraty-a-dvema-diodami-39280"/>
      </related>
      <related>
        <h4>Související články</h4>
        <a href="https://mobilenet.cz/clanky/znacka-amazfit-predstavila-nove-hodinky-a-chysta-zajimavy-naramek-38739"/>
        <a href="https://mobilenet.cz/clanky/hodinky-huami-amazfit-gtr-predstaveny-chlubi-se-az-neuveritelnou-74denni-vydrzi-38406"/>
        <a href="https://mobilenet.cz/clanky/chytre-hodinky-huami-amazfit-gtr-budou-predstaveny-jiz-16-cervence-38346"/>
        <a href="https://mobilenet.cz/clanky/je-nakup-fitbitu-dobrou-zpravou-pro-wear-os-nebo-ne-glosa-39337"/>
        <a href="https://mobilenet.cz/clanky/vodafone-nabizi-nove-chytre-hodinky-od-tcl-pro-deti-prihodi-i-specialni-tarif-39320"/>
        <a href="https://mobilenet.cz/clanky/qualcomm-predstavi-snapdragon-wear-3300-pro-chytre-hodinky-39291"/>
      </related>
    </article>
  </body>
</html>