<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/595644/synexizetai-i-politiki-anypakoi-sto-irak-tesseris-nekroi-se-diadiloseis"/>
    <meta property="og:site_name" content="SIGMALIVE"/>
    <meta property="article:published_time" content="2019-11-04T13:03:00+00:00"/>
    <meta property="og:title" content="Συνεχίζεται η πολιτική ανυπακοή στο Ιράκ: Τέσσερις νεκροί σε διαδηλώσεις"/>
    <meta property="og:description" content="Τέσσερις διαδηλωτές έπεσαν νεκροί από σφαίρες στη διάρκεια αιματηρών επεισοδίων τη νύκτα της Κυριακής προς Δευτέρα κοντά στο ιρανικό προξενείο της Κερμπάλα,..."/>
  </head>
  <body>
    <article>
      <h1>Συνεχίζεται η πολιτική ανυπακοή στο Ιράκ: Τέσσερις νεκροί σε διαδηλώσεις</h1>
      <address><time datetime="2019-11-04T13:03:00+00:00">04 Nov 2019, 13:03</time> by <a rel="author">SigmaLive</a></address>
      <p>Τέσσερις διαδηλωτές έπεσαν νεκροί από σφαίρες στη διάρκεια αιματηρών επεισοδίων τη νύκτα της Κυριακής προς Δευτέρα κοντά στο ιρανικό προξενείο της Κερμπάλα, νότια της Βαγδάτης, δήλωσε ιατροδικαστής από τη σιιτική αυτή ιερή πόλη στο Ιράκ, με τους διαδηλωτές να καλούν σε πολιτική ανυπακοή μετά την έκκληση του πρωθυπουργού Άντελ Άμπντελ Μάχντι για «επιστροφή στην κανονικότητα».</p>
      <p>Οι δυνάμεις ασφαλείας έκαναν χρήση πραγματικών σφαιρών για να αντιμετωπίσουν τους διαδηλωτές που προσπάθησαν να πυρπολήσουν το προξενείο του Ιράν, το οποίο, το κίνημα διαμαρτυρίας κατηγορεί ότι ευθύνεται για το διεφθαρμένο σύστημα που κυβερνά το Ιράκ.</p>
      <p>Ανταποκριτές του AFP δήλωσαν ότι είδαν τουλάχιστον δύο διαδηλωτές να κείτονται αναίσθητοι αφού δέχθηκαν σφαίρες στο στήθος.</p>
      <p>«Θέλουν να μας σκοτώσουν, όχι να μας διαλύσουν, δεν πυροβολούν στον αέρα», κατήγγειλε ένας νεαρός διαδηλωτής μπροστά από το ιρανικό προξενείο. «Εκείνοι προστατεύουν το προξενείο μιας ξένης χώρας την ώρα που εμείς θέλουμε απλώς η χώρα μας να είναι ελεύθερη, χωρίς να την κατευθύνει καμία άλλη», συνέχισε ο ίδιος.</p>
      <p>Λίγο πριν τους πυροβολισμούς αυτούς οι διαδηλωτές ύψωσαν ιρακινές σημαίες στον τσιμεντένιο τοίχο γύρω από το προξενείο. Επίσης έγραψαν: «Ελεύθερη Κερμπάλα, έξω το Ιράν», ενώ άλλοι πετούσαν πέτρες και πυροτεχνήματα υπό το βλέμμα των αστυνομικών.</p>
      <p>Επίσης πυρπόλησαν λάστιχα, με τις φλόγες να φτάνουν ως την περίφραξη του προξενείου και τις πύλες του.</p>
      <p>Στην Κερμπάλα βρίσκεται το μαυσωλείο του ιμάμη Χουσέιν, του εγγονού του προφήτη Μωάμεθ. Κάθε χρόνο επισκέπτονται την πόλη εκατομμύρια Ιρανοί προσκυνητές.</p>
      <p>Από την Τετάρτη οι αρχές του Ιράκ έχουν σταματήσει να ανανεώνουν τον απολογισμό των νεκρών από τις κινητοποιήσεις και τις συγκρούσεις στη Βαγδάτη και άλλες πόλεις, κυρίως στον νότο, όπου από την 1η Οκτωβρίου περισσότεροι από 250 άνθρωποι έχουν σκοτωθεί.</p>
      <p>Ωστόσο σύμφωνα με ιατρικές πηγές, περίπου 12 διαδηλωτές έχουν σκοτωθεί μετά την Τετάρτη.</p>
      <p>Εδώ και μερικές ημέρες η οργή των διαδηλωτών που ζητούν «την πτώση του καθεστώτος» επικεντρώνεται στο Ιράν, μία από τις δύο δυνάμεις που ασκούν μεγάλη επιρροή στο Ιράκ μαζί με τις ΗΠΑ. Ωστόσο οι διαδηλωτές δεν καταφέρονται εναντίον της Ουάσινγκτον, καθώς δεν έχει αντιδράσει στην κρίση που συγκλονίζει το Ιράκ.</p>
      <p>Αντίθετα στον ένα μήνα που διαρκούν οι κινητοποιήσεις ο στρατηγός Κασέμ Σολεϊμανί, διοικητής των εξωτερικών επιχειρήσεων των Φρουρών της Επανάστασης του Ιράν, επισκέφθηκε επανειλημμένα το Ιράκ. Και ο ανώτατος πνευματικός ηγέτης του Ιράν αγιατολάχ Αλί Χαμενεΐ κατήγγειλε τη «συνομωσία» των ΗΠΑ και του Ισραήλ.</p>
      <p>«Κλειστό στο όνομα του λαού»</p>
      <p>Στη Βαγδάτη και το νότιο Ιράκ τα περισσότερα δημόσια σχολεία παραμένουν κλειστά, ενώ στη Ντιουανίγια, 200 χιλιόμετρα νότια της ιρακινής πρωτεύουσας, ομάδες διαδηλωτών κρέμασαν τεράστια πανό που έγραφαν «Κλειστό στο όνομα του λαού» σε όλα τα δημόσια κτίρια της πόλης.</p>
      <p>Στη Νατζάφ, μια άλλη σιιτική πόλη του Ιράκ, ένα ίδιο πανό έχει αναρτηθεί στην είσοδο του περιφερειακού συμβουλίου.</p>
      <p>Το κίνημα διαμαρτυρίας, που ξέσπασε την 1η Οκτωβρίου, έχει αμαυρωθεί από βίαια επεισόδια στα οποία έχουν σκοτωθεί επισήμως τουλάχιστον 257 άνθρωποι. Από την επανέναρξή του στις 24 Οκτωβρίου πλέον οργανώνεται από φοιτητές και συνδικάτα, ενώ οι διαδηλωτές έχουν καταλάβει πολλές πλατείες στις οποίες έχουν δημιουργήσει αυτοδιαχειριζόμενους καταυλισμούς.</p>
      <p>Αλλού στο Ιράκ αυξάνονται οι ενέργειες πολιτικής ανυπακοής, ενώ πολλά συνδικάτα έχουν κηρύξει γενική απεργία.</p>
      <p>Λιμάνι και πετρελαιοπηγές κλειστά</p>
      <p>Ο δρόμος που οδηγεί στο λιμάνι Ουμ Κασρ στο νότιο Ιράκ, από όπου γίνονται οι περισσότερες εισαγωγές τροφίμων, πλέον είναι κλειστός με τσιμεντόλιθους στους οποίους οι διαδηλωτές έχουν γράψει «Κλειστό κατ’ εντολή του λαού».</p>
      <p>Στο ίδιο το λιμάνι δεκάδες πλοία αναγκάστηκαν να αποπλεύσουν χωρίς να εκφορτώσουν τα προϊόντα τους.</p>
      <p>Εξάλλου στην Αμάρα διαδηλωτές έχουν κλείσει την πρόσβαση σε δύο πετρελαιοπηγές τις οποίες εκμεταλλεύονται κινεζικές εταιρείες: στην Χαλφάγια, μία από τις μεγαλύτερες του Ιράκ, και τη Μπουζουργκάν.</p>
      <p>Η παραγωγή σε αυτές δεν έχει επηρεαστεί όμως εργαζόμενοι δήλωσαν ότι δεν κατάφεραν να φτάσουν στα πόστα τους.</p>
      <p>Στη Σαμάουα όλοι οι κεντρικοί δρόμοι και οι γέφυρες έχουν κλείσει, ενώ στην Χίλα και τη Νασιρίγια σχεδόν όλες οι δημόσιες υπηρεσίες δεν λειτουργούν.</p>
      <p>Πηγή: ΑΠΕ-ΜΠΕ- AFP- Reuters</p>
    </article>
  </body>
</html>