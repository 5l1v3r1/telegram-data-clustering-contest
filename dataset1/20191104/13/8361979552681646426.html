<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/experts/ukrajinske-gromadyanstvo-za-groshi-yak-zaluchiti-760-milyoniv-u-krajinu-karta-bezvizovih-krajin-dlya-ukrajinciv-50051479.html"/>
    <meta property="og:site_name" content="НВ"/>
    <meta property="article:published_time" content="2019-11-04T13:20:00+00:00"/>
    <meta property="og:title" content="Українське громадянство за гроші. Як залучити $760 мільйонів у країну"/>
    <meta property="og:description" content="За останні вісім років ринок інвестиційної міграції виріс майже втричі. Громадяни різних країн все частіше готові купувати собі другий паспорт, а попит народжує пропозицію"/>
  </head>
  <body>
    <article>
      <h1>Українське громадянство за гроші. Як залучити $760 мільйонів у країну</h1>
      <h2>За останні вісім років ринок інвестиційної міграції виріс майже втричі. Громадяни різних країн все частіше готові купувати собі другий паспорт, а попит народжує пропозицію</h2>
      <address><time datetime="2019-11-04T13:20:00+00:00">04 Nov 2019, 13:20</time> by <a rel="author">Анатолій Лєтаєв</a></address>
      <p>
        <b>Паспорт на продаж</b>
      </p>
      <p>Якщо подивитися на інвестиційне громадянство з погляду бізнесу, як на індустрію, то станом на 2019 рік у неї вже вклали приблизно $21 млрд.</p>
      <p>Зараз у світі діє півтора десятка програм продажу громадянства за інвестиції. Найчастіше інвестиції ці безповоротні і відкликати або вивести їх назад практично неможливо. Зате абсолютно прозорі, що для України було б дуже до речі. Найактивніше торгують громадянством у Європі — Кіпр і Мальта, і в країнах Карибського басейну — Гренада, Сент Кітс, Антигуа та інші.</p>
      <aside>Найактивніше торгують громадянством у Європі — Кіпр і Мальта, і в країнах Карибського басейну — Гренада, Сент Кітс, Антигуа</aside>
      <p>Як правило, разом з паспортами, інвесторам надають податкові послаблення і зручні умови для ведення бізнесу. Крім усього, новий паспорт ще й дає можливість вільніше переміщатися світом. Чим менше у паспорта візових обмежень під час в'їзду в інші країни, тим він дорожчий.</p>
      <p>З українським паспортом можна без віз в'їжджати до країн шенгенської зони, отримувати американську візу типу Е2. Україна поки не входить в ЄС, і ми не можемо порівнювати наш паспорт з кіпрським, мальтійським і навіть чорногорським, оскільки вона може стати членом ЄС у 2025 році.</p>
      <p><b>Найкращий приклад — це програма Молдови.</b> Стати громадянином Молдови можна, заплативши 100 000 євро до Фонду довгострокового розвитку. Із 34 заявок на громадянство Молдови, поданих до 1 липня 2019 року, коли програму поставили на паузу, наразі було схвалено 5.</p>
      <p>Також найближчі конкуренти України — країни Карибського басейну і Вануату. Щоправда, ці паспорти виграють в українського безвізовою Великобританією.</p>
      <p>Антигуа і Барбуда, Домініка і Сент-Люсія готові видати другий паспорт за інвестиції від $100 000. У Сент-Кітс і Невіс мінімальна сума інвестицій варіюється від $150 000 до $400 000 в залежності від обраного варіанту інвестицій. Мінімальні витрати на отримання паспорта Вануату в Океанії становлять $130 000.</p>
      <p>Вартість у цій сфері сильно впливає на попит. Після зниження вартості громадянства Вануату на початку травня 2018 року кількість заявок перевершила навіть старі паспортні програми Сент-Кітс та інших країн. Крім того, програма Вануату пропонує найшвидше оформлення громадянства.</p>
      <figure>
        <img src="https://images.weserv.nl/?url=https://nv.ua/system/MediaInfographic/images/000/001/129/original/17fd3897565f34a32d9de37b84b3c5ec.png?stamp=20191104144512&amp;q=85&amp;output=jpg&amp;bg=white"/>
      </figure>
      <p>
        <b>Скільки Україна зможе заробити, запровадивши такий механізм</b>
      </p>
      <p>Найпростіше знову подивитися на досвід майбутніх конкурентів. Сент-Кітс і Невіс з 2013 до 2018 року видали 16 544 паспортів. Антигуа і Барбуда з 2012 до 2017 року — 2 322. Вануату всього за два роки — 4 000.</p>
      <p>І це досить маленькі країни. Україна за 5 років змогла б продавати до 7 000 паспортів. Наприклад, вартість буде $80 000 для одного заявника і не більше $120 000 для сім'ї з 4-х осіб.</p>
      <p>Виходить приблизно $760 млн чистих прозорих інвестицій за 5 років. Цієї суми цілком вистачить для реалізації масштабного інфраструктурного проекту. І головна перевага такого рішення — це не кредит МВФ, гроші не потрібно нікому віддавати, вони абсолютно безкоштовні для держави.</p>
      <p>Для довідки, Мальта <a href="https://www.imidaily.com/editors-picks/malta-iip-passes-e1bn-in-revenue-has-turned-down-e250m-due-to-high-rejection-rates/">залучила </a>1 млрд євро прямих інвестицій у країну з 2014 року, Кіпр — <a href="https://www.imidaily.com/editors-picks/cyprus-citizenship-program-raises-min-investment-to-e2-5m-reports-e6-6-billion-revenue-since-2013/">6,6 млрд</a> євро з 2013 року, а на Сент-Кітс і Домініці надходження від програм громадянства становлять під <a href="https://www.imidaily.com/data/">20%</a> від ВВП країн.</p>
      <p>
        <b>Чому Україна</b>
      </p>
      <p>Український паспорт може також стати інструментом для отримання візи Е2 в США. Така віза, наприклад, недоступна громадянам Китаю та Індії.</p>
      <p>Після змін в імміграційному законі, які набудуть чинності 21 грудня 2019 року, E2 стане єдиним зручним способом бізнес-імміграції в США. Інші варіанти бізнес-імміграції ускладнилися і відсоток відмови стає все вищим. Тому межі ринку для українського громадянства значно розширяться. Угода про візу Е2 з США є у Туреччини, Молдови та Гренади, саме тому ці програми зараз популярні у громадян Китаю.</p>
      <aside>Тільки за рахунок інтересу до візи Е2 український паспорт може купити понад 2 000 інвесторів за 5 років з Китаю та інших країн</aside>
      <p>Це лише один із трендів ринку. Тільки за рахунок інтересу до візі Е2, український паспорт може купити понад 2 000 інвесторів за 5 років з Китаю та інших країн.</p>
      <p>
        <b>Боротьба за громадян</b>
      </p>
      <p>Конкуренція за нових заможних громадян між державами серйозна, тому вони постійно коригують програми, роблячи їх доступнішими. Простота процедури і дешевизна — головні козирі в цій боротьбі. У більшості держав другий паспорт в обмін на інвестиції реально отримати протягом 2−5 місяців.</p>
      <p>Щоб впровадити таку процедуру в Україні, спочатку потрібно підкоригувати законодавство — дозволити подвійне громадянство, внісши до Основного Закону відповідні зміни. Більшість цивілізованих країн, зокрема США, Англія, Швейцарія, Канада, Австралія, дозволяють подвійне громадянство. Пора йти їхнім шляхом.</p>
      <p>Крім того, <b>знадобитися спеціальне законодавче визначення статусу власника інвестиційного громадянства.</b> Такі паспорти, як правило, не дають права брати участь у виборах, якщо їхні власники не проживають тут постійно. В армію їх теж не призивають. Далі справа за малим — провести тендери для компаній, які будуть видавати паспорти і перевіряти процес видачі.</p>
      <p>У всіх без винятку країнах програми були розроблені приватними компаніями. Державні чиновники виключені з процесу настільки, наскільки це можливо. А разом з ними — і елемент корупції, що для України особливо важливо. Крім того, тільки активні гравці ринку можуть знати і вловлювати тренди. Таких, як, наприклад, вищезгаданий попит на паспорти, що дають доступ до американської візи E2.</p>
      <p>А знаєте, чому інвестиційного громадянства часто набувають заможні ліванці? Запасний аеродром, безвіз, майбутнє дітей? Не вгадали. Мати кілька паспортів у Лівані просто дуже престижно. Тому йти до Лівану з маркетинговою стратегією про безпеку або про подорожі без віз — це постріл у нікуди. І це лише кілька з сотень прикладів. Розібратися в них зможе тільки професійна спеціалізована компанія.</p>
      <p>
        <b>Зрозумілі побоювання</b>
      </p>
      <p>А чи добре це — пускати в країну кого завгодно? Чи не стане програма інвестиційного громадянства причиною напливу біженців, злочинців і шахраїв?</p>
      <p>Не стане. Не кожен, у кого є гроші, зможе отримати другий паспорт. Найчастіше люди із сумнівною фінансовою репутацією, судимостями і ті, хто піддавався кримінальним переслідуванням у себе на батьківщині, не можуть розраховувати на нове громадянство. Більшість країн не готові давати громадянство вихідцям з Іраку, Ірану, Афганістану, Сирії та інших, на їхню думку, ризикових країн. Всіх претендентів на громадянство перевіряють на благонадійність незалежні компанії. Так, чиновник-корупціонер, бізнесмен, який ухилявся від сплати податків або пов’язана з кримінальним світом людина цю перевірку просто не пройде.</p>
      <p>А чому варто давати паспорти саме за одноразові пожертви, а не за вклади в нерухомість, бізнес і державні облігації?</p>
      <p>Дотація — найпопулярніший варіант серед покупців громадянств. Інші варіанти навряд чи матимуть такий же попит.</p>
      <p>В абсолютній більшості випадків, інвесторам набагато простіше пожертвувати гроші державі, ніж купувати нерухомість і облігації. Навіть карибська нерухомість не користується попитом у клієнтів. Нестабільна політична ситуація в Україні, валютні ризики і непрозорість законодавства відштовхнуть інвестора від купівлі будь-яких активів. А разова виплата — це набагато простіше, інвестор нічим не ризикує. Він хоче з найменшими зусиллями і в найкоротший термін отримати свій новий паспорт. Та й для бюджету країни так буде краще — будь-яке пряме надходження вигідніше, ніж податки від угод з нерухомістю.</p>
      <p>Водночас, можна передбачити кілька опцій, як це пропонує Антигуа і Барбуда або Сент-Люсія, де крім пожертвування й інвестицій у нерухомість є опції інвестування в бізнес і держоблігації.</p>
      <p>
        <b>А чи не закриє ЄС для нас кордони після того, як ми почнемо видавати паспорти</b>
      </p>
      <p>Такий ризик, безумовно, є. Європі не потрібні відмивачі грошей, корупціонери та інші непрохані гості. А вони цілком зможуть просочитися в Шенгенську зону, купивши український паспорт. Тоді у Брюсселя напевно виникнуть претензії до Києва у зв’язку з програмою громадянства. Рішення просте — прийняти програму відповідно до рекомендацій Єврокомісії і призначити компанії-лідерів в галузі проведення перевірки на благонадійність заявників.</p>
      <p>
        <b>Чи не час почати</b>
      </p>
      <p>Підсумуємо. Програма інвестиційного громадянства забезпечить Україні прямі і прозорі інвестиції, як загалом у бюджет, так і на окремі інфраструктурні проекти. А разом з увагою заможних людей, чий другий паспорт нагадуватиме їм про існування України, прийдуть і найрізноманітніші інвестиції іншого роду.</p>
      <p>$760 мільйонів для країни за 5 років. На створення інноваційного центру, будівництва автобану, реконструкції дитячих лікарень. Цей список можна продовжити. Приватні компанії готові реалізувати програму від «а» до «я» без копійки бюджетних грошей. Час, що необхідний для запуску програми — 3 місяці. Досить тільки почати.</p>
    </article>
  </body>
</html>