<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/advokatka-dudki-i-bessarabova-dva-tizhni-ne-znaye-yih-misceperebuvannya-328406_.html"/>
    <meta property="og:site_name" content="DT.ua"/>
    <meta property="article:published_time" content="2019-11-04T13:22:00+00:00"/>
    <meta property="og:title" content="Адвокатка Дудки і Бессарабова два тижні не знає їх місцеперебування"/>
    <meta property="og:description" content="Про етапування фігурантів справи українських диверсантів з Московського СІЗО стало відомо 23 жовтня."/>
  </head>
  <body>
    <article>
      <h1>Адвокатка Дудки і Бессарабова два тижні не знає їх місцеперебування</h1>
      <h2>Про етапування фігурантів "справи українських диверсантів" з Московського СІЗО стало відомо 23 жовтня.</h2>
      <address>
        <time datetime="2019-11-04T13:22:00+00:00">04 Nov 2019, 13:22</time>
      </address>
      <p>Адвокат засуджених судом РФ у <b><a href="https://dt.ua/UKRAINE/figurantiv-spravi-diversantiv-bessarabova-ta-dudku-etapuvali-do-moskovskogo-sizo-325902_.html">"справі українських диверсантів" Володимира Дудки і Олексія Бессарабова</a></b> вже два тижні не знає їх місцеперебування, передає "<a href="https://ru.krymr.com/a/news-advokat-delo-ukrainskih-diversantov-ih-etapirovali-v-krym/30252065.html">Крим.Реалії</a>". За словами Оксани Железняк, українців могли етапувати з Москви в анексований Крим.</p>
      <p>"Мені достовірно невідомо (куди їх етапували – ред.), але те, що мені відомо: їх етапують назад у Крим і в останній точці, в якій мені відомо, що вони були – це Армавір (Краснодарський край Росії – ред.)", – повідомила Железняк.</p>
      <p>Адвокат додала, що не знає причини, через яку Дудку і Бессарабова, можливо, етапують на анексований півострів. Железняк пояснила, що офіційної відповіді з цього приводу їй ніхто не дав. Щодо стану українців, адвокат зазначила, що їй "важко сказати", тому що "підзахисних бачила давно".</p>
      <p>23 жовтня стало відомо, що Дудку і Бессарабова <b><a href="https://dt.ua/UKRAINE/dudku-i-bessarabova-etapuvali-iz-moskovskogo-sizo-u-nevidomomu-napryamku-327143_.html">етапували з московського СІЗО "Матроська тиша" в іншу установу</a></b>. Син Володимира Дудки Ілля Каверніков тоді теж припустив, що українців вивезли в анексований Крим.</p>
      <p>Раніше Верховний суд РФ залишив без змін вирок Дудці і Бессарабову, які отримали по 14 років колонії суворого режиму у так званій "справі українських диверсантів". Водночас адвокатка Оксана Железняк після засідання суду зазначила, що мешканці Севастополя <a href="https://dt.ua/UKRAINE/u-spisok-dlya-obminu-vhodyat-figuranti-spravi-ukrayinskih-diversantiv-advokat-326346_.html"><b>включені у список на обмін ув'язненими</b></a> між Росією і Україною.</p>
      <p>Володимира Дудку, Олексія Бессарабова, а також Дмитра Штиблікова ФСБ <a href="https://dt.ua/UKRAINE/fsb-rf-povidomila-pro-zatrimannya-ukrayinskih-diversantiv-u-sevastopoli-224123_.html"><b>затримала в листопаді 2016 року, як учасників</b> </a>так званої у РФ "диверсійно-терористичної групи головного управління розвідки Міноборони України".</p>
      <p>Штибліков і Бессарабов до 2014 року працювали військовими експертами в центрі "Номос". Вони також неодноразово виступали експертами й у тижневику "Дзеркало тижня. Україна" ("<b><a href="https://gazeta.dt.ua/POLITICS/flotske_mito__.html">Флотське мито</a></b>", "<b><a href="https://dt.ua/POLITICS/rosiya_perevischila_dopustimu_prisutnist_svoeyi_morskoyi_pihoti_v_krimu,_-_ekspert.html">Росія перевищила допустиму присутність своєї морської піхоти в Криму</a></b>"). Дудка – капітан 2-го рангу запасу, у минулому – капітан корабля радіоелектронної розвідки.</p>
      <p>У СБУ наголосили на тому, що затримані в Криму українці <b>не є ані співробітниками, ані контактерами з боку спецслужби</b>.</p>
      <p>У листопаді 2017 року <b><a href="https://dt.ua/UKRAINE/u-krimu-ukrayinskogo-diversanta-shtiblikova-zasudili-do-p-yati-rokiv-uv-yaznennya-260416_.html">Штиблікова засудили до п'яти років колонії суворого режиму</a></b> та штрафу у 200 тисяч рублів.</p>
      <p>У квітні підконтрольний Кремлю "суд" <b><a href="https://dt.ua/UKRAINE/dudku-i-bessarabova-v-okupovanomu-krimu-zasudili-do-14-rokiv-koloniyi-307583_.html">засудив Володимира Дудку й Олексія Бессарабова до 14 років</a></b> позбавлення волі в колонії суворого режиму. Окрім того, "суд" зобов'язав Дудку виплатити 350 тисяч рублів штрафу, Бессарабова - 300 тисяч рублів.</p>
      <footer>За матеріалами: <a href="https://dt.ua/go/aHR0cDovL3J1LmtyeW1yLmNvbS8=">Крим.Реалії</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>