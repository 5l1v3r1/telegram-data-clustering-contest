<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638073/%D8%B7%D8%B1%D8%AD-%D9%86%D8%B8%D8%A7%D8%B1%D8%AA-%D9%88%DB%8C%DA%98%D9%87-%D8%A8%D8%B1-%D9%86%D8%A7%D9%86%D9%88%D8%A7%DB%8C%DB%8C%E2%80%8C%D9%87%D8%A7-%D8%A7%D8%AF%D8%A7%D9%85%D9%87-%D8%AF%D8%A7%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T13:37:00+00:00"/>
    <meta property="og:title" content="طرح نظارت ویژه بر نانوایی‌ها ادامه دارد"/>
    <meta property="og:description" content="سازمان حمایت مصرف کنندگان و تولیدکنندگان، اعلام کرد هرگونه عدول از وزن چانه، قیمت‌های مصوب و عدم نصب نرخنامه تخلف است و با متخلفان برخورد می‌شود."/>
  </head>
  <body>
    <article>
      <h1>
        <a href="https://www.bultannews.com/fa/news/638073/%D8%B7%D8%B1%D8%AD-%D9%86%D8%B8%D8%A7%D8%B1%D8%AA-%D9%88%DB%8C%DA%98%D9%87-%D8%A8%D8%B1-%D9%86%D8%A7%D9%86%D9%88%D8%A7%DB%8C%DB%8C%E2%80%8C%D9%87%D8%A7-%D8%A7%D8%AF%D8%A7%D9%85%D9%87-%D8%AF%D8%A7%D8%B1%D8%AF">طرح نظارت ویژه بر نانوایی‌ها ادامه دارد</a>
      </h1>
      <h2>سازمان حمایت مصرف کنندگان و تولیدکنندگان، اعلام کرد هرگونه عدول از وزن چانه، قیمت‌های مصوب و عدم نصب نرخنامه تخلف است و با متخلفان برخورد می‌شود.</h2>
      <address><time datetime="2019-11-04T13:37:00+00:00">04 Nov 2019, 13:37</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، سیدداوود موسوی افزود: پس از ابلاغ مصوبه کارگروه ملی <b>ساماندهی گندم</b>، آرد و نان، این سازمان در بخشنامه‌های متعدد نظارتی مراتب را به سازمان صنعت، معدن و تجارت استان‌ها و اتاق اصناف ایران مبنی بر ضرورت تشدید اقدامات کنترلی و <b>بازرسی</b> در راستای صیانت از حقوق مصرف‌کنندگان و برخورد با تخلفات احتمالی ابلاغ کرده است و مراتب با حساسیت در دستور کار مراجع یاد شده قرار دارد.</p>
      <p>او ادامه داد: واحدهای نانوایی مکلف به نصب نرخنامه متحدالشکل تهیه شده توسط اتحادیه<b> نانوایان</b>، در معرض دید عموم بوده و از روز یکشنبه مورخ 12 آبان ماه هرگونه عدول از وزن چانه، قیمت های مصوب و عدم نصب نرخنامه، تخلف محسوب شده، با متخلفان برخورد قانونی انجام خواهد گرفت و ضمن قطع سهمیه آرد واحدهای متخلف، پرونده تخلف گرانفروشی برای اعمال قانون به سازمان تعزیرات حکومتی ارسال خواهد شد.</p>
      <p>معاون سازمان حمایت مصرف‌کنندگان و تولیدکنندگان اظهار کرد: برابر آخرین اطلاعات واصله از ناحیه سازمان صنعت، معدن و تجارت استان تهران، در قالب طرح ویژه بازرسی و نظارت بر عملکرد واحدهای خبازی با همکاری بازرسان اتاق اصناف در حدود 4000 بازرسی انجام گرفته و پرونده واحدهای متخلف تنظیم و اقدامات نظارتی در قالب بازرسی های مشترک به صورت روزانه ادامه داشته و گشت های مشترک بازرسی با حضور سایر دستگاه های مرتبط کماکان در دستور کار قرار دارد.</p>
      <p>موسوی خاطرنشان کرد: طرح نظارتی موصوف تا رسیدن به مرحله آرامش کماکان ادامه خواهد داشت و همشهریان عزیز از طریق تلفن 124 و اپلیکیشن های موجود و سامانه اطلاع رسانی قیمت کالا و خدمات به نشانی 124.IR می توانند نسبت به ثبت شکایت خود در این زمینه اقدام کنند.</p>
      <p>انتهای پیام/</p>
    </article>
  </body>
</html>