<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191104_04699541"/>
    <meta property="og:site_name" content="De Standaard"/>
    <meta property="article:published_time" content="2019-11-04T13:08:00+00:00"/>
    <meta property="og:title" content="Zaak over gestaakte OHL-Union komt voor op 12 november, slotspeeldag in eerste periode gaat gewoon door"/>
    <meta property="og:description" content="Ten vroegste volgende week zal er beslist worden of de competitiewedstrijd tussen OH Leuven en Union Saint-Gilloise opnieuw gespeeld moet worden. Beide clu..."/>
  </head>
  <body>
    <article>
      <h1>Zaak over gestaakte OHL-Union komt voor op 12 november, slotspeeldag in eerste periode gaat gewoon door</h1>
      <address>
        <time datetime="2019-11-04T13:08:00+00:00">04 Nov 2019, 13:08</time>
      </address>
      <p>
        <b>Ten vroegste volgende week zal er beslist worden of de competitiewedstrijd tussen OH Leuven en Union Saint-Gilloise opnieuw gespeeld moet worden. Beide clubs moeten op dinsdag 12 november (13.00 uur) uitleg komen geven aan de Koninklijke Belgische Voetbalbond (KBVB). Vooral voor OHL zijn de belangen groot.</b>
      </p>
      <figure>
        <img src="https://sportimages.standaard.be/images/lib/basic/sport/football/club/logo/Large/105978.png"/>
      </figure>
      <p>OH Leuven <br/>Einde <br/>0 - 0</p>
      <figure>
        <img src="https://sportimages.standaard.be/images/lib/basic/sport/football/club/logo/Large/4245.png"/>
      </figure>
      <p>Union</p>
      <ul>
        <li>
          <a href="https://www.nieuwsblad.be/sportwereld/live/voetbal/298205/">Verslag</a>
        </li>
        <li>
          <a href="https://www.nieuwsblad.be/sportwereld/live/voetbal/298205/">Opstellingen</a>
        </li>
      </ul>
      <p>Door een stroompanne aan Den Dreef werd de topper tussen OHL en Union in de 54e minuut gestaakt bij een 0-0 stand. Na vier onderbrekingen die samen de maximale wachttijd van 30 minuten overschreden, blies scheidsrechter Vermeire de partij definitief af. De gevolgen van die beslissing zijn voorlopig nog onduidelijk. De belangen zijn vooral voor de thuisploeg groot, want in tegenstelling tot Union is OHL nog in de running voor de eerste periodetitel.</p>
      <p>
        <b>Gelinkt aan een stroomuitval?</b>
      </p>
      <p>De Leuvenaars riskeren een forfaitnederlaag als blijkt dat ze zelf schuld treffen aan de lichtuitval in het stadion. OHL liet netbeheer Fluvius de stroompanne onderzoeken en is ervan overtuigd dat die gelinkt is aan een stroomuitval in de Kardinaal Mercierlaan, de straat waarin het Leuvense stadion zich bevindt. Als er overmacht in het spel is, kan de match herspeeld worden op een later moment.</p>
      <p>Die beslissing komt de Geschillencommissie Hoger Beroep toe, bevestigde KBVB-woordvoerder Pierre Cornez maandag. Beide ploegen mogen op 12 november hun zegje komen doen over de gestaakte partij. Een beslissing over OHL-Union valt in principe dus pas na de slotspeeldag in de eerste periode. Daarin nemen Virton en OHL, de enige twee overgebleven kandidaten voor de eerste periodetitel, het komend weekend tegen elkaar op.</p>
      <p>Mogelijk wordt die strijd dus wel beslecht voor de groene tafel. Beroep tegen een beslissing van de Geschillencommissie Hoger Beroep is enkel mogelijk bij het Belgisch Arbitragehof voor de Sport (BAS). Bij een forfaitnederlaag tegen Union, moet OHL vrijdag altijd winnen op bezoek bij Virton.</p>
      <p>
        <b>OH Leuven bereidt “sterk dossier” voor</b>
      </p>
      <p>OH Leuven zal met “een sterk dossier” aan de Geschillencommissie Hoger Beroep van de Koninklijke Belgische Voetbalbond (KBVB) proberen aan te tonen dat de club geen schuld treft voor de lichtproblemen. “We willen absoluut een forfaitnederlaag vermijden. OH Leuven stelt een sterk dossier op dat moet aantonen dat de lichtperikelen van vorige week vrijdag niet de fout waren van de club. Zo wil OHL een forfaitnederlaag absoluut vermijden. Er worden verder geen inhoudelijke details of commentaar gegeven over dat dossier”, klinkt het op de clubwebsite.</p>
      <p>Ongeacht de uitspraak, heeft OH Leuven zijn lot nog steeds in eigen handen in de strijd om de eerste periodetitel. Bij winst op het veld van leider Excelsior Virton, zijn de Leuvenaars altijd zeker van een promotiefinale in maart 2020.</p>
      <p>“Afgelopen vrijdag is niet verlopen zoals we gehoopt hadden. We gaan ons nu als club met een sterk dossier verdedigen voor de bondsinstanties, om een forfaitnederlaag te voorkomen. Onze sportieve situatie blijft nog steeds hetzelfde”, reageerde CEO Peter Willems van Oud-Heverlee Leuven. “We hebben ons sportief lot nog steeds in eigen handen en zijn bij winst vrijdag op Virton de winnaar van de eerste periode. We roepen iedereen op die de club een warm hart toedraagt om de ploeg mee naar de overwinning te stuwen in Virton.”</p>
    </article>
  </body>
</html>