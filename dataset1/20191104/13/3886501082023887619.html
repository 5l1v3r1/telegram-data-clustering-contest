<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/118864-radulovic-vlast-pokusava-da-zastrasi-gradjane-koji-prilaze-standu-djb?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-04T13:55:04+00:00"/>
    <meta property="og:title" content="Radulović: Vlast pokušava da zastraši gradjane koji prilaze štandu DJB"/>
    <meta property="og:description" content="Predsednik DJB Saša Radulović poručio je danas da predstavnicima vlasti nije dovoljan samo medijski mrak kako bi sprečili gradjane da čuju poruke i politiku DJB, već pokušavaju i da zastraše one koji prilaze štandu tog pokreta.&quot;Prošlog ponedeljka, uz nasilnu pretnju, SNS vlast u Surčinu je pokušala da nas zastraši. Kada su čuli da ćemo nastaviti sa izlascima na ulicu i razgovor sa gradjanima, danas su izveli preko 50 SNS aktivista koji su mahom zaposleni u Opštini Surčin i javnom sektoru, i pokušali da zastraše gradjane da ne prilaze našem štandu&quot;, rekao je Radulović, navodi se u saopštenju DJB.Kazao je da uprkos tome narod prilazi i da se u odnosu na prethodne godine oseća da je strah manji, ali da se oseća i beznadje i to da ljudi &quot;ne vide svetlo na kraju tunela&quot;.&quot;Znajući sve ovo, EU zvaničnici i dalje redovno dolaze u Srbiju i svaki put izjavljuju da 'Srbija ide u dobrom pravcu'&quot;, rekao je Radulovć.On je ocenio da je predsednik Srbije Aleksandar Vučić politiku Srbije podredio nemačkoj politici koja od Balkana…"/>
  </head>
  <body>
    <article>
      <h1>Radulović: Vlast pokušava da zastraši gradjane koji prilaze štandu DJB</h1>
      <address>
        <time datetime="2019-11-04T13:55:04+00:00">04 Nov 2019, 13:55</time>
      </address>
      <p><b>Predsednik DJB Saša Radulović poručio je danas da predstavnicima vlasti nije dovoljan samo medijski mrak kako bi sprečili gradjane da čuju poruke i politiku DJB, već pokušavaju i da zastraše one koji prilaze štandu tog pokreta.</b><br/><br/>"Prošlog ponedeljka, uz nasilnu pretnju, SNS vlast u Surčinu je pokušala da nas zastraši. Kada su čuli da ćemo nastaviti sa izlascima na ulicu i razgovor sa gradjanima, danas su izveli preko 50 SNS aktivista koji su mahom zaposleni u Opštini Surčin i javnom sektoru, i pokušali da zastraše gradjane da ne prilaze našem štandu", rekao je Radulović, navodi se u saopštenju DJB.<br/><br/>Kazao je da uprkos tome narod prilazi i da se u odnosu na prethodne godine oseća da je strah manji, ali da se oseća i beznadje i to da ljudi "ne vide svetlo na kraju tunela".<br/><br/>"Znajući sve ovo, EU zvaničnici i dalje redovno dolaze u Srbiju i svaki put izjavljuju da 'Srbija ide u dobrom pravcu'", rekao je Radulovć.<br/><br/>On je ocenio da je predsednik Srbije Aleksandar Vučić politiku Srbije podredio nemačkoj politici koja od Balkana pravi "svoju koloniju jeftine radne snage u koju će naseljavati migrante za svoje fabrike za motanje kablova".<br/><br/>"Zbog toga i ima bezrezervnu podršku EU. Nemačka nema boljeg političara u Srbiji od Vučića da sprovodi njihove interese i zato ga nikada neće pustiti niz vodu", rekao je Radulović.<br/><br/>Radulović se sa potpredsednicom Pokreta Hanom Adrović priključio akciji opštinskog odbora DJB Surčin koji svakog ponedeljka na štandu razgovara s gradjanima te opštine.</p>
    </article>
  </body>
</html>