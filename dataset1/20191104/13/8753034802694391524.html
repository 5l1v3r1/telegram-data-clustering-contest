<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/innenriks/i/rAOVbl/stoere-trygdeskandalen-maa-til-kontrollkomiteen"/>
    <meta property="og:site_name" content="Aftenbladet"/>
    <meta property="article:published_time" content="2019-11-04T13:21:22+00:00"/>
    <meta property="og:title" content="Støre: Trygdeskandalen må til kontrollkomiteen"/>
    <meta property="og:description" content="Arbeiderpartiets leder Jonas Gahr Støre forventer en klar erkjennelse fra arbeidsministeren av at Navs feilaktige regeltolkning er en rettsskandale."/>
  </head>
  <body>
    <article>
      <h1>Støre: Trygdeskandalen må til kontrollkomiteen</h1>
      <h2>Arbeiderpartiets leder Jonas Gahr Støre forventer en klar erkjennelse fra arbeidsministeren av at Navs feilaktige regeltolkning er en rettsskandale.</h2>
      <address><time datetime="2019-11-04T13:21:22+00:00">04 Nov 2019, 13:21</time> by <a rel="author">NTB</a></address>
      <p>– Gitt sakens alvor og omfang mener vi at den bør behandles av kontroll- og konstitusjonskomiteen i Stortinget, sier Støre til NTB mandag.</p>
      <p>– Vi mener at utover en hurtigarbeidende gjennomgang av hvordan mennesker er blitt feilaktig behandlet, bør det vurderes en gransking, om nødvendig i regi av Stortinget, for å kartlegge hvordan ulike deler av det norske maktapparatet sviktet på en måte som rammet sårbare mennesker, sier Ap-lederen.</p>
      <p>SVs Freddy André Øvstegård sier til <a href="https://www.dagbladet.no/nyheter/krever-svar-fra-hauglie/71780690">Dagbladet</a> at han er trygg på at kontrollkomiteen vil undersøke saken og sende flere spørsmål til statsråden. Komiteen møtes allerede tirsdag ettermiddag.</p>
      <p>Arbeids- og sosialminister Anniken Hauglie (H) redegjør for trygdeskandalen i Stortinget tirsdag.</p>
      <h3>Tre krav</h3>
      <p>Sist uke ble det kjent at Nav har feiltolket reglene om å ta med seg sykepenger, arbeidsavklaringspenger eller pleiepenger til andre EØS-land.</p>
      <p>Støre har hittil ligget lavt i terrenget og nøyd seg med en kort oppdatering på Facebook etter at saken ble kjent. Men nå går han ut med sine tre krav til Hauglie i forkant av redegjørelsen.</p>
      <p>Fremfor alt krever opposisjonslederen en klar erkjennelse av at det har skjedd en rettsskandale i Norge som er bred i sitt omfang og har rammet sårbare mennesker.</p>
      <p>– Vi har et krav om at folk får oppreisning og pengene sine tilbake, uten forsinkelse, sier Støre.</p>
      <h3>Hva ble gjort?</h3>
      <p>Han forventer for det andre en gjennomgang som viser hvordan det kunne skje at «folk er blitt kastet i fengsel og stemplet som trygdesvindlere på feil grunnlag».</p>
      <p>– Vi ønsker også å få vite hva som ble gjort da man ble klar over at man her hadde en uklar eller feilaktig lovfortolkning, og når det ble trukket i bremsen og tatt affære, sier Støre.</p>
      <p>Det tredje han trekker fram, er altså et krav om at saken havner i kontrollkomiteen, og at det blir vurdert en egen gransking i regi av Stortinget. Det siste er temmelig uvanlig og et tiltak forbeholdt store og omfattende saker eller hendelser.</p>
      <p>I trygdeskandalen er det allerede klart at rundt 2.400 saker eller personer har fått tilbakebetalingskrav som kan være feil, og at minst 48 personer er dømt for trygdesvindel på feil grunnlag.</p>
      <h3>«Kollaps»</h3>
      <p>Utover belastningen for enkeltmennesker som er rammet, mener Støre at saken også er en stor belastning for rettssikkerhetens omdømme i det norske samfunnet.</p>
      <p>– Jeg er opptatt av at man her har straffet og tatt penger tilbake fra mange mennesker i en sårbar og vanskelig livssituasjon, mens mange opplever at andre typer brudd på regelverk ikke straffes, sier han.</p>
      <p>– Alle er opptatt av at trygdejuks og svindel ikke skal finne sted. Men når det skjer på feilaktig grunnlag, er det en kollaps i vårt samfunnssystems håndtering av lover og regler.</p>
      <p>Vel vitende om at det var en rødgrønn regjering som styrte landet i 2012, da den mye omtalte EU-forordningen kom, sier Ap-lederen at han også vil ha kunnskap om hva som har foregått i «tidligere regjeringsperioder, også vår».</p>
      <p>– Vi vil ta det ansvaret som følger med at vi har sittet i regjering. Det må vi få klarhet i når statsråden redegjør for når disse bestemmelsene ble innført. Vi vil ikke fraskrive oss ansvaret, sier Støre.</p>
    </article>
  </body>
</html>