<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/04/studio-da-le-baccanti-emma-dante-al-lauro-rossi/1320941/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-04T13:06:19+00:00"/>
    <meta property="og:title" content="“Studio da Le Baccanti” Emma Dante al Lauro Rossi"/>
    <meta property="og:description" content="MACERATA - Domani e mercoledì alle 21 lo spettacolo della regista siciliana con gli allievi dell'Accademia Silvio D'Amico"/>
  </head>
  <body>
    <article>
      <h1>“Studio da Le Baccanti” Emma Dante al Lauro Rossi</h1>
      <h2>MACERATA - Domani e mercoledì alle 21 lo spettacolo della regista siciliana con gli allievi dell'Accademia Silvio D'Amico</h2>
      <address><time datetime="2019-11-04T13:06:19+00:00">04 Nov 2019, 13:06</time> by <a rel="author">Giovanni De Franceschi</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F04%2Fstudio-da-le-baccanti-emma-dante-al-lauro-rossi%2F1320941%2F">Condividi266</a><a href="https://twitter.com/intent/tweet?text=%22Studio+da+Le+Baccanti%22+++Emma+Dante+al+Lauro+Rossi&amp;url=https%3A%2F%2Fwww.cronachemaceratesi.it%2F2019%2F11%2F04%2Fstudio-da-le-baccanti-emma-dante-al-lauro-rossi%2F1320941%2F">Tweet</a>Email266 Condivisioni</p>
      <p> </p>
      <p><b>Emma Dante torna a Macerata dopo il successo del Macbeth allo Sferisterio. Domani e mercoledì al teatro Lauro Rossi, infatti, andrà in scena “Studio da Le Baccanti” di Euripide, spettacolo realizzato in collaborazione con i giovani allievi dell’Accademia nazionale d’arte frammatica Silvio d’Amico che mostra tutto lo splendore di una delle più grandi opere teatrali di tutti i tempi da cui attinge gran parte della nostra cultura, dalla religione alla letteratura</b>. «E’ uno spettacolo potente per l’energia dei ragazzi che iniziano la loro carriera, uno spettacolo furioso – aveva già spiegato la regista – Le Baccanti più che uno spettacolo di prosa è uno studio, che il direttore dell’Amat, Gilberto Santini , ha avuto modo di vedere a Roma e di cui si è innamorato. Si tratta di una rivisitazione de ‘Le Baccanti’ legata al coro delle furie, uno spettacolo cantato e danzato su musiche di Serena Ganci che è una mia collaboratrice palermitana. Uno spettacolo molto potente per la forza che i giovani protagonisti trasmettono e sono sicura che questo luogo , Macerata, può accoglierli bene perché qui c’è tanta energia». Con lo spettacolo torna anche Gente di teatro, serie di interessanti e seguiti appuntamenti per tutti coloro che amano il teatro e vogliono superare quella che Garboli definiva la “gioia effimera di una sera” per approfondire la conoscenza dialogando con le stesse compagnie in scena al Lauro Rossi. In questa occasione l’incontro si svolgerà mercoledì 6 novembre alle 18 all’ex Enoteca in corso della Repubblica. In scena ci sono: Salvatore Cannova, Viola Carinci, Marco Celli, Irene Ciani, Gabriele Cicirello, Jessica Cortini, Eugenia Faustini, Angelo Galdi, Alice Generali, Domenico Luca, Elisa Novembrini, Paolo Marconi, Michele Ragno, Naike Anna Silipo e con le allieve del III°Anno Anna Bisciari, Adele Cammarata, Ilaria Martinelli. Assistente alla regia è Federico Gagliardi, le scene sono di Carmine Maringola, i movimenti scenici a cura di Sandro Maria Campagna, le musiche e gli arrangiamenti corali di Serena Ganci e le luci di Cristian Zucaro. Lo spettacolo è prodotto da Argot Produzioni e Compagnia dell’Accademia – Accademia nazionale d’arte drammatica “Silvio d’Amico” in collaborazione con Amat nell’ambito del progetto “Marche in vita. Lo spettacolo dal vivo per la rinascita dal sisma”. Inizio spettacolo ore 21. Informazioni: biglietteria dei teatri 0733 230735, www.comune.macerata.it</p>
    </article>
  </body>
</html>