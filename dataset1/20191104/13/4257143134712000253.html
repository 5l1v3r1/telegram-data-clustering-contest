<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/04/a-magyarok-nem-szeretik-az-egyteru-irodat-a-home-office-t-annal-inkabb"/>
    <meta property="og:site_name" content="infostart"/>
    <meta property="article:published_time" content="2019-11-04T13:17:00+00:00"/>
    <meta property="og:title" content="A magyarok nem szeretik az egyterű irodát, a home office-t annál inkább"/>
    <meta property="og:description" content="Nem minden a jó fizetés: a dolgozók több mint 50 százaléka hajlandó lenne lemondani keresetének egy részéről egy jobb vezetőért. A munkahelyek kisállatbaráttá alakítása pedig sokak számára szimpatikus, de még többen idegenkednek tőle. Kevésbé meglepő, de beszédes, hogy az irodai dolgozók 90 százalékának nem jön be a legelterjedtebb multis munkakörnyezet. Ezekre mutatott rá a felmérés, amelyet a Big Office Day szervezői készítettek a legmegosztóbb irodatrendekről."/>
  </head>
  <body>
    <article>
      <h1>A magyarok nem szeretik az egyterű irodát, a home office-t annál inkább</h1>
      <address><time datetime="2019-11-04T13:17:00+00:00">04 Nov 2019, 13:17</time> by <a rel="author">Infostart</a></address>
      <h3>Nem minden a jó fizetés: a dolgozók több mint 50 százaléka hajlandó lenne lemondani keresetének egy részéről egy jobb vezetőért. A munkahelyek kisállatbaráttá alakítása pedig sokak számára szimpatikus, de még többen idegenkednek tőle. Kevésbé meglepő, de beszédes, hogy az irodai dolgozók 90 százalékának nem jön be a legelterjedtebb multis munkakörnyezet. Ezekre mutatott rá a felmérés, amelyet a Big Office Day szervezői készítettek a legmegosztóbb irodatrendekről.</h3>
      <p>Egyedi design, home office, szuper technológiák és sok más megoldás szolgálja a munkavállalók hatékonyságát és jó közérzetét a legmodernebb munkahelyeken. De mit gondolnak a magyar irodai dolgozók ezekről a kezdeményezésekről? – erre derült fény az októberi felmérésből, amelyet a <a href="https://bigofficeday.hu/latogatoknak">Big Office Day</a> szervezői készítettek közel 1000 fő megkérdezésével. A kérdéssort a legkülönbözőbb hátterű és méretű cégek hazai munkavállalói – köztük számos közép- és felső vezető – töltötték ki.</p>
      <h4>Ami a pénznél is fontosabb</h4>
      <p>A modern iroda és a home office közül utóbbi mozgatja meg jobban a magyar munkavállalókat. Heti +1 nap home office-ért a megkérdezettek egyharmada 5 százalékot, míg 15 százalékuk akár 10 százalékot is engedne a fizetéséből. A kitöltők közel 20 százaléka azonban eleve nem menne olyan céghez dolgozni, ahol nincs lehetőség otthoni munkavégzésre. Amit pedig egyértelműen jobban értékelnek minden pénznél, az a jó vezető. A megkérdezettek több mint fele (53%) mondana le egy jobb főnökért keresetének egy részéről, 10 százalékuk fizetésének akár több mint 15 százalékát is feláldozná. Tekintve, hogy az emberek általában nem szívesen adnak lejjebb a pénzügyi igényeikből, ez igen meglepő eredmény, és arra utalhat, hogy egy munkaerő-piaci kulcsproblémáról van szó. A fenti eredményekre a hatékonyságnövelés vonatkozásában is érdemes a cégeknek figyelmet fordítani, hiszen a sikeres együttműködés ennek alapfeltétele.</p>
      <figure>
        <img src="https://infostart.hu/images/site/articles/inline/2019/11/1572870586-UIM7AGg5p_md.jpg"/>
      </figure>
      <h4>Melyik jobb: az open office vagy a hot desking?</h4>
      <p>A kérdőív alapján az olyan népszerű irodatrendekről, mint az open office és a hot desking (amikor a dolgozóknak nincs saját, fix asztaluk) lesújtó véleménnyel van a dolgozók nagy többsége. Az open office-ról mindössze 10 százalék ismeri el, hogy vannak előnyei, vagyis gyakorlatilag alig van olyan, akinek tetszik a legelterjedtebb multis irodai környezetet. A hot deskinggel kapcsolatban nagyobb elfogadást tanúsítanak, közel egyharmaduk szerint megszokható, 24 százalék pedig hatékony megoldásnak tartja abban az esetben, ha a munkavállalók a home office miatt nem járnak be minden nap.</p>
      <figure>
        <img src="https://infostart.hu/images/site/articles/inline/2019/11/1572870593-oL6lyeXtE_md.jpg"/>
      </figure>
      <h4>Megosztó irodai kis kedvencek</h4>
      <p>A munkavállalóknak egyre fontosabb szempont a vállalati kultúra, nem is gondolnánk azonban, hogy mennyire megosztók lehetnek egyes ezzel kapcsolatos kérdések. Ilyen például a felmérés alapján a kisállatbarát irodák terjedése. A cukiságfaktor miatt könnyű azt gondolni, hogy többségben vannak a támogatók, pedig az ellenzők lekörözik a kutya- és cicarajongókat: 57 százalék úgy gondolja, hogy a kis kedvenceknek nem az irodában van a helyük.</p>
      <figure>
        <img src="https://infostart.hu/images/site/articles/inline/2019/11/1572870601-oQOuUnplU_md.jpg"/>
      </figure>
      <p>A munkavégzés monitorozásával kapcsolatban is egyetértés jellemző a dolgozók körében. Ma már a magyar piacon is több olyan szoftver érhető el, amely képes mérni a munkavállalók hatékonyságát. A többség nem meglepő módon tolakodónak érzi az ilyen fokú ellenőrzést, míg válaszadók 30 százalék gondolja úgy, hogy akár jó célra is használhatóak ezek az eszközök.</p>
      <h4>Fókuszban a hatékonyság és a wellbeing</h4>
      <p>Úgy tűnik, hogy a fenntarthatósággal kapcsolatban is erősödnek az elvárások munkáltatókkal szemben. A válaszadók 90 százalékának fontos, hogy a cég, amelynél dolgozik, alkalmazzon környezetbarát megoldásokat.</p>
      <p>"Amikor ideális irodai környezetről beszélünk, az igényeket ma már egyértelműen meghatározzák az olyan trendek, mint a fenntarthatóság, a wellbeing és a digitalizáció, valamint a munkáltatók által elvárt hatékonyságnövelés. Az ezeket szem előtt tartó irodafejlesztés megkerülhetetlenné vált a versenyképességük megtartására, javítására törekvő vállalatok számára. Ez hívta életre a Big Office Dayt, amely a fenti témákkal foglalkozó komplex irodakiállítás és konferencia" - mondta el Hegedűs Kata, a november 20-i rendezvény főszervezője, aki szerint a már minden ágazatot sújtó munkaerőhiánynak, illetve a gazdasági növekedésnek is köszönhető, hogy a nagyobb cégek és a kkv-k is folyamatosan keresik a legjobb hatékonyságnövelő és munkaerőbarát irodai megoldásokat.</p>
      <p>
        <i>Nyitókép: Pixabay</i>
      </p>
    </article>
  </body>
</html>