<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/zhurnalisti-namushkani-do-smrt-v-indoneziya-405843.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-04T13:19:56+00:00"/>
    <meta property="og:title" content="Журналисти намушкани до смърт в Индонезия"/>
    <meta property="og:description" content="Те посредничили в спор за земя между компания за палмово масло и жители"/>
  </head>
  <body>
    <article>
      <h1>Журналисти намушкани до смърт в Индонезия</h1>
      <address>
        <time datetime="2019-11-04T13:19:56+00:00">04 Nov 2019, 13:19</time>
      </address>
      <p>Двама индонезийски журналисти, посредничили в спор за земя между компания за палмово масло и жители, са открити мъртви с множество прободни рани в близост до плантация в Суматра, съобщиха от полицията.</p>
      <p>Тялото на Мараден Сианипар е намерено в сряда в ров близо до палмова плантация в област Лабухан Бату, на осем часа път с кола от столицата на провинция Северна Суматра.</p>
      <p>Ден по-късно полицията откри останките на Маратуя Сирегар в същия район.</p>
      <p>И двете тела са покрити с прободни рани.</p>
      <p>Разпитани са шестима души, но не е посочен заподозрян, заяви пред АФП шефът на местната полиция Агус Дароят.</p>
      <p>Двойката работила заедно за местен новинарски портал, преди да излезе на свободна практика през 2017 година.</p>
      <p>Приятел на Сирегар заяви, че жертвите напоследък стават известни с активизма си по въпросите за спорове за земя.</p>
      <p>Преди смъртта си Сирегар и Сианипар работили над кампания, за да убедят правителството да разреши на местните да работят на спорна земя.</p>
      <p>Индонезийските журналистически асоциации осъдиха смъртта на двамата и поискаха от властите задълбочено разследване.</p>
      <p>Много случаи на насилие срещу журналисти в Индонезия остават неразкрити, според Независимия алианс на журналистите, отчел поне две дузини случаи само тази година.</p>
      <p>Индонезия се нарежда на 124-то място от 180 държави в Световния индекс за свобода на печата през 2019 г., публикуван от „Репортери без граници“.</p>
    </article>
  </body>
</html>