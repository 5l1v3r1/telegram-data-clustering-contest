<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/04/pidstav_dlya_pidvyshchennya_tsiny_na_gaz_dlya_naselennya_nemaie__oleksandr_1683205"/>
    <meta property="og:site_name" content="ZIK.UA"/>
    <meta property="article:published_time" content="2019-11-04T13:27:00+00:00"/>
    <meta property="og:title" content="Підстав для підвищення ціни на газ для населення немає, – Олександр Харченко"/>
    <meta property="og:description" content="Немає підстав підвищувати вартість газу для населення в цьому опалювальному сезоні, адже Україна зробила запаси газу, купивши його за низькою ціною."/>
  </head>
  <body>
    <article>
      <h1>Підстав для підвищення ціни на газ для населення немає, – Олександр Харченко</h1>
      <address>
        <time datetime="2019-11-04T13:27:00+00:00">04 Nov 2019, 13:27</time>
      </address>
      <p>
        <b>Немає підстав підвищувати вартість газу для населення в цьому опалювальному сезоні, адже Україна зробила запаси газу, купивши його за низькою ціною.</b>
      </p>
      <p>Про це <a href="http://ukr.radio/news.html?newsID=91401&amp;fbclid=IwAR3ZflvMO2qOiWOP5fjZK_eIn3u4gZmB9U70KM4fi4PGGn0nimeDJuEKr3s">Українському радіо</a> розповів директор Центру дослідження енергетики Олександр Харченко.</p>
      <p>«Цього місяця «Нафтогаз» підвищив ціни на природний газ для промислових споживачів та інших суб’єктів господарювання: з 1 листопада за 1 тисячу кубометрів підприємства сплачуватимуть від 5861 до 6363 гривень без врахування ПДВ. Проте не варто говорити власне про підвищення, адже «Нафтогаз України» – лише одна з компаній, які продають газ для промисловості, а отже йдеться лише про підвищення ціни їхньої пропозиції», – сказав Олександр Харченко.</p>
      <p>«В Україні є два способи отримати газ й одним з них користуються підприємці, компанії, фірми, тобто так званий ринок юридичних осіб. І це дійсно ринок, адже там немає фіксованої ціни, а ціна в 5861 – 6363 гривень, озвучена «Нафтогразом» – це ціна, яку ця компанія пропонує потенційним покупцям. Покупці, в свою чергу, мають повне право сказати «Нафтогазу», що не хочуть і піти до інших продавців, яких на ринку багато. Адже в Україні активно працюють десь 50 газотрейдерів, з яких є й великі міжнародні. Ціна, яку озвучив Нафтогаз – це лише вартість, за якою продаватиме сам Нафтогаз, доля якого на ринку України від 7 до 12 %. Тому не можна казати про подорожчання, є зростання ціни пропозиції Нафтогазу, яке цілком можливо призведе до того, що доля Нафтогазу скоротиться, адже він підняв ціну, а деякі продавці в цей час могли не підняти», – розповів Олександр Харченко.</p>
      <p>За його словами, для фізичних осіб важлива інша ціна, адже для громадян жодного ринку досі не відкрито: «Для нас існує ціна, яка все ще регулюється Кабінетом Міністрів. Тому для плити, газового котла вдома ми купуємо газ за ціною, яку встановлює Кабмін. І так само за ціною, регульованою урядом, газ купують ті, хто виробляє для нас тепло: Теплокомуненерго, котельні і т.д. Ця ціна за останній рік знизилась на 37 %, тому що ринкова ціна в Європі знизилась, а оскільки газ закуповувався влітку, коли ціни були фантастично низькими, за ініціативи того Нафтогазу, який казав: «Ми в Європі купуємо дешево, немає сенсу перепродавати нашим громадянам дорого», Кабмін опустив ціни».</p>
      <p>«Щодо майбутнього, то природно, що взимку ціна на газ у світі зростає, адже збільшується споживання, всім потрібен газ. Але оскільки в цьому році Нафтогаз накопичив більше, ніж 21 мільярд кубометрів газу в українських сховищах і цей газ був куплений відносно дешево, то, наскільки я знаю, зараз йде жвава дискусія щодо того, що було б чесно продавати газ за ціною, яку купили. І я знаю, що навіть МВФ, який завжди представляють як негативний фактор, визнає це. Вони визнають й те, що якщо ціна на газ спекулятивно підніматиметься десь в Європі, в Україні не буде підніматися ціна, адже країна вже його купила. Тому я не очікую будь-якого зростання протягом опалювального сезону: запаси зроблені по певній ціні і немає підстав для її зростання», – наголосив Олександр Харченко.</p>
      <p><a href="https://zik.ua/news/2019/11/04/tsina_na_gaz_dlya_naselennya_vse_bude_vydno_v_platizhkah_1682809">Нагадаємо,</a> в Україні заявляють про істотне зниження ціни на газ для населення та анонсують фінансове полегшення, яке буде відображене в платіжках.</p>
      <related>
        <h4>читайте також</h4>
        <a href="https://zik.ua/news/2019/08/09/naftogaz_oskarzhuie_postanovu_uryadu_yakoyu_bulo_vvedeno_novi_tsiny_na_gaz_dlya_1623191"/>
        <a href="https://zik.ua/news/2019/08/07/naftogaz_zobovyazanyy_u_serpni_znyzyty_tsinu_na_gaz_dlya_naselennya_shche_na_265_1621683"/>
        <a href="https://zik.ua/news/2019/05/01/tsiny_na_gaz_dlya_naselennya_z_1_travnya_znyzheno_1562943"/>
        <a href="https://zik.ua/news/2019/04/04/kabmin_zobovyazav_naftogaz_znyzyty_tsinu_na_gaz_dlya_naselennya_1544727"/>
      </related>
    </article>
  </body>
</html>