<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/chleni-komitetu-monetarnoyi-politiki-nbu-pidtrimali-znizhennya-oblikovoyi-stavki-328409_.html"/>
    <meta property="og:site_name" content="DT.ua"/>
    <meta property="article:published_time" content="2019-11-04T13:27:00+00:00"/>
    <meta property="og:title" content="Члени комітету монетарної політики НБУ підтримали зниження облікової ставки"/>
    <meta property="og:description" content="Члени КМП вважають можливим досягнення обліковою ставкою рівня 8% на кінець 2021 року."/>
  </head>
  <body>
    <article>
      <h1>Члени комітету монетарної політики НБУ підтримали зниження облікової ставки</h1>
      <h2>Члени КМП вважають можливим досягнення обліковою ставкою рівня 8% на кінець 2021 року.</h2>
      <address>
        <time datetime="2019-11-04T13:27:00+00:00">04 Nov 2019, 13:27</time>
      </address>
      <p>За підсумками засідання 22-23 жовтня всі 10 членів комітету монетарної політики Національного банку України (КМП НБУ) висловилися за <b><a href="https://dt.ua/ECONOMICS/nacbank-poniziv-oblikovu-stavku-do-15-5-327213_.html">зниження облікової ставки</a></b>. Про це свідчить протокол засідання, який оприлюднено на сайті центробанку.</p>
      <p>Згідно з документом, всі члени КМП НБУ одноголосно підтримали більш швидке, ніж передбачав липневий макроекономічний прогноз, зниження облікової ставки - до 15,5%.</p>
      <p>Члени КМП відзначали: фундаментальний інфляційний тиск, який характеризується показником базової інфляції, вичерпується швидше, ніж передбачалося в попередньому липневому прогнозі НБУ. Головним чинником істотного уповільнення інфляції в останні місяці стало зміцнення гривні. Сприятлива ситуація на валютному ринку і зниження темпів зростання цін зумовили поліпшення інфляційних очікувань бізнесу, населення, банків і аналітиків, створивши підстави для подальшого пом'якшення монетарної політики.</p>
      <p>Під час засідання учасники дискусії також обговорили прогнозну траєкторію облікової ставки. Більшість членів КМП погодилися, що у разі розвитку подій за базовим сценарієм, пом'якшення монетарної політики буде продовжуватися. Жовтневе зниження облікової ставки на 100 б.п. зумовлює незначний зсув її очікуваної траєкторії вниз порівняно з липневим прогнозом. У той же час, <b>як і раніше, члени КМП вважають можливим досягнення облікової ставки рівня 8% на кінець 2021 року за умови стійкого зниження інфляції до цілі 5%.</b></p>
      <p>Нагадаємо, що НБУ вирішив з 25 жовтня знизити облікову ставку до 15,5% річних з 16,5% річних, на якому вона перебувала з 6 вересня цього року. До цього, в липні, регулятор <b><a href="https://dt.ua/ECONOMICS/nacbank-ukrayini-zniziv-oblikovu-stavku-do-17-317841_.html">знизив облікову ставку</a></b> до 17%.</p>
      <p>Детальніше про монетарну політику і зниження облікової ставки читайте в статті Богдана Данилишина <b><a href="https://dt.ua/macrolevel/monetarna-politika-vs-ekonomichne-zrostannya-zmagannya-zatyagnulosya-318733_.html">"Монетарна політика VS економічне зростання: змагання затягнулося"</a></b> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>