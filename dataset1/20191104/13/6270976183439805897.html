<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/04/tymoshenko-ta-inshi-15-nardepiv-mozhut-vtratyty-vyplaty-cherez-proguly/"/>
    <meta property="og:site_name" content="Рубрика"/>
    <meta property="article:published_time" content="2019-11-04T13:57:10+00:00"/>
    <meta property="og:title" content="Тимошенко та інші 15 нардепів можуть втратити виплати через прогули"/>
    <meta property="og:description" content="Протягом жовтня без поважних причин, таких як відрядження, відпустка чи лікарняний, понад 30% голосувань у Верховній Раді пропустили 16 народних депутатів. Про це у понеділок повідомляє громадський рух “Чесно”. Вказується, що у жовтні Рада працювала у сесійному залі 10 днів, провела 17 засідань, на яких відбулося 476 голосувань. Найбільше голосувань пропустив нардеп-списочник Віталій Данілов з […]"/>
  </head>
  <body>
    <article>
      <h1>Тимошенко та інші 15 нардепів можуть втратити виплати через прогули</h1>
      <address><time datetime="2019-11-04T13:57:10+00:00">04 Nov 2019, 13:57</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/01/630_360_1548170845-9138-620x360.jpeg"/>
      </figure>
      <p>
        <b>
          <b>Протягом жовтня без поважних причин, таких як відрядження, відпустка чи лікарняний, понад 30% голосувань у Верховній Раді пропустили 16 народних депутатів.</b>
        </b>
      </p>
      <p>Про це у понеділок повідомляє громадський рух “<a href="https://www.chesno.org/post/3666/?fbclid=IwAR2WrkDBW0jaYjwTI1NStzlegzbofkbhIjK8ua8FpMgc1nYxnuA-ce-JXJs">Чесно”.</a></p>
      <p>Вказується, що у жовтні Рада працювала у сесійному залі 10 днів, провела 17 засідань, на яких відбулося 476 голосувань.</p>
      <p>Найбільше голосувань пропустив нардеп-списочник Віталій Данілов з фракції “Батьківщина” — його не було під час 97% голосувань. Завершує список 16 нардепів-прогульників позафракційний мажоритарник Олесь Довгий, який пропустив майже 32% голосувань.</p>
      <p>“Народний депутат від фракції “ОПЗЖ” Микола Скорик голосував “за” в другому читанні за законопроект про скасування відшкодувань для прогульників, але при цьому потрапив в “прогульники” через відсутність у 49% голосувань. Разом з тим, за даними письмової реєстрації він був зареєстрований на всіх засіданнях”, – пише “Чесно”.</p>
      <p>Письмово на всіх 17-ти засіданнях також була зареєстрована голова фракції “Батьківщина” Юлія Тимошенко, але її не було під час 48% голосувань (картка відсутня).</p>
      <figure>
        <img src="https://img.pravda.com/images/doc/4/c/4cb8d82------------------02.jpg"/>
      </figure>
      <p>Якщо народний депутат протягом календарного місяця упродовж однієї чергової сесії Верховної Ради без поважних причин не бере особистої участі у більш як 30 відсотках голосувань при прийнятті рішень на пленарних засіданнях ВР або у більш як 50 відсотках засідань комітету, до складу якого його обрано, такому народному депутату не відшкодовуються витрати, пов’язані з виконанням депутатських повноважень, за відповідний календарний місяць.</p>
      <p>
        <b>З 1 листопада скасована письмова реєстрація народних депутатів, яка відбувалася в кулуарах парламенту.</b>
      </p>
      <p>Віднині депутати, аби зареєструватися перед початком пленарного засідання, повинні не лише вставити картку для голосувань до слота (як було раніше), а ще й натиснути кнопку “за”.</p>
    </article>
  </body>
</html>