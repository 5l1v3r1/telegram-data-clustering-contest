<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/synantisi-mitsotaki-me-ton-proedro-tis-kinas-enthoysiodis-ypodochi-apo-tin-cosco-eno-ichoysan-ta-paidia-toy-peiraia-koinos-stochos-i-apogeiosi-toy-limenos-peiraios/"/>
    <meta property="og:site_name" content="europost.gr"/>
    <meta property="article:published_time" content="2019-11-04T13:30:39+00:00"/>
    <meta property="og:title" content="Συνάντηση Μητσοτάκη με τον πρόεδρο της Κίνας: Ενθουσιώδης υποδοχή από την Cosco, ενώ ηχούσαν… «Τα παιδιά του Πειραιά»! Κοινός στόχος η «απογείωση» του Λιμένος Πειραιώς"/>
    <meta property="og:description" content="Συνάντηση με τον πρόεδρο της Κίνας, Σι Τζινπίνγκ, έχει αυτή την ώρα ο Κυριάκος Μητσοτάκης στο πλαίσιο της επίσκεψής του στην Κίνα. Η συνάντηση με τον πρόεδρο της Κίνας θεωρείται ιδιαιτέρως σημαντική, καθώς η περαιτέρω τόνωση"/>
  </head>
  <body>
    <article>
      <h1>Συνάντηση Μητσοτάκη με τον πρόεδρο της Κίνας: Ενθουσιώδης υποδοχή από την Cosco, ενώ ηχούσαν… «Τα παιδιά του Πειραιά»! Κοινός στόχος η «απογείωση» του Λιμένος Πειραιώς</h1>
      <address>
        <time datetime="2019-11-04T13:30:39+00:00">04 Nov 2019, 13:30</time>
      </address>
      <p>Συνάντηση με τον πρόεδρο της Κίνας, Σι Τζινπίνγκ, έχει αυτή την ώρα ο Κυριάκος Μητσοτάκης στο πλαίσιο της επίσκεψής του στην Κίνα.</p>
      <p>Η συνάντηση με τον πρόεδρο της Κίνας θεωρείται ιδιαιτέρως σημαντική, καθώς η περαιτέρω τόνωση στις διμερείς σχέσεις των δύο χωρών, θα επιφέρει αύξηση των επενδύσεων και της συνεργασίας σε επιχειρηματικό επίπεδο.</p>
      <figure>
        <img src="https://europost.gr/wp-content/uploads/2019/11/china3-300x272.jpg"/>
      </figure>
      <p>Νωρίτερα θερμή ήταν η υποδοχή που επεφύλαξαν οι ιθύνοντες της Cosco στον Κυριάκο Μητσοτάκη και την ελληνική κυβερνητική αντιπροσωπεία που τον συνοδεύει στην Κίνα, κατά την επίσκεψη που πραγματοποίησαν στο πολυόροφο Μέγαρο της κινεζικής εταιρείας στη Σαγκάη.</p>
      <p>Η ελληνική αντιπροσωπεία είχε συζητήσεις κορυφής με την ηγεσία της Cosco για την ενίσχυση της παρουσίας των Κινέζων τόσο στο λιμάνι του Πειραιά όσο και με άλλα επενδυτικά σχέδια στους τομείς των μεταφορών, της ναυτιλίας και της εφοδιαστικής αλυσίδας.</p>
      <p>Στην είσοδο του Μεγάρου είχαν παραταχθεί δεκάδες εργαζόμενοι στην Cosco που κρατούσαν ελληνικές και κινεζικές σημαίες και φώναζαν εν χορώ «Γεια σας». Στον χώρο της σύσκεψης αμέσως μετά από τα ηχεία ακουγόταν η μουσική από «Τα παιδιά του Πειραιά».</p>
      <p>«Κοινός μας στόχος είναι να κάνουμε το λιμάνι του Πειραιά το μεγαλύτερο λιμάνι της Ευρώπης», τόνισαν απο κοινού ο Κυριάκος Μητσοτάκης και ο πρόεδρος της Cosco κατα την επίσκεψη του πρωθυπουργού στην έδρα της κινεζικής εταιρείας στη Σαγκάη.</p>
      <p>Τον πρωθυπουργό υποδέχτηκαν θερμά εργαζόμενοι της Cosco κρατώντας σημαίες των δυο χωρών.</p>
      <figure>
        <iframe src="https://www.youtube.com/embed/N2GzPAUFqEI" width="696" height="392" data-service="Youtube" scrolling="no"/>
      </figure>
      <p>Ο πρόεδρος της Cosco Xu Lirong, ο οποίος μέχρι πρότινος ήταν επικεφαλής στην επένδυση της εταιρείας στην Ελλάδα, ευχαρίστησε τον πρωθυπουργό για τη γρήγορη έγκριση του νέου master plan, το οποίο είπε ότι είναι ορόσημο για τη μελλοντική συνεργασία των δυο πλευρών.</p>
      <p>«Η παρουσία σας στον Πειραιά τον Απρίλιο μας έδωσε δύναμη. Σήμερα ο Πειραιάς είναι το μεγαλύτερο λιμάνι της Μεσογείου και μέσα στα 10 μεγαλύτερα του κόσμου», τόνισε ο πρόεδρος του κινεζικού κολοσσού.<br/>«Όταν σας επισκέφτηκα ως αρχηγός αξιωματικής αντιπολίτευσης σας είχα πει ότι, αν μας εμπιστευτεί ο ελληνικός λαός, θα προχωρήσουμε γρήγορα στην έγκριση του master plan. Πράγματι ο ελληνικός λαός στις 7 Ιουλίου μας έδωσε εντολή να υλοποιήσουμε το οικονομικό μας πρόγραμμα. Δεν κάναμε τίποτα άλλο από αυτό για το οποίο είχαμε δεσμευτεί στον ελληνικό λαό. Αναμένω με προσμονή την ολοκλήρωση του επενδυτικού σας σχεδίου το οποίο θα αναπτύξει και άλλες πτυχές του Πειραιά», τόνισε ο Κυριάκος Μητσοτάκης.</p>
      <p>Ο πρωθυπουργός υπενθύμισε ότι η κυβέρνηση της ΝΔ με πρωθυπουργό τον Κώστα Καραμανλή οραματίστηκε και έκανε τα πρώτα βήματα για αυτή τη σημαντική επένδυση ενώ εκείνη την εποχή υπήρχε μεγάλη αντίδραση και καχυποψία για τη χρησιμότητά της.</p>
      <p>«Η ίδια η πραγματικότητα διέψευσε τουλάχιστον τους καλόπιστους επικριτές. Τα αποτελέσματα μιλούν από μόνα τους. Ένα λιμάνι που υπολειτουργούσε, το κάνατε το μεγαλύτερο στη Μεσόγειο με 3.000 θέσεις εργασίας και πολλές άλλες έμμεσες θέσεις εργασίας που συνδέονται με το λιμάνι», υπογράμμισε ο κ. Μητσοτάκης.</p>
      <p>Ο πρωθυπουργός τόνισε επίσης ότι η επένδυση «υλοποιήθηκε κατά τη διάρκεια βαθιάς οικονομικής κρίσης» και ανέφερε όπως «η εταιρεία σας και η Κίνα πίστεψαν και επένδυσαν στην πατρίδα μου όταν πολλοί θεωρούσαν ότι οι προοπτικές επένδυσης είναι ανύπαρκτες».</p>
      <figure>
        <img src="https://europost.gr/wp-content/uploads/2019/11/cosco3-300x225.jpg"/>
      </figure>
      <p>Παρουσία του Δημάρχου Πειραιά Γιάννη Μώραλη ο Κυριάκος Μητσοτάκης μίλησε για την ενεργό συμμετοχή του Δήμου της πόλης στη διαμόρφωση του master plan ώστε η επένδυση να είναι ωφέλιμη και για την οικονομία και για την κοινωνία.</p>
      <p>«Αποδίδω μεγάλη σημασία στις νέες υποδομές, τα νέα ξενοδοχεία και στην ανάπτυξη του Πειραιά που θα το καταστήσουν κέντρο παγκόσμιας εμβέλειας στην κρουαζιέρα», πρόσθεσε ο κ. Μητσοτάκης ενώ χαιρέτησε και το κινεζικό ενδιαφέρον για τη ναυπηγοεπισκευαστική δραστηριότητα σημειώνοντας ότι ειναι σημαντικό να στηριχθεί η εγχώρια δραστηριότητα στο Πέραμα.</p>
      <p>«Θέλω να ενημερώσω ότι το συμπληρωματικό σχέδιο για την επέκταση του λιμανιού είναι σχήμα υπό συζήτηση και η κυβέρνηση επίσης της αρχής είναι θετική υπό την προϋπόθεση να πείσουμε την τοπική κοινωνία ότι η συμφωνία θα ειναι προς όφελός της και δεν θα επιβαρύνει το περιβάλλον», ξεκαθάρισε.</p>
      <p>«Μας φέρατε ευχάριστα νέα. Έχουμε στόχο να κάνουμε τον Πειραιά το μεγαλύτερο λιμάνι της Ευρώπης και το master plan μας διασφαλίζει ότι θα το πετύχουμε. Θέλουμε να κάνουμε τον Πειραιά διαμετακομιστικό κέντρο του κόσμου στο μοντέλο της Σιγκαπούρης», είπε απο την πλευρά του ο πρόεδρος της Cosco υπογραμμίζοντας πως «όλα θα συμβάλλουν στην οικονομική ευημερία της τοπικής κοινωνίας και θα τα υλοποιήσουμε με σεβασμο στους νόμους και προστατεύοντας το περιβάλλον».</p>
      <p>«Επί της ουσίας δεν υπάρχουν στην Ελλάδα ουσιαστικές αντιρρήσεις για αυτή την επένδυση και αυτή είναι σημαντική κατάκτηση», απάντησε ο πρωθυπουργός ο οποίος ανέφερε ότι «μπορούμε να προσθέσουμε και μια διάσταση πολιτισμού στην επένδυση».</p>
      <p>Συγκεκριμένα είπε ότι μπορεί να μετατραπεί ένα παλιό σιλό στον Πειραιά σε μουσείο ενάλιων αρχαιοτήτων όπου θα υπάρχει και χωρίς με κινεζικά εκθέματα όπως π.χ. σπουδαία πλοία προηγούμενων αιώνων.</p>
      <p>«Σε κάποια εποχή η Κίνα έφτιαχνε τα μεγαλύτερα πλοία στον κόσμο και εξερευνούσε τον κόσμο έτσι όπως τον γνωρίζαμε. Τώρα, έξι αιώνες μετά, φτιάχνει ξανά τα μεγαλύτερα πλοία στον κόσμο. Εύχομαι όλο και περισσότερα να φορτώνουν και να ξεφορτώνουν στον Πειραιά», είπε ο πρωθυπουργός.</p>
      <h3>Σχετικά</h3>
    </article>
  </body>
</html>