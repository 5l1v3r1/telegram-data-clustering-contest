<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638080/%D8%B7%D8%B1%D8%AD-%D8%B5%D9%84%D8%AD-%D8%A2%D9%85%D8%B1%DB%8C%DA%A9%D8%A7-%D8%A7%D8%AF%D8%A7%D9%85%D9%87-%D8%AC%D9%86%DA%AF-%D8%AF%D8%B1-%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86-%D8%A8%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T13:56:00+00:00"/>
    <meta property="og:title" content="طرح صلح آمریکا ادامه جنگ در افغانستان بود"/>
    <meta property="og:description" content="دستیار ویژه وزیر خارجه گفت: با توجه با اینکه محتوای مذاکرات صلح افغانستان تغییر یافته این احتمال وجود دارد که ایران در نشست آینده کشورهای چین ..."/>
  </head>
  <body>
    <article>
      <h1>
        <a href="https://www.bultannews.com/fa/news/638080/%D8%B7%D8%B1%D8%AD-%D8%B5%D9%84%D8%AD-%D8%A2%D9%85%D8%B1%DB%8C%DA%A9%D8%A7-%D8%A7%D8%AF%D8%A7%D9%85%D9%87-%D8%AC%D9%86%DA%AF-%D8%AF%D8%B1-%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86-%D8%A8%D9%88%D8%AF">طرح صلح آمریکا ادامه جنگ در افغانستان بود</a>
      </h1>
      <h2>دستیار ویژه وزیر خارجه گفت: با توجه با اینکه محتوای مذاکرات صلح افغانستان تغییر یافته این احتمال وجود دارد که ایران در نشست آینده کشورهای چین ...</h2>
      <address><time datetime="2019-11-04T13:56:00+00:00">04 Nov 2019, 13:56</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، «سید رسول موسوی» دستیار ویژه ظریف و مدیرکل آسیای جنوبی <b>وزارت خارجه ایران</b> در نشست شورای راهبری سیاست خارجی طی سخنانی گفت: صحبت کردن از تحولات افغانستان به دلیل اطلاعات خوب افراد از این کشور دشوارهای خاص خود را دارد.</p>
      <p>وی افزود: جمهوری اسلامی ایران همواره تاکید کرده که تنها در روند صلحی حاضر خواهد بود که دولت افغانستان نیز به نمایندگی از مردم این کشور در آن حضور داشته باشد، اگر دولت افغانستان در روند صلح حضور نداشته باشد هر گونه تلاشی در این زمینه به صلح دائمی در این کشور منجر نخواهد شد.</p>
      <p>ایران به نشست مسکو دعوت شد اما آن را رد کرد</p>
      <p>وی در ادامه گفت: نشست چهار جانبه‌ای با حضور کشورهای چین، آمریکا، روسیه و پاکستان در مسکو برگزار شد و از ایران نیز برای شرکت در این جلسه دعوت شد که جمهوری اسلامی با توجه با سیاست مشخص در حوزه افغانستان این دعوت را رد کرد.</p>
      <p>این دیپلمات ایرانی تصریح کرد: همچنین نشستی در چین با موضوع افغانستان برگزار شد و نمایندگانی از چین و روسیه برای ترغیب ایران به تهران آمدند ولی ما در این نشست نیز حضور نیافتیم و قطعا در جایی که دولت افغانستان حضور نداشته باشد در آنجا شرکت نخواهیم کرد.</p>
      <p>موسوی به نقشه صلح آمریکا اشاره کرد و گفت: طرح خلیلزاد برای توافق صلح میان آمریکا و طالبان ابتکار خطرناکی بود که از سوی ترامپ متوقف شد. هر چند خلیلزاد در هفته گذشته به چندین کشور سفر کرده و به دنبال از سرگیری مذاکرات است.</p>
      <p>وی تصریح کرد: خلیلزاد در سفر به بروکسل با کشورهای مختلف دیدار کرد و در نهایت یک بیانیه 17 ماده‌ای صادر شد که به نظر می‌رسد جامعه جهانی آن را به عنوان مانفیست صلح افغانستان پذیرفته و تفاوت‌های عمده‌ای طرح صلح خلیلزاد دارد.</p>
      <p>احتمال حضور ایران در نشست چهارجانبه مسکو</p>
      <p>دستیار ویژه وزیر خارجه تاکید کرد: با توجه با اینکه محتوای مذاکرات صلح افغانستان تغییر معناداری یافته این احتمال وجود دارد که ایران در نشست آینده کشورهای چین، آمریکا، روسیه و پاکستان حضور داشته باشد.</p>
      <p>وی با اشاره به طرح، افزود: این از 5 جهت بسیار خطرناک است. شرط اول هر گونه صلح پذیریش آتش‌بس است و پایه هر گونه صلح دائمی است. اگر به طرح خلیلزاد نگاه کنیم متوجه خواهیم شد که وی در دوحه پایه‌های نظام سیاسی که در بن ایجاد شده بود را متزلزل کرده است.</p>
      <p>دیپلمات ارشد کشورمان تصریح کرد: از سوی دیگر نشست چهارجانبه مسکو که بدون حضور دولت افغانستان شکل گرفت نیز ماحصل کنفرانس بن را ضعیف می‌کند. خلیلزاد نهادهایی مثل پارلمان، دولت و قوه قضائیه و بخصوص قانون اساسی را در کنفرانس دوحه زیر سوال برد.</p>
      <p>وی جابه جایی مشروعیت بین المللی با مشروعیت ملی را سومین پایه گذاری خطرناک خلیلزاد در دوحه دانست و گفت: آمریکا، روسیه، چین و پاکستان به دنبال این هستند که نظام سیاسی آینده افغانستان را شکل دهند و این در حالی است که مردم افغانستان باید چنین تصمیمی بگیرند و این بسیار خطرناک است که کشورهای خارجی در مردم یک کشور دیگر تصمیم بگیرند.</p>
      <p>موسوی در این رابطه تاکید کرد: بنده شخصا به کابلوف نماینده ویژه روسیه برای صلح افغانستان در این مورد تذکر دادم و گفتم که تعیین نظام سیاسی باید به دست مردم افغانستان باشد و نباید کشورهای خارجی چنین کاری را انجام دهند.</p>
      <p>این مقام ایرانی تصریح کرد: چهارمین کار خطرناک خلیلزاد احیای امارت اسلامی بود. این موضوع یعنی که اینکه دوگانه جمهوری اسلامی در مقابل امارت اسلامی شکل گرفته و این بسیار خطرناک است.</p>
      <p>طرح صلح خلیزاد ادامه جنگ در افغانستان بود</p>
      <p>وی به پنجمین ابتکار خطرناک خلیلزاد اشاره کرد و گفت: لغو پیمان امنیتی آمریکا و افغانستان نیز که بین دو کشور رسمی امضا شده و از سوی آمریکا لغو می شد، موضوع خطرناک دیگری بود که خلیلزاد سعی داشت آن را به مقامات آمریکا بقبولاند که حتی باعث عصبانیت کنگره آمریکا در این زمینه شد.</p>
      <p>مدیر کل آسیای جنوبی وزارت خارجه تاکید کرد: جمهوری اسلامی به صراحت اعلام کرده است که در هیچ مذاکراتی که دولت افغانستان در آن حضور ندارد، شرکت نخواهد داشت.</p>
      <p>این مقام ارشد وزارت خارجه تصریح کرد: طرح خلیلزاد ادامه جنگ در افغانستان بود و حق تعیین سرنوشت به دست مردم این کشور است و اگر قرار است صلحی در افغانستان شکل بگیرد باید در درون دولت این کشور باشد و اگر کشورهای خارجی بدنبال تحمیل صلح هستند این موضوع محکوم به شکست است و ایران هیچگاه در این طرح شرکت نخواهد داشت.</p>
      <p>وی در بخشی دیگری از سخنان خود با اشاره به پاکستان، گفت: عمران خان بارها اعلام کرده که سیاست گذشته این کشور در افغانستان باعث لطمه زدن به اقتصاد پاکستان و کشتار بسیار زیاد مردم شده است. البته باید به پاکستان در قبال ظرفیت‌های آن نگاه کرد و قطعا افغانستان دارای ظرفیت و قابلیت لازم برای پاسخگویی به اسلام آباد را دارد.</p>
      <p>موسوی در پایان تاکید کرد: هر فردی که در افغانستان پیروز شود باید طرح صلح اشرف غنی که ما به آن به عنوان طرح «صلح کابل» نگاه می‌کنیم،‌ را ادامه دهد و این طرح از نظام سیاسی مشروع این کشور حاصل شده و برای صلح دائمی در افغانستان باید پیگیری شود.</p>
    </article>
  </body>
</html>