<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-international/revolutia-electrica-la-volkswagen-gigantul-german-incepe-productia-de-serie-pentru-modelele-sale-electrice-18538980"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-04T13:25:26+00:00"/>
    <meta property="og:title" content="Revoluţia electrică la Volkswagen: Gigantul german începe producţia de serie pentru modelele sale electrice"/>
    <meta property="og:description" content="Wolkswagen a demarat oficial luni producţia în serie a modelului său electric ID.3, grupul german urmărind să devină un lider în sectorul electromobilităţii, transmite CNBC."/>
  </head>
  <body>
    <article>
      <h1>Revoluţia electrică la Volkswagen: Gigantul german începe producţia de serie pentru modelele sale electrice</h1>
      <address><time datetime="2019-11-04T13:25:26+00:00">04 Nov 2019, 13:25</time> by <a rel="author" href="https://www.zf.ro/autor/mihai-gongoroi" target="_blank">Mihai Gongoroi</a></address>
      <p>Wolkswagen a demarat oficial luni producţia în serie a modelului său electric ID.3, grupul german urmărind să devină un lider în sectorul electromobilităţii, transmite CNBC.</p>
      <p>La ceremonia ţinută la fabrica Wolkswagen din Zwickau a fost prezent şi cancelarul german Angela Merkel, precum şi directorul general al grupului auto Herbert Diess. În discursul său, publicat pe site-ul companiei, Diess a notat că ID.3 va aduce "o contribuţie importantă pentru realizarea unui salt înainte în domeniul electromobiliăţii".</p>
      <p>"Va face mobilitatea verde accesibilă pentru milioane de oameni şi reprezintă un punct de cotitură pentru compania noastră în drumul ei către neutralitate climatică până în 2030", a mai spus el.</p>
      <p>Într-un anunţ pe propriul site, Wolkswagen şi-a descris "ofensiva electrică" ca "prinzând viteză" în condiţiile în care modelul ID.3 este aşteptat să fie lansat concomitent pe pieţele europene în vara anului viitor. Modelul de bază este aşteptat să coste circa 30.000 de euro în Germania.</p>
      <p>Fabrica din Zwickau trece în momentul de faţă printr-o transformare ce urmăreşte înlocuirea liniilor de producţie de motoare pe combustie internă într-o fabrică ce produce exclusiv vehicule electrice. Investiţia se ridică la o valoare de 1,2 miliarde de euro, iar Wolkswagen spune că, începând cu 2021, capacitatea de producţie a fabricii va fi de 330.000 de automobile anual.</p>
      <p>Constructorul german plănuieşte să lanseze "aproape 70 de noi modele electrice" până în 2028. În martie, Wolkswagen spunea că va cheltui mai mult de 30 de miliarde de euro până în 2023 pentru "electrificarea portofoliului de vehicule".</p>
    </article>
  </body>
</html>