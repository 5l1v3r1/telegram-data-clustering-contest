<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/458618/%E0%A6%AC%E0%A6%BE%E0%A6%82%E0%A6%B2%E0%A6%BE%E0%A6%A6%E0%A7%87%E0%A6%B6%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%B7%E0%A7%87%E0%A6%95-%E0%A6%9F%E0%A7%87%E0%A6%B8%E0%A7%8D%E0%A6%9F%E0%A7%87%E0%A6%B0-%E0%A6%95%E0%A7%8D%E0%A6%B0%E0%A6%BF%E0%A6%95%E0%A7%87%E0%A6%9F%E0%A6%BE%E0%A6%B0%E0%A6%A6%E0%A7%87%E0%A6%B0-%E0%A6%B8%E0%A7%8C%E0%A6%B0%E0%A6%AD%E0%A7%87%E0%A6%B0-%E0%A6%86%E0%A6%AE%E0%A6%A8%E0%A7%8D%E0%A6%A4%E0%A7%8D%E0%A6%B0%E0%A6%A3"/>
    <meta property="og:site_name" content="Daily Janakantha"/>
    <meta property="article:published_time" content="2019-11-04T13:58:00+00:00"/>
    <meta property="og:title" content="বাংলাদেশের অভিষেক টেস্টের ক্রিকেটারদের সৌরভের আমন্ত্রণ"/>
    <meta property="og:description" content="অনলাইন ডেস্ক ॥ সেটা ১৯ বছর আগের কথা। ২০০০ সালের ১০ নভেম্বর ঢাকার বঙ্গবন্ধু জাতীয় স্টেডিয়ামে বাংলাদেশের টেস্ট অভিষেক হয়। সেই টেস্টে প্রতিপক্ষ ছিল ভারত। সেই টেস্টে খেলা দু’দলের কোন ক্রিকেটার এখন আর আর্ন্তজাতিক ক্রিকেটে খেলেন না। সবাই অবসর নিয়েছেন। তবে তাদের সকলকে আবার ..."/>
  </head>
  <body>
    <article>
      <h1>বাংলাদেশের অভিষেক টেস্টের ক্রিকেটারদের সৌরভের আমন্ত্রণ</h1>
      <address>
        <time datetime="2019-11-04T13:58:00+00:00">04 Nov 2019, 13:58</time>
      </address>
      <figure>
        <img src="http://www.dailyjanakantha.com/files/201911/1572879477_31.jpg"/>
      </figure>
      <p>অনলাইন ডেস্ক ॥ সেটা ১৯ বছর আগের কথা। ২০০০ সালের ১০ নভেম্বর ঢাকার বঙ্গবন্ধু জাতীয় স্টেডিয়ামে বাংলাদেশের টেস্ট অভিষেক হয়। সেই টেস্টে প্রতিপক্ষ ছিল ভারত। সেই টেস্টে খেলা দু’দলের কোন ক্রিকেটার এখন আর আর্ন্তজাতিক ক্রিকেটে খেলেন না। সবাই অবসর নিয়েছেন। তবে তাদের সকলকে আবার এক করতে কলকাতার ইডেন গার্ডেনে বাংলাদেশ-ভারত টেস্ট ম্যাচ দেখতে আমন্ত্রণ জানিয়েছেন ভারতের তদকালীন অধিনায়ক ও ক্রিকেট বোর্ডের বর্তমান সভাপতি সৌরভ গাঙ্গুলি।</p>
      <p>১৯ বছর আগের সেই টেস্টে খেলা দু’দেশের ক্রিকেটারদের একটা মিলন মেলা হতে যাচ্ছে চলতি মাসের ২২ নভেম্বর কলকাতার ইডেন গার্ডেন্সে। এদিন ভারতের বিরুদ্ধে টেস্ট সিরিজে দ্বিতীয় এবং শেষ টেস্ট ম্যাচে মুখোমুখি হবে বাংলাদেশ। সেই টেস্ট সৌরভ গাঙ্গুলির সঙ্গে ভিভিআইপি মঞ্চে বসে একসঙ্গে উপভোগ করবেন বাংলাদেশের অভিষেক টেস্টের ক্রিকেটাররা।</p>
      <p>ভারতীয় ক্রিকেট বোর্ডের বর্তমান সভাপতি সৌরভ গাঙ্গুলি কলকাতা টেস্ট দেখার জন্য সেই দাওয়াতনামা পাঠিয়েছেন বাংলাদেশের অভিষেক টেস্টের ক্রিকেটারদের কাছে। দাওয়াত নামায় অভিষেক টেস্টে খেলা বাংলাদেশের প্রত্যেক ক্রিকেটারের নাম উল্লেখ করে সৌরভ গাঙ্গুলি চিঠি দিয়েছেন। সৌরভের পাঠানো এই দাওয়াতের চিঠি পেয়ে বাংলাদেশের অভিষেক টেস্টে খেলা ক্রিকেটাররা খুবই রোমাঞ্চিত এবং আবেগাপ্লুত!</p>
      <p>সৌরভ দাওয়াতের সেই চিঠিতে লিখেছেন- ‘ভারতীয় ক্রিকেট বোর্ডের পক্ষ থেকে আপনাকে শুভেচ্ছা। আপনি জেনে খুশি হবেন যে ২২ নভেম্বর থেকে কলকাতার ইডেন গার্ডেন্সে ভারত-বাংলাদেশের ঐতিহাসিক টেস্ট ম্যাচের আয়োজন করা হয়েছে। এটি ভারত এবং বাংলাদেশের খেলা প্রথম দিন-রাতের টেস্ট ম্যাচ হবে। তাছাড়া ২০০০ সালে টেস্ট মর্যাদা পাওয়ার পর এই প্রথমবারের মতো বাংলাদেশ ইডেন গার্ডেন্সে কোন টেস্ট ম্যাচ খেলতে যাচ্ছে।</p>
      <p>এই উপলক্ষে ক্রিকেট এসোসিয়েশন অব বেঙ্গল (ক্যাব) ২০০০ সালে বাংলাদেশের খেলা অভিষেক সেই টেস্ট ম্যাচে বাংলাদেশ ও ভারতের ক্রিকেটারদে জন্য একটি সংবর্ধনার আয়োজন করেছে। এই অনুষ্ঠানে ক্যাব বাংলাদেশের প্রধানমন্ত্রী শেখ হাসিনাকে প্রধান অতিথি হিসেবে আমন্ত্রণ জানিয়েছে এবং তিনি সম্মতিও দিয়েছেন।</p>
      <p>ভারতের ইউনিয়ন স্বরাষ্ট্রমন্ত্রী, পশ্চিম বাংলার গর্ভনর ও মুখ্যমন্ত্রীও এই অনুষ্ঠানে যোগদানের জন্য সম্মতিদান করেছেন। অনুষ্ঠানে ভারতীয় ক্রিকেট বোর্ডের সদস্যরাসহ ক্রীড়াঙ্গনের আরো অনেক তারকা উপস্থিত থাকবেন। ইডেন গার্ডেন্সে এই সংবর্ধনা অনুষ্ঠান ২২ নভেম্বর টেস্ট ম্যাচের প্রথমদিন অনুষ্ঠিত হবে।</p>
      <p>ঐতিহাসিক এই অনুষ্ঠান ও মিলনমেলায় আপনাকে স্বাগত জানাচ্ছি।’</p>
      <p>এই মিলন মেলায় দাওয়াত পাওয়া ক্রিকেটারদের সব ব্যয়ভার বহন করবে ক্যাব। সৌরভ গাঙ্গুলির স্বাক্ষরিত এই চিঠি পেয়ে বাংলাদেশের অভিষেক টেস্টে খেলা পেসার মঞ্জুরুল ইসলাম পুরো চিঠিটাই তার ফেসবুক পেজে পোস্ট করে দেন। দাওয়াত পাওয়া প্রায় সব ক্রিকেটার ইডেন গার্ডেন্সের এই সংবর্ধনায় যোগদানের প্রস্তুতি নিচ্ছেন বলে জানা গেছে।</p>
    </article>
  </body>
</html>