<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://style.nv.ua/ukr/kultura/golodomor-v-ukrajini-agneshka-holland-osobisto-predstavit-film-cina-pravdi-50051489.html"/>
    <meta property="og:site_name" content="НВ"/>
    <meta property="article:published_time" content="2019-11-04T13:00:00+00:00"/>
    <meta property="og:title" content="Фільм про Голодомор. Режисерка Аґнєшка Голланд особисто представить історичний трилер Ціна правди у Києві"/>
    <meta property="og:description" content="Фільм про британського журналіста Ґарета Джонса виходить у широкий прокат в Україні 28 листопада."/>
  </head>
  <body>
    <article>
      <h1>Фільм про Голодомор. Режисерка Аґнєшка Голланд особисто представить історичний трилер Ціна правди у Києві</h1>
      <h2>Фільм про британського журналіста Ґарета Джонса виходить у широкий прокат в Україні 28 листопада.</h2>
      <address>
        <time datetime="2019-11-04T13:00:00+00:00">04 Nov 2019, 13:00</time>
      </address>
      <p>Польська режисерка Аґнєшка Голланд, Голова європейської кіноакадемії, лауреатка премії Золотий глобус, двократна номінантка на Оскар за стрічки <i>Європа, Європа</i> (1991) і <i>У темряві</i> (2011) особисто представить українським глядачам свій новий фільм — історичний трилер <i>Ціна правди</i>, який стане фільмом-відкриття фестивалю Нове британське кіно.</p>
      <p><i>«Поки я не побачила сценарій Андреа Халупа, я нічого не знала про Ґарета Джонса, але його історія захопила мене і я зрозуміла, що повинна її розказати. По-перше, сталінський Голодомор не надто відомий у світі, але це один з найбільших злочинів проти людства XX століття, і жертви цього злочину й досі волають до справедливості. По-друге, історія </i>Ґ<i>арета Джонса, молодого хороброго журналіста, підіймає дуже важливі питання: яке значення для нас мають ЗМІ, у чому цінність свободи преси, чому пропаганда занадто легко розповсюджується у світі. Адже проблеми корумпованості ЗМІ, які ми спостерігали у 1930-их роках, релевантні й актуальні і сьогодні», </i>— говорить Аґнєшка Голланд<b> </b>про фільм.</p>
      <p><i>«Аґнєшка Голланд — неймовірно талановита режисерка, і ми раді, що вона знайшла час, щоб завітати на українську прем'єру. Знаю, що для неї цей фільм є дуже важливий, як саме і для всіх нас. Для глядача це можливість побачити неймовірну історію про мужність надзвичайної людини, талановитого і відчайдушного журналіста Ґарета Джонса, який один з перших доніс світу правду про драматичні і жахливі події 1932−1933 рр в Україні. Це перша копродукція такого масштабу, і ми вдячні Держкіно за підтримку цього важливого для України проєкту»</i>, — коментує продюсер стрічки Єгор Олесов.</p>
      <p>Нагадаємо, що фільм розповідає історію молодого уельського репортера Ґарета Джонса та показує Голодомор в Україні 1932−33 рр його очима. Повернувшись додому після подорожі до СРСР, він намагається розказати світові правду про геноцид українського народу та злочини сталінського режиму, але світ його ігнорує.</p>
      <p>Стрічка створена за спільного виробництва України (Kinorob за підтримки Державного агентства України з питань кіно), Польщі (Film Produkcja за підтримки Польського інституту кінематографії) та Великобританії (Jones Boy Film).</p>
      <p>Головні ролі у фільми виконали англійські актори Джеймс Нортон (міні-серіал BBC <i>Війна і мир,</i> <i>Гонка,</i> <i>Белль)</i> і Ванесса Кірбі (серіали <i>Час,</i> <i>Великі надії,</i> <i>Лабіринт,</i> <i>Корона),</i> американський актор Пітер Сарсгаард <i>(Кінсі,</i><i> </i><i>Афера Стівена Гласса)</i> та ін., а також українські актори Яков Ткаченко, Олег Драч, Володимир Федорук, Ганна Шайдюк, Анастасія Чала та ін.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/025/955/big/52fd05e6307df65c0cfadbc8063a69eb.png?stamp=20191104145238&amp;q=85&amp;output=jpg&amp;bg=white"/>
        <figcaption>Фільм Ціна правди виходить в прокат 28 листопада / Фото: @FILM UA</figcaption>
      </figure>
      <p>Міжнародна прем'єра фільму відбулась на Берлінському кінофестивалі 10 лютого 2019 року. Прем'єра в Україні - 28 листопада 2019 року</p>
      <p>Читайте також:<br/><a href="https://style.nv.ua/ukr/kultura/na-berlinale-vidbulasya-svitova-prem-yera-filmu-pro-golodomor-garet-dzhons-50005577.html">&amp;nbspНа Берлінале відбулася світова прем'єра фільму про Голодомор Гарет Джонс</a></p>
    </article>
  </body>
</html>