<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/banci-si-asigurari/spaniolii-de-la-santander-achizitioneaza-50-1-din-fintech-ul-ebury-intr-o-tranzactie-de-400-mil-euro-18539054"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-04T13:41:23+00:00"/>
    <meta property="og:title" content="Spaniolii de la Santander achiziţionează 50,1% din fintech-ul Ebury într-o tranzacţie de 400 mil. euro"/>
    <meta property="og:description" content="Gigantul bancar spaniol Banco Santander anunţă achiziţia unui pachet de 50,1% din acţiunile fintech-ul Ebury, principalul intermediar de operaţiuni comerciale şi schimburi valutare pentru companii mici şi mijlocii. Investiţia se aliniază strategiei băncii de creştere prin noi proiecte şi urmăreşte să întărească poziţia companiei ca primă opţiune bancară pentru IMM-urile care tranzacţionează sau care aspiră să tranzacţioneze pe plan internaţional, pe pieţele sale din Europa, America şi, ulterior în Asia. „Întreprinderile mici şi mijlocii sunt un motor major al creşterii în întreaga lume, creând noi locuri de muncă, contribuind cu până la 60% din totalul locurilor de muncă şi cu până la 40% din PIB-ul naţional în economii în curs de dezvoltare&quot;, spune Ana Botín, preşedintele executiv al Grupului Banco Santander. Ebury este un jucător specializat din Marea Britanie care oferă o suită de servicii de schimb valutar şi plăţi internaţionale. Fintech-ul, care operează în 19 ţări şi 140 de monede, a înregistrat în ultimii…"/>
  </head>
  <body>
    <article>
      <h1>Spaniolii de la Santander achiziţionează 50,1% din fintech-ul Ebury într-o tranzacţie de 400 mil. euro</h1>
      <address><time datetime="2019-11-04T13:41:23+00:00">04 Nov 2019, 13:41</time> by <a rel="author" href="https://www.zf.ro/autor/cristina-bellu" target="_blank">Cristina Bellu</a></address>
      <p>Gigantul bancar spaniol Banco Santander anunţă achiziţia unui pachet de 50,1% din acţiunile fintech-ul Ebury, principalul intermediar de operaţiuni comerciale şi schimburi valutare pentru companii mici şi mijlocii.<br/><br/>Investiţia se aliniază strategiei băncii de creştere prin noi proiecte şi urmăreşte să întărească poziţia companiei ca primă opţiune bancară pentru IMM-urile care tranzacţionează sau care aspiră să tranzacţioneze pe plan internaţional, pe pieţele sale din Europa, America şi, ulterior în Asia.<br/><br/>„Întreprinderile mici şi mijlocii sunt un motor major al creşterii în întreaga lume, creând noi locuri de muncă, contribuind cu până la 60% din totalul locurilor de muncă şi cu până la 40% din PIB-ul naţional în economii în curs de dezvoltare", spune Ana Botín, preşedintele executiv al Grupului Banco Santander.<br/><br/>Ebury este un jucător specializat din Marea Britanie care oferă o suită de servicii de schimb valutar şi plăţi internaţionale. Fintech-ul, care operează în 19 ţări şi 140 de monede, a înregistrat în ultimii trei ani, în medie, o creştere de 40% a veniturilor anuale.  </p>
      <p>Anul trecut, compania a procesat plăţi de 16.7 miliarde de lire pentru 43.000 de clienţi.<br/><br/>În urma tranzacţiei, Ebury va continua să funcţioneze ca o unitate independentă, susţinută de Santander, având in vedere experienţa sa largă în creşterea şi dezvoltarea companiilor în care a investit, precum Getnet, filiala braziliană a băncii.<br/><br/>„Este o perioadă entuziastă pentru Ebury, având în vedere că tocmai am finalizat prima achiziţie, iar noul capital de la Santander şi acţionarii noştri existenţi ne vor permite să investim în noi modalităţi de a servi IMM-urile care tranzacţionează la nivel internaţional şi să continuăm creşterea activităţii noastre, păstrându-ne în acelaşi timp cultura antreprenorială", completează Juan Lobato şi Salvador García, cofondatori ai Ebury.<br/><br/>Santander lucrează cu 1,2 milioane de comercianţi la nivel mondial, cu o cifră de afaceri de 150 de miliarde de euro, ceea ce plasează Santander în top 10 investitori globali în funcţie de volum.</p>
      <p>Banca oferă IMM-urilor mai multe opţiuni pentru a sustine creşterea şi expansiunea internaţională. Santander, împreună cu alte bănci internaţionale, au lansat oficial la începutul acestei luni Trade Club Alliance, o reţea globală unică de bănci care urmăreşte simplificarea comerţului internaţional cu o platformă digitală inovatoare.</p>
    </article>
  </body>
</html>