<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dolenjskilist.si/2019/11/04/227968/novice/posavje/Krska_nuklearka_po_remontu_spet_s_polno_mocjo/"/>
    <meta property="og:site_name" content="Dolenjski list"/>
    <meta property="article:published_time" content="2019-11-04T13:50:00+00:00"/>
    <meta property="og:title" content="Krška nuklearka po remontu spet s polno močjo"/>
    <meta property="og:description" content="Nuklearna elektrarna Krško (Nek), ki so jo po skoraj enomesečni remontni zaustavitvi in odklopu iz omrežja vnovič pognali in v torek priklopili ter..."/>
  </head>
  <body>
    <article>
      <h1>Krška nuklearka po remontu spet s polno močjo</h1>
      <address><time datetime="2019-11-04T13:50:00+00:00">04 Nov 2019, 13:50</time> by <a rel="author">STA</a></address>
      <p><b>Krško</b> - Nuklearna elektrarna Krško (Nek), ki so jo po skoraj enomesečni remontni zaustavitvi in odklopu iz omrežja vnovič pognali in v torek priklopili ter uskladili z električnim omrežjem, je po postopnem zviševanju moči v soboto dosegla polno moč. Nuklearka deluje stabilno in vnovič zagotavlja električno energijo, so za STA danes povedali v Neku.</p>
      <p>Krško nuklearko prihodnji redni remont čaka čez poldrugo leto oz. spomladi leta 2021.</p>
      <p>Kot so pojasnili v Neku, so sicer med rednim 28-dnevnim remontom po 30. gorivnem ciklu ob menjavi goriva izvedli obsežen standardni program vzdrževanja in preverjanja strojne, električne in merilno-regulacijske opreme.</p>
      <p>Ob ustaljenih remontnih posegih so z nadzornimi testi preverili in zagotovili, da so nuklearkini sistemi, strukture in komponente sposobni opraviti svojo nalogo, za remont - ta se je začel 1. oktobra - pa so pripravili več kot 4000 delovnih nalogov. Z več sto nadzornimi testi so preverili sisteme, strukture in komponente.</p>
      <p>Predsednik uprave Neka Stane Rožman je ob napovedi remonta ocenil, do bodo stroški predvidoma ostali na ravni prejšnjih remontov, ki so v povprečju stali približno 100 milijonov evrov, nuklearka pa bo omenjeni strošek pokrila sama.</p>
      <p>V Neku proizvedeno električno energijo sta med remontom zagotovila njena upravljavca oz. za Slovenijo krška Gen energija. Izpadlo električno energijo so nadomeščale tudi elektrarne skupine Holdinga Slovenske elektrarne.</p>
      <p>V Termoelektrarni Brestanica (TEB), ki je med drugim rezervni dobavitelj elektrike za nuklearko, so po njihovih pojasnilih v okviru remonta Neka izvedli testiranje plinskih agregatov iz breznapetostnega stanja z otočnim napajanjem dela lastne rabe jedrske elektrarne.</p>
      <p>V TEB so ob testu zagona plinskih agregatov iz breznapetostnega stanja aktivirali plinska agregata 6 in 2, ki sta po 14 minutah od zahteve za zagon začela oddajati potrebno električno energijo v vzpostavljeni energetski otok TEB-Nek.</p>
      <p>Test so izvedli v predvidenih 20 minutah od zahteve za angažiranje plinskih enot do vzpostavitve napetosti v Neku, kjer so izvedli obremenitve agregatov v otočnem načinu obratovanja po protokolu testa. Test so izvedli sladno z navodili in postopki otočnega obratovanja TEB za pokrivanje nujne lastne rabe krške nuklearke.</p>
      <p>S tem testom je TEB vnovič potrdila svojo vlogo pri zagotavljanju jedrske varnosti in dokazala, da je sposobna Neku zanesljivo in nemoteno zagotavljati napajanje nujne lastne rabe v primeru izrednih razmer elektroenergetskega sistema, so še sporočili iz TEB.</p>
    </article>
  </body>
</html>