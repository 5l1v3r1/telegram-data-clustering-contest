<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/04/hong-kongda-bicakli-saldirgan-siyasetcinin-kulagini-isirarak-kopardi"/>
    <meta property="og:site_name" content="euronews"/>
    <meta property="article:published_time" content="2019-11-04T13:05:16+00:00"/>
    <meta property="og:title" content="Hong Kong'da bıçaklı saldırgan siyasetçinin kulağını ısırdı"/>
    <meta property="og:description" content="Hong Kong'da polisin, göstericilerin toplandığı alışveriş merkezlerine düzenlediği baskın sırasında 5 kişiyi yaralayan bıçaklı saldırganın bir siyasetçinin kulağını ısırarak kopardı"/>
  </head>
  <body>
    <article>
      <h1>Hong Kong'da bıçaklı saldırgan siyasetçinin kulağını ısırdı</h1>
      <address><time datetime="2019-11-04T13:05:16+00:00">04 Nov 2019, 13:05</time> by <a rel="author">Euronews </a></address>
      <p>Hong Kong'da polisin göstericilerin toplandığı alışveriş merkezlerine düzenlediği baskın sırasında 5 kişiyi yaralayan bıçaklı saldırgan bir siyasetçinin kulağını ısırarak kopardı.</p>
      <p>Yerel basın, Hong Kong'un Cityplaza semtinde bir alışveriş merkezi dışında meydana gelen olayda, saldırganın etrafına bıçakla saldırarak 2'si ağır 5 kişiyi yaraladıktan sonra kendisini durdurmaya çalışan politikacı Andrew Chiu'nun kulağının bir bölümü ısırarak kopardığını yazdı.</p>
      <p>Hong Kong polisi, siyasetçinin kulağını ısırarak koparan bıçaklı saldırganın gözaltına alındığını bildirdi.</p>
      <p>Andrew Chiu'nun kulağından ısırıldığı anın görüntüleri yayımlanırken, kurbanlarına "Hong Kong'un Çin'e ait olduğunu" söylediği aktarılan saldırganın, polis gelmeden önce öfkeli bir kalabalık tarafından dövüldüğü kaydedildi.</p>
      <p>Hong Kong hükümeti, saldırıyı kınayarak vatandaşlara, siyasi farklılıklarını bir kenara koyarak akılcı davranmaları çağrısında bulundu.</p>
      <h3>Göstericiler, alışveriş merkezinde bir araya gelmişti</h3>
      <p>Hong Kong'da polis, dün sosyal medya aracılığıyla toplanan, aralarında maskeli kişilerin de olduğu göstericilerin bulunduğu alışveriş merkezlerine baskın düzenlemişti.</p>
      <p>Sha Tin, Tai Po ve Tai Koo bölgelerindeki alışveriş merkezlerinde bir araya gelen göstericiler, sloganlar atmış, turnikelere zarar verip, mağazaların pencerelerini kırmıştı.</p>
      <p>Polis, yüzlerce protestocuyu dağıtmak için biber gazı kullanmış, bazı göstericilerin kapalı alanda sıkılan gazdan etkilendiği belirtilmişti.</p>
      <h3>Ülkedeki protestolar</h3>
      <p>Hong Kong yönetimi, "şüphelilerin Çin ana karası, Çin'in Makao Özel İdari Bölgesi ve Tayvan'a iadesini kolaylaştıran" yasa tasarısını 3 Nisan'da parlamentoya sunmuştu.</p>
      <p>Tasarının, Hong Kong'un özerk yönetim yapısı ve yargı bağımsızlığını zedeleyerek kenti, Çin merkezi yönetiminin güdümüne sokacağını düşünen muhalefet, haziran başında kentte büyük kitlesel protestolar başlatmıştı.</p>
      <p>Protestoların gün geçtikçe şiddetini artırması üzerine Hong Kong Baş Yöneticisi Carrie Lam, temmuzda tasarının "öldüğünü" açıklamış, gösterilerin sürmesi üzerine 4 Eylül'de tasarının geri çekileceğini duyurmuştu.</p>
      <p>Tasarı, 23 Ekim'de resmen geri çekilmesine rağmen protestocular, "demokratik reform" talepleriyle eylemlerine devam ediyor.</p>
      <p>Göstericiler, protestoların "ayaklanma" olarak adlandırılmasına son verilmesini, polis şiddetinin soruşturulması için bağımsız komisyon kurulmasını, tutuklanan protestoculara af çıkarılmasını ve kentte siyasi reform sürecinin yeniden başlatılmasını talep ediyor.</p>
      <p>Şu ana kadar 3 binden fazla kişinin gözaltına alındığı protestolar, Hong Kong'un son 10 yılda ilk defa ekonomik durgunluk yaşamasına yol açtı.</p>
    </article>
  </body>
</html>