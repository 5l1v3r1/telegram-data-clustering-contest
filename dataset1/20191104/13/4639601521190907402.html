<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/04/politics/mitsotakis-si-tzinpingk-nees-symfonies-se-5-tomeis-ti-perilamvanoun/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-04T13:39:18+00:00"/>
    <meta property="og:title" content="Μητσοτάκης – Σι Τζινπίνγκ : Νέες συμφωνίες σε 5 τομείς – Τι περιλαμβάνουν"/>
    <meta property="og:description" content="Στη διάρκεια της συνάντησης οι δύο ηγέτες επαναβεβαίωσαν τους δεσμούς φιλίας και συνεργασίας που συνδέουν τις δύο χώρες και αναφέρθηκαν στους τομείς στους οποίους αυτή η συνεργασία μπορεί να ενισχυθεί και να διευρυνθεί."/>
  </head>
  <body>
    <article>
      <h1>Μητσοτάκης – Σι Τζινπίνγκ : Νέες συμφωνίες σε 5 τομείς – Τι περιλαμβάνουν</h1>
      <h2>Στη διάρκεια της συνάντησης οι δύο ηγέτες επαναβεβαίωσαν τους δεσμούς φιλίας και συνεργασίας που συνδέουν τις δύο χώρες και αναφέρθηκαν στους τομείς στους οποίους αυτή η συνεργασία μπορεί να ενισχυθεί και να διευρυνθεί.</h2>
      <address><time datetime="2019-11-04T13:39:18+00:00">04 Nov 2019, 13:39</time> by <a rel="author">ΤοΒΗΜΑ Team</a></address>
      <p>Σε εξαιρετικό κλίμα πραγματοποιήθηκε η συνάντηση του κινέζου προέδρου Σι Τζινπίνγκ με τον έλληνα πρωθυπουργό Κυριάκο Μητσοτάκη, κατά τη διάρκεια της οποία επιβεβαιώθηκε το πολύ καλό κλίμα που υπάρχει μεταξύ των δύο χωρών καθώς και βούληση για νέες συνεργασίες σε τομείς όπως η ενέργεια, οι μεταφορές, οι τηλεπικοινωνίες και ο τουρισμός.</p>
      <p>Η φράση του Προέδρου της Κίνας Xi Jinping «με απροθυμία σταματάω αυτή τη συζήτηση εδώ, αλλά ευτυχώς θα τη συνεχίσουμε το βράδυ στο δείπνο και σε λίγες μέρες στην Αθήνα» απηχεί το εξαιρετικό κλίμα στο οποίο πραγματοποιήθηκε η συνάντηση του Πρωθυπουργού Κυριάκου Μητσοτάκη με τον Πρόεδρο της Κίνας στη Σαγκάη όπως αναφέρουν «πηγές» της κυβέρνησης.</p>
      <p>
        <a href="https://www.in.gr/2019/11/04/world/lakkotrypis-sto-gr-energeiako-programma-tis-kypriakis-dimokratias-synexizetai-kanonika/">Διαβάστε ακόμη : Λακκοτρύπης στο in.gr - Το ενεργειακό πρόγραμμα της Κυπριακής Δημοκρατίας συνεχίζεται κανονικά</a>
      </p>
      <h3>Οι τομείς συνεργασίας</h3>
      <p>Στη διάρκεια της συνάντησης οι δύο ηγέτες επαναβεβαίωσαν τους δεσμούς φιλίας και συνεργασίας που συνδέουν τις δύο χώρες και αναφέρθηκαν στους τομείς στους οποίους αυτή η συνεργασία μπορεί να ενισχυθεί και να διευρυνθεί. Οι τομείς αυτοί περιλαμβάνουν την ενέργεια, τις μεταφορές, τις τηλεπικοινωνίες, τον τουρισμό, τα ελληνικά αγροτικά προϊόντα και τη «δυνατότητα να γίνει η Ελλάδα κέντρο logistics», όπως χαρακτηριστικά τόνισε ο Κινέζος Πρόεδρος.</p>
      <figure>
        <img src="https://www.in.gr/wp-content/uploads/2019/11/antiprosokina-600x400.jpg"/>
      </figure>
      <h4>Πολιτιστικό έτος Ελλάδας – Κίνας</h4>
      <p>Ο Πρόεδρος της Κίνας πρότεινε τη διεύρυνση της συνεργασίας και ανέφερε ότι θα μπορούσε να καθιερωθεί ένα πολιτιστικό έτος Ελλάδας – Κίνας το οποίο θα συνδέεται και με τον τουρισμό, ενω ο Κυριάκος Μητσοτάκης έκανε μια πρόταση που συνδέει τη ναυπήγηση πλοίων από Έλληνες στην Κίνα με οφέλη για την ελληνική οικονομία.</p>
      <p>«Έχετε δίκιο να επισημαίνετε ότι επέλεξα, πράγματι, μόλις τον τέταρτο μήνα που είμαι Πρωθυπουργός της Ελλάδας να έλθω στην Κίνα, να ηγηθώ της Ελληνικής επιχειρηματικής αποστολής για αυτή την πολύ σημαντική έκθεση, για να σηματοδοτήσω με αυτό τον τρόπο την ιδιαίτερη σημασία που αποδίδω στις διμερείς σχέσεις μας» τόνισε ο Πρωθυπουργός ανοίγοντας την τοποθέτησή του.</p>
      <p>«Έχετε κάνει και εσείς πολλές μνείες στις ομιλίες σας για την εγγύτητα των δύο πολιτισμών μας, εγγύτητα η οποία χάνεται στο βάθος των αιώνων. Σηματοδοτεί όμως, πιστεύω, σε πολιτιστικό υπόβαθρο, την ιδιαίτερη σημασία αυτής της σχέσης» σημείωσε.</p>
      <h4>Μητσοτάκης: Οι ευκαιρίες που ανοίγονται μπροστά μας είναι πολλές</h4>
      <p>Υπενθύμισε δε ότι «η δική μου παράταξη, η Νέα Δημοκρατία, ήταν αυτή που ξεκίνησε πολιτικά το μεγάλο οικονομικό άνοιγμα της χώρας μας προς την Κίνα. Χαίρομαι που τώρα μου δίνεται η δυνατότητα, ως Πρωθυπουργός της Ελλάδος, να μπορέσω να πάω αυτή την οικονομική την σχέση -στην οποία αποδίδουμε ιδιαίτερα μεγάλη σημασία- σε ένα ξεχωριστό επίπεδο».</p>
      <p>«Οι ευκαιρίες που ανοίγονται μπροστά μας είναι πολλές και σημαντικές. Είχα την ευκαιρία, πριν σας συναντήσω, να επισκεφτώ τα κεντρικά γραφεία της COSCO, να συζητήσω με τον Πρόεδρο της εταιρείας και να επαναβεβαιώσω την απόλυτη προσήλωσή μας σε αυτή την εξαιρετικά σημαντική επένδυση. Αυτό που πρέπει να συγκρατήσετε από το τι συμβαίνει στην Ελλάδα είναι ότι υπάρχει, σήμερα, μία κυβέρνηση η οποία είναι αποφασισμένη να διευκολύνει τους ξένους επενδυτές, να προσελκύσει ξένα κεφάλαια και να δημιουργήσει πλούτο και ευημερία για όλους τους Έλληνες και να το κάνει -όπως κι εσείς έχετε πολλές φορές τονίσει στις δημόσιες παρεμβάσεις σας- με ένα τρόπο βιώσιμο, με ένα τρόπο που θα σέβεται το περιβάλλον» ανέφερε ο Πρωθυπουργός.</p>
      <p>«Είχαμε δεσμευτεί ότι εντός δύο μηνών θα εγκρίνουμε το master plan της COSCO, το κάναμε, και αυτή τη στιγμή είμαστε έτοιμοι να ξεκινήσει αυτή η επένδυση και να μπει σε μία νέα φάση αναβάθμισης του λιμανιού του Πειραιά» επεσήμανε ο κ. Μητσοτάκης.</p>
      <p>«Όταν λέμε κάτι το κάνουμε, δεν λέμε λόγια» τόνισε χαρακτηριστικά ο Έλληνας Πρωθυπουργός.</p>
      <figure>
        <img src="https://www.in.gr/wp-content/uploads/2019/11/kinaanti-600x400.jpg"/>
      </figure>
      <h4>Έμφαση στη ναυτιλία</h4>
      <p>Μιλώντας για την οικονομική συνεργασία Ελλάδας – Κίνας, ο κ. Μητσοτάκης, αφού ανέφερε ότι τα τελευταία 15 χρόνια έχουν ναυπηγηθεί πάνω από 1.000 πλοία από Έλληνες πλοιοκτήτες αξίας άνω των 50 δισ. Δολαρίων πρόσθεσε:</p>
      <p>«Στην εφοδιαστική αλυσίδα των πλοίων είναι σημαντικό να δούμε Ελληνικές επιχειρήσεις που έχουν μεγάλη τεχνογνωσία σε τροφοδοσία πλοίων και μπορούν να συνεργαστούν με Κινέζικα ναυπηγεία ώστε να ανοίξει και με αυτόν τον τρόπο αυτή η αγορά. Θα είναι win-win λύση για Έλληνες παραγωγούς, για τα Κινέζικα ναυπηγεία και για τους Έλληνες πλοιοκτήτες φυσικά, οι οποίοι θα εξακολουθούν να ναυπηγούν τα πλοία τους στην Κίνα».</p>
      <p>Στο κλείσιμο της συνάντησης οι δύο ηγέτες ανανέωσαν το ραντεβού τους στην Αθήνα κατά την επίσημη επίσκεψη του Κινέζου Προέδρου στην Ελλάδα που θα πραγματοποιηθεί 10 ως 12 Νοεμβρίου.</p>
      <p>Από την πλευρά του, ο Κινέζος Πρόεδρος κάλεσε τον κ. Μητσοτάκη να επισκεφθεί επίσημα το Πεκίνο.</p>
      <p>
        <a href="https://www.instagram.com/explore/tags/onechannel/">Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel</a>
      </p>
    </article>
  </body>
</html>