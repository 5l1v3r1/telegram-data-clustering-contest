<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638082/%D8%A7%D9%87%D9%85%DB%8C%D8%AA-%D9%86%D9%85%DB%8C%E2%80%8C%D8%AF%D9%87%D9%85-%DA%A9%D9%87-%D9%82%D8%A8%D9%84%D8%A7%D9%8B-%D8%AF%D8%B1-%D8%A7%D8%B3%D8%AA%D9%82%D9%84%D8%A7%D9%84-%DA%86%D9%87-%D8%A7%D8%AA%D9%81%D8%A7%D9%82%DB%8C-%D8%A7%D9%81%D8%AA%D8%A7%D8%AF%D9%87-%D8%A7%D8%B3%D8%AA-%D8%A8%D8%A7%D8%B2%DB%8C-%D9%85%D9%82%D8%A7%D8%A8%D9%84-%D9%86%D9%81%D8%AA-%D8%A2%D8%A8%D8%A7%D8%AF%D8%A7%D9%86-%D8%AA%D8%B3%D8%AA-%D8%A8%D9%84%D9%88%D8%BA-%D9%85%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T13:58:00+00:00"/>
    <meta property="og:title" content="اهمیت نمی‌دهم که قبلاً در استقلال چه اتفاقی افتاده است/ بازی مقابل نفت آبادان تست بلوغ ماست"/>
    <meta property="og:description" content="آندره‌آ استراماچونی، سرمربی تیم فوتبال استقلال به دشواری کار تیمش در دیدار مقابل صنعت نفت آبادان اعتراف و از این مسابقه به‌عنوان تست بلوغ آبی‌پوشان یاد کرد."/>
  </head>
  <body>
    <article>
      <h1>
        <a href="https://www.bultannews.com/fa/news/638082/%D8%A7%D9%87%D9%85%DB%8C%D8%AA-%D9%86%D9%85%DB%8C%E2%80%8C%D8%AF%D9%87%D9%85-%DA%A9%D9%87-%D9%82%D8%A8%D9%84%D8%A7%D9%8B-%D8%AF%D8%B1-%D8%A7%D8%B3%D8%AA%D9%82%D9%84%D8%A7%D9%84-%DA%86%D9%87-%D8%A7%D8%AA%D9%81%D8%A7%D9%82%DB%8C-%D8%A7%D9%81%D8%AA%D8%A7%D8%AF%D9%87-%D8%A7%D8%B3%D8%AA-%D8%A8%D8%A7%D8%B2%DB%8C-%D9%85%D9%82%D8%A7%D8%A8%D9%84-%D9%86%D9%81%D8%AA-%D8%A2%D8%A8%D8%A7%D8%AF%D8%A7%D9%86-%D8%AA%D8%B3%D8%AA-%D8%A8%D9%84%D9%88%D8%BA-%D9%85%D8%A7%D8%B3%D8%AA">اهمیت نمی‌دهم که قبلاً در استقلال چه اتفاقی افتاده است/ بازی مقابل نفت آبادان تست بلوغ ماست</a>
      </h1>
      <h2>آندره‌آ استراماچونی، سرمربی تیم فوتبال استقلال به دشواری کار تیمش در دیدار مقابل صنعت نفت آبادان اعتراف و از این مسابقه به‌عنوان تست بلوغ آبی‌پوشان یاد کرد.</h2>
      <address><time datetime="2019-11-04T13:58:00+00:00">04 Nov 2019, 13:58</time> by <a rel="author">بولتن نیوز | bultannews.com</a></address>
      <p><b>گروه ورزشی:</b> آندره‌آ استراماچونی در نشست خبری پیش از دیدار استقلال مقابل صنعت نفت آبادان در هفته دهم لیگ برتر فوتبال درباره اضافه شدن مهاجم جدید به تیمش و شرایط آبی‌پوشان اظهار داشت: بله، درخواست من از باشگاه داشتن مهاجم بوده است. وقتی درباره فوروارد صحبت می‌کنیم هدف‌مان مهاجم هدف و تمام‌کننده است. ما خیلی سخت کار کرده و رزومه‌ها را بررسی می‌کنیم و قرار است تا ژانویه این اتفاق بیفتد. بعد از مصدومیت شجاعیان و کریمی نیاز ما به مهاجم ضروری شده است. فعلاً این اتفاق متوقف شده است، چون باشگاه مشکلات بزرگی دارد.</p>
      <p>به گزارش <a href="https://www.bultannews.com/">بولتن نیوز</a> به نقل از تسنیم، سرمربی تیم فوتبال استقلال در پاسخ به این پرسش که آیا به ترکیب دلخواه خود رسیده است یا نه، گفت: در ابتدای فصل درباره ترکیب اصلی صحبت کردن سخت بود، چون هر بازی اتفاقات خاص خودش را داشت و یکسری از بازیکنان را به دلیل محرومیت و مصدومیت نداشتیم، اما فکر کنم فردا با همان ترکیب بازی قبل در زمین حاضر خواهیم شد.</p>
      <p>وی درباره بازی تیمش برابر صنعت نفت آبادان تصریح کرد: با توجه به اینکه نفت بازیکنان خیلی گرانقیمتی ندارد، اما بهترین نتایج را گرفته است. آنها ذهنیت واضح برای بازی کردن دارند. بنابراین دیدار فردا بازی سختی خواهد بود. مدل بازی کردن آنها در استقلال مشکل‌ساز است. من با بازیکنانم شفاف صحبت کردم که بازی فردا تست بلوغی برای ما خواهد بود، چرا که اعضای تیم از نتایج کسب شده خوشحال هستند، اما هیچ دلیلی ندارد فردا در صورت عدم موفقیت خوشحال باشیم. از زمانی که من اینجا حضور دارم دیدار فردا سخت‌ترین بازی ما خواهد بود. بازیکنان باید متوجه باشند که ما فوق‌العاده نیستیم و تنها تیم خوبی هستیم.</p>
      <p>استراماچونی در مورد آخرین وضعیت علی دشتی هم خاطر نشان کرد: از زمانی که من اینجا حضور دارم نظم، انضباط و فلسفه خودم را به بازیکنان انتقال داده‌ام. اهمیت نمی‌دهم که قبلاً اینجا چه اتفاقی افتاده و نمی‌خواهم درباره کسی که اینجا بوده است، قضاوت کنم، اما مدل حرفه‌ای‌گری و قوانین خودم را به بازیکنان گفته‌ام که باید در چارچوب دیسیپلین من عمل کنند.</p>
      <p>سرمربی تیم فوتبال استقلال ادامه داد: دشتی شاید کار اشتباهی کرده، اما الان متوجه کارش شده است. او هم انسان خوب و هم بازیکن خوبی است و به همه نشان داده، وقتی بازیکن آماده‌ای باشد می‌تواند کمک کند. هر کسی که برای استقلال بازی می‌کند باید از نظر ذهنی در سطح حرفه‌ای باشد. من کلی صحبت می‌کنم و منظورم دشتی نیست. به نظرم برای داشتن یک کاراکتر خوب نیاز به ذهن حرفه‌ای است. در مورد عملکرد دشتی و قائدی باید بگویم که آنها توانایی‌های خود را نشان دادند. این دو، بازیکنانی نیستند که فقط لب خط بخواهند بازی کنند. به من گفته بودند که قائدی و دشتی به درد وینگر می‌خورند، اما ما دیدیم که به‌عنوان مهاجم دوم می‌توانند عملکرد خوبی داشتند. قطعاً آنها کاراکتر و مدل خاصی دارند، اما تلاش می‌کنند که به تیم کمک کنند.</p>
      <p>وی ارزیابی‌اش از لیگ برتر ایران را این‌طور بیان کرد: لیگ برتر ایران اصلاً آسان نیست. الان که اینجا هستم، متوجه می‌شوم که لیگ سختی است و شما می‌توانید مقابل هر تیمی امتیاز از دست بدهید. در لیگ برتر ایران همه‌ی بازی‌ها سخت است و زمانی که با یک تیم ته جدولی بازی می‌کنید نمی‌توانید بگویید که بازی راحتی دارید.</p>
      <p>استراماچونی خاطر نشان کرد: متأسفانه همه می‌دانند ما ابتدای فصل پنج امتیاز را راحت از دست دادیم. در دیدار با ماشین‌سازی، فولادخوزستان و ذوب‌آهن، شایسته امتیاز از دست دادن نبودیم. امیدوارم این مسئله به ما درسی بدهد که تمرکز داشته باشیم و بدانیم هنوز کارمان تمام نشده است.</p>
      <p>سرمربی تیم فوتبال استقلال در پاسخ به این پرسش که چه تیم‌هایی مدعی قهرمانی هستند، گفت: در مورد این مسئله ترجیح می‌دهم تا نیم‌فصل صبر کنم. ما هنوز با تیم‌هایی مثل سپاهان و شهر خودرو بازی نکرده‌ایم، اما تراکتور و پرسپولیس بهترین تیم‌هایی بودند که با آنها بازی کردیم.</p>
    </article>
  </body>
</html>