<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638068/%D8%B1%D8%A6%DB%8C%D8%B3%DB%8C-%D8%AA%D9%84%D8%AE%DB%8C%E2%80%8C%D9%87%D8%A7%DB%8C-%D9%85%D9%88%D9%82%D8%AA-%D8%AC%D8%B1%D8%A7%D8%AD%DB%8C-%D9%82%D8%B6%D8%A7%DB%8C%DB%8C-%D8%A8%D9%87-%D8%B4%DB%8C%D8%B1%DB%8C%D9%86%DB%8C-%D8%AA%D8%A8%D8%AF%DB%8C%D9%84-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T13:37:00+00:00"/>
    <meta property="og:title" content="رئیسی: تلخی‌های موقت جراحی قضایی به شیرینی تبدیل می‌شود"/>
    <meta property="og:description" content="رئیس قوه‌قضاییه گفت: ا ممکن است این اقدامات ابتدا مثل یک دارو در کام برخی افراد تلخ بیاید اما نهایتا تبدیل به سلامت نظام اداری کشور می شود."/>
  </head>
  <body>
    <article>
      <h1>
        <a href="https://www.bultannews.com/fa/news/638068/%D8%B1%D8%A6%DB%8C%D8%B3%DB%8C-%D8%AA%D9%84%D8%AE%DB%8C%E2%80%8C%D9%87%D8%A7%DB%8C-%D9%85%D9%88%D9%82%D8%AA-%D8%AC%D8%B1%D8%A7%D8%AD%DB%8C-%D9%82%D8%B6%D8%A7%DB%8C%DB%8C-%D8%A8%D9%87-%D8%B4%DB%8C%D8%B1%DB%8C%D9%86%DB%8C-%D8%AA%D8%A8%D8%AF%DB%8C%D9%84-%D9%85%DB%8C%E2%80%8C%D8%B4%D9%88%D8%AF">رئیسی: تلخی‌های موقت جراحی قضایی به شیرینی تبدیل می‌شود</a>
      </h1>
      <h2>رئیس قوه‌قضاییه گفت: ا ممکن است این اقدامات ابتدا مثل یک دارو در کام برخی افراد تلخ بیاید اما نهایتا تبدیل به سلامت نظام اداری کشور می شود.</h2>
      <address><time datetime="2019-11-04T13:37:00+00:00">04 Nov 2019, 13:37</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، آیت الله <b>سیدابراهیم رئیسی</b> در جلسه شورای عالی قوه قضاییه با تسلیت ایام شهادت امام حسن عسکری (ع)، 13 آبان را نماد هویت و اصالت استکبارستیزی انقلاب اسلامی دانست و تصریح کرد: چهار دهه است که جمهوری اسلامی، پرچم <b>استکبارستیزی</b> را به دوش دارد و به رغم همه فتنه ها و توطئه های دشمنان بویژه آمریکا، امروز دست تفوق و برتری از آن جبهه <b>انقلاب اسلامی</b> است.</p>
      <p>رئیس قوه قضاییه با بیان اینکه فهرست خباثت‌های آمریکا در منطقه و جهان، طوماری بلندبالا است، ادامه داد: 13 آبان، نماد و نمود استکبارستیزی امت اسلامی و نشان دهنده ماندگاری این پرچم در همه نسلها و عصرهاست؛ چنانکه امروز دانش آموزان، دانشجویان و نسل های سوم، چهارم و پنجم انقلاب روز به روز با این فرهنگ آشناتر می شوند تا ان شاءالله  در مواقع لازم، با زمان شناسی خود، عکس العمل های درخور نشان دهند و در صحنه حضور یابند.</p>
      <p>رئیسی، جمهوری اسلامی را الگویی موفق از چهل سال حکومت‌داری و سیاست‌ورزی بدون آمریکا برای مردم و دولتهای منطقه و جهان توصیف کرد و یادآور شد: امروز علیرغم جنگ سنگین اقتصادی، سیاسی، روانی و اقتصادی دشمن علیه ملت ایران، به لطف خدا جمهوری اسلامی با ابتنا به ارزشهای اسلامی، خواست مردم و رهبری های حکیمانه رهبر معظم انقلاب در مسیر تعالی و پیشرفت خود به پیش می رود.</p>
      <p>رئیس قوه قضاییه در بخش دیگری از سخنان خود با اشاره به انتشار گزارش گزارشگر حقوق بشر ایران، تاکید کرد: ما در چهار دهه گذشته بارها اعلام کرده ایم که حکومتمان مبتنی بر شریعت است و در خصوص آنچه مربوط به اجرای احکام الهی در بحث کیفرها و مجازاتهاست، با هیچ فرد و نهادی سخن و بحث نداریم. در قوه قضاییه نیز شرع انور، مبنای اصلی کار است و تعجب می کنم فردی که مسلمان است، بدون توجه به آیات، روایات و سنت نبوی، مطالبی را تدوین کرده و توجه ندارد که ما به هیچ عنوان از مبنای دینی خود دست برنمی داریم.</p>
      <p>رئیسی افزود: نکته دوم این است که بخش جدی این گزارش ها از منابع ناسالم و معاند با نظام جمهوری اسلامی دریافت شده است که گزارش‌هایی کاملا غلط و بی‌مبناست. چنین گزارش‌هایی باید براساس اطلاعات معتبر و از منابع رسمی و مورد تایید باشد. البته این گزارش مورد توجه نخواهد بود زیرا بر اساس حقد و کینه نسبت به جمهوری اسلامی تنظیم شده است اما به هر حال هر اطلاعاتی برای تنظیم گزارش در زمینه حقوق بشر باید از ستاد حقوق بشر و منابع رسمی اخذ شود، نه گروه های معاند.</p>
      <p>رئیس قوه قضاییه در ادامه این جلسه، راهبرد جدی دستگاه قضایی را تعامل با قوا عنوان کرد و گفت: امروز همکاری و تعامل را یکی از راهبردهای جدی و تنها راه برون رفت از مشکلات، رونق تولید، مبارزه با فساد و ساماندهی امور می دانیم.</p>
      <p>رئیسی تصریح کرد: همه اقدامات ما و جراحی‌های قضایی در جهت تداوم سلامت نظام اداری کشور، صیانت از دولتمردان و حمایت از خدمتگزاران به مردم است. طبعا ممکن است این اقدامات ابتدا مثل یک دارو در کام برخی افراد تلخ بیاید اما نهایتا تبدیل به سلامت نظام اداری کشور می شود. بر همین مبنا، امروز دولت، مجلس، دستگاهها و همه دغدغه مندان ارزشهای انقلاب و پیشرفت کشور را در مسیر مبارزه با فساد در کنار خود می بینیم و تاکید می کنیم که مبارزه با فساد، اصلاح امور و سلامت اداری در ذات انقلاب اسلامی است. لذا هیچگونه ناسلامتی و فساد، زیبنده نظام نیست و هیچکس نباید آن را بپذیرد.</p>
      <p>رئیس قوه قضاییه در بخش دیگری از سخنان خود با تاکید بر اینکه هیچ پرونده‌ای جز مواردی که شأن پرونده اقتضا می‌کند، در دستگاه قضایی نباید بدون تعیین زمان رسیدگی بماند، اظهار کرد: نباید به نتیجه رسیدن پرونده‌ها به گذشت زمان سپرده شود بلکه باید مدت زمان رسیدگی به یک پرونده و به سرانجام رسیدن آن تعیین شود و برای خود قاضی مشخص باشد. این امر علاوه بر افزایش رضایتمندی مردم می تواند از اطاله دادرسی نیز جلوگیری کند.</p>
      <p>رئیسی در بخش دیگری از سخنان خود با اشاره به نتایج یک نظرسنجی که از سوی رئیس حوزه ریاست قوه قضاییه در جلسه مطرح شد، خاطرنشان کرد: یکی از موارد مهم در دستگاه قضایی، بازسازی سرمایه اجتماعی است و آماری که در حال حاضر در باب رضایتمندی مردم از رویکرد دستگاه قضایی به دست آمده است، برای ما مسئولیت‌آور است. اینکه نگاه عموم مردم مثبت شود، در گرو اقدامات ماست و اگر این اقدامات دنباله نداشته و مقطعی باشد، نظر مردم برمی گردد. لذا این نرخ ها قطعی نیست و همه چیز به تلاش و پیگیری ما بستگی دارد. از طرفی، نباید فراموش کنیم که بین رویکرد کلی قوه‌قضاییه و آنچه که در محاکم می‌گذرد، باید تفاوت قائل شد؛ یعنی ممکن است مردم از رویکرد دستگاه قضایی در مبارزه با فساد، رونق تولید و ... رضایت داشته باشند اما مثلا از رفتار قضات یا کارکنان راضی نباشند؛ لذا باید به طور جدی در نشست هایی با قضات و کارکنان، توصیه های لازم صورت گیرد تا میزان رضایتمندی مردم از محاکم نیز افزایش یابد.</p>
      <p>رئیس قوه قضاییه در خصوص تحولات اخیر در عراق نیز تصریح کرد: سیاست جمهوری اسلامی در این قضایا، حمایت از دیدگاه های مرجعیت دینی عراق است و برای ما مطالبات مردم به اندازه امنیت عراق اهمیت دارد.</p>
      <p>رئیسی با اشاره به طرح موضوع تقلیل مجازات حبس در مجلس، این امر را موجب تزلزل قانون مجازات اسلامی دانست و به نوعی مخالفت دستگاه قضایی با تصویب چنین طرحی را اعلام کرد.</p>
      <p>رئیس قوه قضاییه با اشاره به آمار ارائه شده از سوی رئیس سازمان پزشکی قانونی و همچنین گزارش یکی از پژوهشگران اجتماعی در نشست روز شنبه با فعالان حوزه مطالعات آسیب های اجتماعی، تاکید کرد: سقط جنین، مادامی که با مجوز پزشک و در چارچوب رویکرد درمانی باشد، مانعی ندارد اما موارد غیرمجاز آن باید به عنوان حرام شرعی مسلم، قتل نفس محترمه و خلاف نظامات اجتماعی مورد توجه قرار گیرد و بر همین اساس دادستانها باید به شدت با افرادی که برای سودجویی در مراکز زیرزمینی اقدام به این کار می کنند، برخورد کنند. در این زمینه لازم است نشست های مشترک با وزارت بهداشت و مسئولان حوزه سلامت نیز داشته باشیم تا به یک راهکار صحیح در این خصوص دست یابیم.</p>
      <p>رئیسی درباره مصوبات سفرهای استانی نیز، ظهور همه آثار این سفرها را در اجرای مصوبات دانست و بر ضرورت تسریع در اجرای مصوبات سفرهای استانی تاکید کرد.</p>
      <p>دکتر مسجدی رئیس سازمان پزشکی قانونی نیز با اشاره به ارائه برخی خدمات از سوی این سازمان در جریان راهپیمایی با شکوه اربعین، از رایزنی با سازمان بازرسی کل کشور جهت مذاکره با بیمه مرکزی برای رایگان کردن هزینه بیمه زوار اربعین در سال های آتی خبر داد.</p>
      <p>انتهای پیام/</p>
    </article>
  </body>
</html>