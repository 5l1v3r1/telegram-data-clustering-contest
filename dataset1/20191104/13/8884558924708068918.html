<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/svet/v-berlinu-obelezujejo-30-obletnico-padca-zidu"/>
    <meta property="og:site_name" content="Primorske novice"/>
    <meta property="article:published_time" content="2019-11-04T13:05:14+00:00"/>
    <meta property="og:title" content="V Berlinu obeležujejo 30. obletnico padca zidu"/>
    <meta property="og:description" content="V nemški prestolnici se danes začenjajo uradne slovesnosti ob 30. obletnici padca Berlinskega zidu, ki bodo potekale cel teden. V petek se bo v Berlinu z namenom obeležitve obletnice mudil tudi slovenski predsednik Borut Pahor, ki se bo sestal z nemškim gostiteljem Frank-Walterjem Steinmeierjem."/>
  </head>
  <body>
    <article>
      <h1>V Berlinu obeležujejo 30. obletnico padca zidu</h1>
      <address><time datetime="2019-11-04T13:05:14+00:00">04 Nov 2019, 13:05</time> by <a rel="author">STA</a></address>
      <p>
        <b>V nemški prestolnici se danes začenjajo uradne slovesnosti ob 30. obletnici padca Berlinskega zidu, ki bodo potekale cel teden. V petek se bo v Berlinu z namenom obeležitve obletnice mudil tudi slovenski predsednik Borut Pahor, ki se bo sestal z nemškim gostiteljem Frank-Walterjem Steinmeierjem.</b>
      </p>
      <figure>
        <img src="https://static.primorske.si/foto/highres/gnweb/718323_253-brandenburska.jpg"/>
        <figcaption>Osrednja proslava bo 9. novembra pred Brandenburškimi vrati, kjer so pred 30 leti Berlinčani na zgodovinski večer splezali in se veselili na betonskem zidu, ki je 28 let ločeval mesto in državo. Foto: pixabay.com</figcaption>
      </figure>
      <p><b>BERLIN</b> &gt; Pod geslom 30 let mirne revolucije in padca zidu se bo v Berlinu med 4. in 10. novembrom zvrstilo skoraj 200 dogodkov, med njimi koncerti, predavanja in razstave na sedmih zgodovinskih krajih. Praznovanja bodo vrhunec doživela 9. novembra, ko bodo Berlinčani podoživeli noč, v kateri je padel zid.</p>
      <p>Enotedenski festival na prostem bo danes uradno začel župan <b>Michael Müller</b> na Alexanderplatzu, kjer je 4. novembra 1989 reforme in svobodne volitve zahtevalo več sto tisoč vzhodnih Nemcev - po nekaterih ocenah jih je bilo celo milijon. Sledil je odstop celotnega vodstva tedanje Nemške demokratične republike (NDR) ter 9. novembra padec zidu, ki je bil simbol delitve med Vzhodom in Zahodom.</p>
      <p>Osrednja proslava bo 9. novembra pred Brandenburškimi vrati, kjer so pred 30 leti Berlinčani na zgodovinski večer splezali in se veselili na betonskem zidu, ki je 28 let ločeval mesto in državo.</p>
      <p>Pred Brandenburškimi vrati bosta na osrednjem dogodku zbrane predvidoma nagovorila nemški predsednik <b>Frank-Walter Steinmeier</b> in kanclerka <b>Angela Merkel</b>. Osrednje slovesnosti se bodo udeležili tudi predsedniki iz višegrajske četverice (Češka, Poljska, Slovaška in Madžarska), Steinmeier pa naj bi se jim zahvalil za prispevek k mirni revoluciji v tedanji NDR.</p>
      <p>Slovenski predsednik <b>Borut Pahor</b> se bo v Berlinu mudil dan prej. S Steinmeierjem se bo v petek sestal na delovnem zajtrku. Kot napovedujejo v predsednikovem uradu, se bosta pogovarjala o dvostranskem sodelovanju in aktualnih evropskih in globalnih temah.</p>
      <p>Slovenski predsednik bo ob 30. obletnici padca Berlinskega zidu tudi položil venec na obeležje zidu in žrtvam zidu na Berghaus Strasse v Berlinu. Na povabilo ICD - Mednarodnega centra za kulturno diplomacijo se bo udeležil tudi konference ob 30. obletnici padca Berlinskega zidu, kjer bo udeležencem predstavil svoj pogled na pomen dogodkov pred 30. leti v Evropi in kaj ti pomenijo za skupno evropsko prihodnost, še napovedujejo v Pahorjevem uradu.</p>
    </article>
  </body>
</html>