<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/04/u_dp_ukrspyrt_zrobyly_faktcheking_zayav_otochennya_zelenskogo_pro_1683225"/>
    <meta property="og:site_name" content="ZIK.UA"/>
    <meta property="article:published_time" content="2019-11-04T13:48:00+00:00"/>
    <meta property="og:title" content="У ДП «Укрспирт» зробили фактчекінг заяв оточення Зеленського про держкомпанію"/>
    <meta property="og:description" content="Чиновники з оточення Президента відверто маніпулюють фактами, спотворюючи реальну ситуацію у ДП «Укрспирт»."/>
  </head>
  <body>
    <article>
      <h1>У ДП «Укрспирт» зробили фактчекінг заяв оточення Зеленського про держкомпанію</h1>
      <address>
        <time datetime="2019-11-04T13:48:00+00:00">04 Nov 2019, 13:48</time>
      </address>
      <p>
        <b>Чиновники з оточення Президента відверто маніпулюють фактами, спотворюючи реальну ситуацію у ДП «Укрспирт».</b>
      </p>
      <p>Про це йдеться у заяві профспілки держкомпанії на ім’я Президента та урядовців, опублікованій у <a href="https://www.facebook.com/ukrspirt/posts/2029822487120956?__tn__=K-R">Facebook</a>.</p>
      <p>«Приватизація ДП «Укрспирт» – питання стратегічне не лише для галузі, а й країни у цілому. Це питання депутати намагаються вирішити з 2012 року.</p>
      <p>Трудовий колектив за приватизацію, але проти демонополізації, яка призведе до деіндустріалізації, закриття виробництва та тотального безробіття. Це не стратегія виводу галузі з «тіні» – це чорна схема купівлі лише окремих привабливих заводів за заниженою ціною. Решта підуть на металобрухт та тотальне знищення. Замість зваженої державницької позиції ми бачимо неприхований лобізм інтересів великих горілчаних компаній», – наголосили у профспілці ДП «Укрспирт».</p>
      <p>Трудовий колектив вважає, що роздача ліцензій приватним виробникам спирту закриває перспективу мати стабільну роботу в Україні для багатьох працівників галузі та виштовхує їх для пошуку кращої долі за кордоном. Такий розвиток подій суперечить інавгураційній промові Президента Володимира Зеленського, де найголовнішою цінністю було визначено добробут українців і повернення їх додому, нагадали вони.</p>
      <p>У профспілці також заявляють, що Президенту навіюють нісенітниці про діяльність ДП «Укрспирт». Аби розвіяти міфи, вони зробили фактчекінг останніх заяв можновладців, озвучених на нараді за участі Володимира Зеленського 1 листопада у Тернополі:</p>
      <p>• Президенту кажуть, що у 2018 році ДП «Укрспирт» не сплачував податок на прибуток. Насправді за результатом 2018 року ДП «Укрспирт» сплатив податок на прибуток у розмірі 9 738 000 грн. Загалом у минулому році надходження у бюджети всіх рівнів від ДП «Укрспирт» склали 389 824 000 грн, у тому числі 89 443 000 у місцеві бюджети.</p>
      <p>• Президенту кажуть, що 2016 рік був взірцевим за прибутковістю. Насправді у 2016 році були штучно завищені показники прибутковості за рахунок віднесення в статтю «інші операційні доходи» 334 432 000 грн як «Суми раніше нарахованих штрафів скасовані Постановами суду». 54% від даної суми – 181 324 000 грн – було списано в травні 2016 року. Відповідно, заднім числом було штучно занижено прибутки підприємства у період виникнення заборгованості по позовах (2014-2015 рр.) та, відповідно, завищено у 2016 році. Дані дії спричинили необхідність оплати додаткових коштів у бюджет, зокрема податку на прибуток попри відсутність фактичних грошових надходжень за даною статтею доходів. Внаслідок цього оплата податку була здійснена з оборотних коштів підприємства. Аналізуючи показники по позовній практиці та скасуванню нарахованих штрафів, можна стверджувати, що у 2016 році показники підприємства були штучно завищеними й аналогічний підхід з викривленням даних бухгалтерського обліку у 2018-2019 році дозволив би показати збільшення прибутків підприємства «на папері» в загальній сумі понад 511 млн грн.</p>
      <p>У 2017 році внаслідок ситуації, описаної у 2016 році, за перше півріччя 2017 року підприємство отримало фінансовий збиток в розмірі 21,7 млн грн. Завдяки злагодженим діям нової управлінської команди у другому півріччі 2017 року даний збиток був перекритий і підприємство закінчило рік з прибутком у 12 млн грн. У 2018 році підприємство практично вдвічі покращило фінансовий результат 2017 року і досягло прибутку в розмірі 21 600 000 грн.</p>
      <p>• Президенту кажуть, про ефективний менеджмент у 2015-2016 роках.</p>
      <p>Насправді відверто ігноруються факти зловживань, які мали місце у 2016 році в цілому та в першому півріччі зокрема, а саме: завищення закупівельних цін на газ і зерно (разом понад 70% долі собівартості) та, відповідно, понесені збитки на десятки мільйонів гривень, що підтверджується висновком Державної аудиторської служби за результатами перевірки по 2016 року; маніпулювання цінами на продукцію підприємства, зокрема реалізація продукції на експорт за цінами нижчими від собівартості та надання необґрунтованих знижок виробникам лікеро-горілчаної продукції, впровадження у 2016 році прискореного методу амортизації активів з метою штучного заниження їх реальної вартості», – наголосили в ДП «Укрспирт».</p>
      <p>У профспілці кажуть, що Президенту в різний спосіб озвучується відсутність прибутковості підприємства при фактичному прибутку у 21 млн грн, виплаті в бюджет понад 330 млн грн та відсутності будь-яких дотацій з бюджету. Як наслідок – формується імідж токсичного підприємства, яке лише створює проблеми.</p>
      <p>«Замовчується факт, що при відсутності витрат на утримання непрацюючих виробничих майданчиків прибутки підприємства виростуть на 220 млн грн (більш ніж 80% від цієї суми – виплачена заробітна плата). При цьому, немає жодних заборгованостей по заробітній платі та виплатах в бюджет. При чому, жодних кроків для вирішення цього питання не відбувається.</p>
      <p>Неодноразово озвучуються вражаючі цифри по надходженнях 8-10 млрд грн від приватизації ДП «Укрспирт», при цьому, жодних розрахунків, які дозволили б підтвердити такий висновок не спостерігається і жоден посадовець, що озвучує такі цифри, не готовий нести за них відповідальність», – заявили у держкомпанії.</p>
      <p>Також в «Укрспирті» акцентують, що конкурс на керівника ДП «Укрспирт» оголошений лише номінально.</p>
      <p>«Відсутня інформація про конкурсний комітет/комісію, відсутній перелік вимог до кандидатів, немає переліку необхідних для участі в конкурсі матеріалів та навіть способу їх подання», – зазначили там.</p>
      <p>Підсумовуючи, профспілка ДП «Укрспирт» наголосила, що трудовий колектив компанії не проти приватизації, але не через схему попередньої демонополізації.</p>
      <p>«У нас є покроковий план приватизації та ми готові надати його Уряду.</p>
      <p>Демонополізація на руку лише великим виробникам горілчаної продукції, які монополізують галузь замість держави, дрібних та середніх виробників витиснуть з ринку, а 5000 працівників ДП «Укрспирт» залишать на вулиці, що безсумнівно призведе до соціальної напруги в регіонах, втраті рейтингу влади та підвищенню безробіття. Та найголовніше, що такі «благі наміри» призведуть до катастрофічного збитку держави, деіндустріалізації, зменшення податкових надходжень та відтоку робочої сили за кордон.</p>
      <p>Профспілка ДП «Укрспирт» закликає Президента Володимира Зеленського відкликати законопроект 2300 про демонополізацію галузі та зустрітися з її представниками.</p>
      <p>Відповідно до Конституції України залишаємо за собою право на мирний протест та акції громадянської непокори», – резюмували у ДП «Укрспирт».</p>
      <p>Нагадаємо, Президент Володимир Зеленський вніс як невідкладний <a href="https://zik.ua/news/2019/11/01/zelenskyy_vnis_yak_nevidkladnyy_zakonoproiekt_pro_reformu_spyrtovoi_galuzi_1681865">законопроєкт про реформу спиртової галузі.</a></p>
      <related>
        <h4>читайте також</h4>
        <a href="https://zik.ua/news/2019/10/17/zelenskyy_doruchyv_kabminu_vzhyty_zahodiv_shchodo_zabezpechennya_spryyatlyvyh_umov_1670295"/>
        <a href="https://zik.ua/news/2019/10/07/zelenskyy_nakazav_uryadu_sprostyty_umovy_dlya_perehodu_gromadyan_i_proizdu_1662557"/>
        <a href="https://zik.ua/news/2019/09/02/zelenskyy_zayavyv_pro_namir_shchotyzhnya_pozbavlyaty_nedostoynyh_suddiv_1638613"/>
        <a href="https://zik.ua/news/2019/09/02/zelenskyy_doruchyv_pryynyaty_zakon_shchodo_legalizatsiyu_vydobutku_burshtynu_do_1638607"/>
      </related>
    </article>
  </body>
</html>