<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619844/%D9%86%D8%AC%D8%A7%D8%AA-%D8%A8%DB%8C%D8%B4-%D8%A7%D8%B2-%DB%B2%DB%B0%DB%B0-%D9%BE%D9%86%D8%A7%D9%87%D8%AC%D9%88-%D8%A7%D8%B2-%D8%A2%D8%A8%E2%80%8C%D9%87%D8%A7%DB%8C-%D9%85%D8%AF%DB%8C%D8%AA%D8%B1%D8%A7%D9%86%D9%87"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-04T13:29:00+00:00"/>
    <meta property="og:title" content="نجات بیش از ۲۰۰ پناهجو از آب‌های مدیترانه"/>
    <meta property="og:description" content="این کشتی پس از پیاده کردن برخی از پناهجویان نجات یافته از دریا در ساحل ایتالیا قرار است برای تقسیم بخش دیگری از آنها به سوی چند کشور دیگر اروپایی رهسپار شود."/>
  </head>
  <body>
    <article>
      <h1>نجات بیش از ۲۰۰ پناهجو از آب‌های مدیترانه</h1>
      <address>
        <time datetime="2019-11-04T13:29:00+00:00">04 Nov 2019, 13:29</time>
      </address>
      <p>
        <i>این کشتی پس از پیاده کردن برخی از پناهجویان نجات یافته از دریا در ساحل ایتالیا قرار است برای تقسیم بخش دیگری از آنها به سوی چند کشور دیگر اروپایی رهسپار شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>برغم نزدیک شدن به فصل سرما که معمولا با کاهش موج مهاجرت غیرقانونی از طریق دریا همراه است سفر پرمخاطره پناهجویان به سوی قاره سبز همچنان ادامه دارد. تازه ترین گزارش ها در این خصوص از ورود بیش از دویست پناهجوی آفریقایی به سواحل ایتالیا حکایت دارد.</p>
      <p>رسانه های محلی در ایتالیا روز یکشنبه اعلام کردند که کشتی حمل و نقل دریایی «آسو ترنتا» Asso Trenta در حالی که ۱۵۱ پناهجوی نجات یافته از آب های سرزمینی لیبی را با خود حمل می کرد در بندر پوتسایو واقع در جزیره سیسیل پهلو گرفت.</p>
      <figure>
        <img src="https://aftabnews.ir/files/fa/news/1398/8/13/355217_553.jpg"/>
      </figure>
      <p>این کشتی پس از پیاده کردن برخی از پناهجویان نجات یافته از دریا در ساحل ایتالیا قرار است برای تقسیم بخش دیگری از آنها به سوی چند کشور دیگر اروپایی رهسپار شود.</p>
      <p>این در حالیست که ساعاتی قبل از آن یک کشتی دیگر متعلق به سازمان غیردولتی «چشم دریا» پس از نزدیک به ده روز دریانوردی در حالی که خدمه آن ۸۸ پناهجوی حادثه دیده را نجات داده بودند در بندر تارانتو واقع در جنوب ایتالیا پهلو گرفته بود.</p>
      <p>یکی از پزشکانی که پناهجویان را با کشتی آسو ترنتا تا ساحل ایتالیا همراهی کرده بود در خصوص وضعیت این افراد گفت: «بسیاری از آنها به شدت بیمار بودند. پناهجویان نجات یافته از دریا در این سفر پرمخاطره دریایی بسیار رنج دیده و توانی برایشان باقی نمانده است. برخی از آنها که از تنش ها و مناقشات کشور زادگاهشان گریزان شدند جراحت ناشی از گلوله را در بدن داشتند. در بدن برخی دیگر حتی نشانه های شکنجه در بازداشتگاه های لیبی به چشم می خورد.»</p>
      <p>کشتی حامل پناهجویان نجات یافته از حوادث دریایی در آب های مدیترانه روز جمعه وارد آب های سرزمینی ایتالیا شده و پس از دو روز دریانوردی در میان امواج و وزش بادهای شدید در نهایت به ساحل ایتالیا رسید.</p>
      <p>از میان هشتاد و هشتاد و هشت پناهجویی که روز یکشنبه با نخستین کشتی متعلق به سازمان غیردولتی چشم دریا وارد سواحل جنوبی ایتالیا شده بودند قرار است به موجب توافق صورت گرفته میان اعضای اتحادیه اروپا ۶۰ نفر به کشورهای فرانسه و آلمان تحویل داده شوند و مابقی بین کشورهای ایتالیا، پرتغال و ایرلند تقسیم شوند.</p>
      <p>بر اساس این توافق ۱۰ کشور اروپایی متعهد شده اند که برای کمک به ایتالیا و مالت، مهاجران نجات یافته از دریای مدیترانه را بین خود توزیع کنند.</p>
    </article>
  </body>
</html>