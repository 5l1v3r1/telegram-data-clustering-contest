<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/rozvedennya-u-petrivskomu-perenesli-na-8-listopada-novini-ukrajini-50051500.html"/>
    <meta property="og:site_name" content="НВ"/>
    <meta property="article:published_time" content="2019-11-04T13:16:00+00:00"/>
    <meta property="og:title" content="Розведення військ у Петрівському перенесли на 8 листопада — командувач ООС"/>
    <meta property="og:description" content="Розведення сил та засобів в районі Петрівського розпочнеться 8 листопада, якщо не буде зафіксовано нових порушень режиму припинення вогню."/>
  </head>
  <body>
    <article>
      <h1>Розведення військ у Петрівському перенесли на 8 листопада — командувач ООС</h1>
      <h2>Розведення сил та засобів в районі Петрівського розпочнеться 8 листопада, якщо не буде зафіксовано нових порушень режиму припинення вогню.</h2>
      <address>
        <time datetime="2019-11-04T13:16:00+00:00">04 Nov 2019, 13:16</time>
      </address>
      <p>Про це на брифінгу у понеділок, 4 листопада, повідомив командувач операції Об'єднаних сил Володимир Кравченко, передає <a href="https://www.ukrinform.ua/rubric-ato/2811474-rozvedenna-vijsk-u-petrivskomu-gotuut-na-8-listopada-vze-vidpravili-lista-obse.html">Укрінформ.</a></p>
      <p>«Ми вже надали лист в ОБСЄ, 7 (листопада) — приступаємо, 8 (листопада) — фактично розводимся, якщо не буде порушення режиму тиші», — заявив він.</p>
      <p>За словами керівника української сторони СЦКК Олександра Борщевського, в районі ділянки розведення військ Петрівське-Богданівка востаннє лунали постріли 29 та 30 жовтня. Якщо режим тиші буде дотримано протягом семи днів, то з 12.00 8 листопада Збройні сили України зможуть розпочати розведення.</p>
      <p>Командувач ООС додав, що заяви підконтрольних РФ бойовиків про запуск сигнальних ракет у Петрівському, нібито як символ початку процесу відведення військ, є провокацією.</p>
      <p>Нагадаємо, президент Володимир Зеленський заявив, що <a href="https://nv.ua/ukr/ukraine/politics/zelenskiy-rozvedennya-viysk-v-petrovskomu-zaplanovano-na-4-listopada-novini-ukrajini-50050828.html">розведення сил і засобів від лінії зіткнення на Донбасі в районі населеного пункту Петрівське має розпочатися 4 листопада</a>.</p>
      <p>Дату розведення <a href="https://nv.ua/ukr/ukraine/politics/rozvedennya-sil-na-donbasi-u-petrivskomu-vidkladayetsya-novini-ukrajini-50051074.html">переглянули через обстріли 30 жовтня</a>.</p>
      <p>Процес розведення сил на Донбасі розпочали після домовленості, досягнутої 1 жовтня під час тристоронніх переговорів у Мінську щодо врегулювання ситуації на сході України.</p>
      <p>Збройні сили України і проросійські бойовики повинні відійти із займаних ними нині позицій на трьох ділянках: Станиця Луганська, Петрівське та Золоте.</p>
      <p>У Станиці Луганській і Золотому процес вже почався, викликавши протести частини населення, яка побоюється, що бойовики займуть залишені українськими військовими позиції.</p>
    </article>
  </body>
</html>