<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/her-signerer-karlsson-med-northug-i-all-hemmelighet/71782661"/>
    <meta property="og:site_name" content="Dagbladet.no"/>
    <meta property="article:published_time" content="2019-11-04T18:18:00+00:00"/>
    <meta property="og:title" content="Her signerer Karlsson med Northug i all hemmelighet"/>
    <meta property="og:description" content="Petter Northug inngår samarbeid med Frida Karlsson og Calle Halfvarsson."/>
  </head>
  <body>
    <article>
      <h1>Her signerer Karlsson med Northug i all hemmelighet</h1>
      <h2>Petter Northug inngår samarbeid med Frida Karlsson og Calle Halfvarsson.</h2>
      <address><time datetime="2019-11-04T18:18:00+00:00">04 Nov 2019, 18:18</time> by <a rel="author">Øyvind Godø</a></address>
      <p>«Et spektakulært kupp», konkluderer Expressens langrennskommentator Tomas Pettersson om den flunkende nye avtalen mellom Petter Northug og Sveriges nye superstjerne Frida Karlsson.</p>
      <p>I all hemmelighet har det i lengre tid pågått forhandlinger mellom Northug og Frida Karlsson, samt Mosvik-ekspressens tidligere erkerival Calle Halfvarsson.</p>
      <figure>
        <img src="https://dbstatic.no/71782691.jpg?imageId=71782691&amp;width=1024&amp;height=615"/>
        <figcaption><b>SIGNERTE:</b> Her inngår Petter Northug et samarbeid med Frida Karlsson og Calle Halfvarsson. Foto: Ludvig Holmberg / Expressen Vis mer</figcaption>
      </figure>
      <p>Nå er avtalen signert, skriver <a href="https://www.expressen.se/sport/langdskidor/har-skriver-de-pa-for-northug-i-hemlighet/">Expressen.</a></p>
      <p>
        <b>Petter Northug blir Karlsson og Halfvarssons personlige sponsor gjennom trønderens nye sportsbriller «Northug Performance Eyewear».</b>
      </p>
      <p>- Vi er glad og stolt over å ha Frida med på laget. Hun hadde en fantastisk sesong i fjor og er «up and coming», sier Northug i en pressemelding.</p>
      <p>- Jeg har skrevet under en avtale med djevelen selv, sier Halfvarsson spøkefullt, før han snakker varmt om vennskapet som han og Northug har fått.</p>
      <h3>Betaler godt</h3>
      <p>Frida Karlsson, som overfor Dagbladet omtaler Petter Northug som sitt forbilde, påpeker at hun aldri var i tvil da Northug kom på banen med et ønske om at hun skal fronte 33-åringens sportsbriller.</p>
      <figure>
        <img src="https://dbstatic.no/71782693.jpg?imageId=71782693&amp;width=1024&amp;height=615"/>
        <figcaption><b>I MØTE:</b> Petter Northug og Frida Karlsson diskuterer deres nye avtale. Respekten for hverandre er gjensidig. Foto: Ludvig Holmberg / Expressen Vis mer</figcaption>
      </figure>
      <p><b>- Det var ikke vanskelig å takke ja til. Jeg ble umiddelbart interessert, så det var bare å hoppe på da Petter tok kontakt, forteller Karlsson til</b> <b>Expressen<b>.</b></b></p>
      <p>
        <i>- Betaler han godt?</i>
      </p>
      <p>- Ja, det synes jeg.</p>
      <h3>Hyller av Northug</h3>
      <p>Northug vil imidlertid ikke gå inn på de økonomiske detaljene, men røper at avtalen i stor grad er prestasjonsbasert.</p>
      <p>Mannen med flest VM-gull i langrenn tydeliggjør samtidig Karlsson var øverst på hans ønskeliste.</p>
      <p>
        <b>- Fridas navn var øverst av alle på min ønskeliste. Frida er Sveriges nye superstjerne i langrenn. Hun er ung og har mange gode år foran seg. At hun vil være med i vårt team er utrolig kult, sier Petter Northug.</b>
      </p>
      <p>Trønderen gjorde seg i mange år upopulær i Sverige gjennom stadige stikk til rivalene i nabolandet, med ydmykelsen av Marcus Hellner på herrestafetten i VM i Holmenkollen i 2011 som klimakset.</p>
      <p>Nå skal han altså samarbeide med Karlsson og Halfvarsson.</p>
      <p>
        <b>- Jeg tror at jeg kommer til å bli enda mer populær i Sverige nå, spår Northug.</b>
      </p>
      <p>Halfvarsson og Karlsson er de nyeste tilskuddene i Northug Eyewear. Fra før av har den abdiserte skistjernen gått inn som sponsor for både Birgit Skarstein, sykkellaget Team Uno-X og Norges Skiforbund.</p>
    </article>
  </body>
</html>