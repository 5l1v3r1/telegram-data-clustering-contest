<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/04/sanctioned-entity-is-iran-s-armed-forces-general-staff-mojtaba-khamenei-ebrahim-rayisi"/>
    <meta property="og:site_name" content="euronews"/>
    <meta property="article:published_time" content="2019-11-04T18:09:48+00:00"/>
    <meta property="og:title" content="آمریکا ۹ فرد نزدیک به رهبر ایران از جمله مجتبی خامنه‌ای را تحریم کرد"/>
    <meta property="og:description" content="آمریکا ۹ فرد حقیقی ایران از جمله مجتبی خامنه‌ای و ابراهیم رئیسی را تحریم کرد"/>
  </head>
  <body>
    <article>
      <h1>آمریکا ۹ فرد نزدیک به رهبر ایران از جمله مجتبی خامنه‌ای را تحریم کرد</h1>
      <address><time datetime="2019-11-04T18:09:48+00:00">04 Nov 2019, 18:09</time> by <a rel="author">یورونیوز فارسی </a></address>
      <p>وزارت خزانه‌داری آمریکا روز دوشنبه اعلام کرد که ۹ فرد حقیقی ایران را تحریم کرده است. از جمله این افراد می‌توان به مجتبی خامنه‌ای، فرزند رهبر ایران و ابراهیم رئیسی، رئیس قوه قضاییه اشاره کرد.</p>
      <p>تمامی افراد تحریم شده از نزدیکان علی خامنه‌ای، رهبر ایران هستند و بنا بر اعلام دولت آمریکا در وقوع حملات تروریستی در لبنان و آرژانتین نیز دست داشته‌اند.</p>
      <p>محمد باقری فرمانده ستاد کل نیروهای مسلح، حسین دهقان مشاور رهبر در حوزه صنایع دفاعی، محمد محمدی گلپایگانی رئیس دفتر علی خامنه‌ای، وحید حقانیان معاون اجرایی بیت رهبری، غلامعلی حداد عادل عضو مجمع تشخیص مصلح نظام، علی اکبر ولایتی مشاور امور بین‌الملل رهبر ایران و نیز غلامعلی رشید فرمانده قرارگاه خاتم الانبیا سایر مقاماتی هستند که در فهرست تحریم‌های آمریکا قرار گرفته‌اند.</p>
      <p>در بیانیه وزارت خزانه‌داری آمریکا آمده است که تحریم این افراد «توان رهبر را برای اجرای سیاست وحشت و ظلم را کاهش می‌دهد.»</p>
      <p>استیون منوچین، وزیر خزانه‌داری آمریکا در بیانیه‌ای اعلام کرد: «امروز وزارت خزانه داری آمریکا مقامات غیرمنتخبی را هدف قرار می‌دهد که اطراف رهبر ایران آیت الله خامنه‌ای جمع شده‌اند و سیاستهای بی‌ثبات کننده او را اجرا می‌کنند... این افراد با طیف گسترده‌ای از رفتارهای بدخواهانۀ رژیم از جمله انفجار مقر تفنگداران دریایی آمریکا در بیروت در سال ۱۹۸۳ میلادی و انفجار مرکز همیاری اسرائیل در آرژانتین در ۱۹۹۴ میلادی همچنین شکنجه، قتل‌های فراقانونی و سرکوب غیرنظامیان مرتبط هستند.»</p>
      <p>بنا بر این بیانیه، محمد محمدی گلپایگانی و علی اکبر ولایتی به رژیم ایران کمک کرده‌اند تا خطوط اعتباری را برای رژیم بشار اسد گسترش دهند.</p>
      <p>وزارت خارجه آمریکا همچنین اعلام کرد که جایزۀ دریافت اطلاعات معتبر دربارۀ سرنوشت رابرت لوینسون، کارمند بازنشسته پلیس فدرال آمریکا را تا مبلغ ۲۰ میلیون دلار افزایش داده است.</p>
      <p>گفتۀ می‌شود آقای لوینسون که برای انجام تحقیقات دربارۀ قاچاق سیگار به ایران رفته بوده، ماموریت مخفی دیگری نیز داشته و به همین دلیل در خاک ایران ناپدید شده است. آقای لوینسون آخرین بار در سال ۲۰۰۷ میلادی در جزیره کیش دیده شده است.</p>
      <p>خبر اعمال این تحریم‌ها همچنین جایزه تعیین شده برای کسب اطلاعات دربارۀ آقای لوینسون، همزمان با چهلمین سالگرد اشغال سفارت آمریکا در تهران منتشر شده است؛ حادثه‌ای که در پی آن ۵۳ دیپلمات آمریکا برای ۴۴۴ روز به گروگان دانشجویان انقلابی ایران درآمدند.</p>
    </article>
  </body>
</html>