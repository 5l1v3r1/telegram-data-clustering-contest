<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/cultura/2019/11/04/a-palermo-la-mostra-alma-habanera-di-luciano-del-castillo-pn_20191104_00229/"/>
    <meta property="og:site_name" content="Askanews"/>
    <meta property="article:published_time" content="2019-11-04T18:12:30+00:00"/>
    <meta property="og:title" content="A Palermo la mostra “Alma Habanera” di Luciano del Castillo"/>
    <meta property="og:description" content="Milano, 4 nov. (askanews) – Un viaggio tra i colori e la magia delle strade dell’Avana, tra musica, allegria e poesia. Sarà inaugurata venerdì 8 novembre 2019, alle ore 17.00 a Palazzo Ziino a Palermo, la mostra fotografica di Luciano del Castillo “Alma Habanera”. La mostra, che sarà esposta fino al 13 dicembre 2019, è […]"/>
  </head>
  <body>
    <article>
      <h1>A Palermo la mostra “Alma Habanera” di Luciano del Castillo</h1>
      <h2>Il fotografo svela il volto intimo e inaspettato dell'Avana</h2>
      <address>
        <time datetime="2019-11-04T18:12:30+00:00">04 Nov 2019, 18:12</time>
      </address>
      <figure>
        <img src="http://www.askanews.it/wp-content/uploads/2019/11/DCL0192.jpg"/>
      </figure>
      <p>Milano, 4 nov. (askanews) – Un viaggio tra i colori e la magia delle strade dell’Avana, tra musica, allegria e poesia. Sarà inaugurata venerdì 8 novembre 2019, alle ore 17.00 a Palazzo Ziino a Palermo, la mostra fotografica di Luciano del Castillo “Alma Habanera”. La mostra, che sarà esposta fino al 13 dicembre 2019, è una raccolta di 70 scatti a colori e bianco e nero che raccontano l’umanità e la vita della capitale cubana che proprio a novembre festeggia i 500 anni dalla sua fondazione. E proprio per celebrare questo importante anniversario il fotografo palermitano ha voluto raccontare la città in modo autentico e mai scontato, attraverso il suo obiettivo, racconta un mondo pieno di vita e di passione tra decadenza e desiderio di modernità. Uno sguardo insolito e intimo sulla società cubana che riesce ad andare oltre gli stereotipi e le immagini da turisti, anche quando immortala le icone di Cuba come le automobili anni ’50 e il Malecòn, il lungomare dell’Avana dove gli abitanti si ritrovano per parlare e ballare. Negli scatti di del Castillo c’è rispetto e amore per una società che ha fatto della bellezza una ragione di vita e dove le onde dell’oceano che si infrangono sulla costa sono l’emblema della forza di chi non si arrende alle avversità.</p>
      <p>L’esposizione, patrocinata dall’ambasciata di Cuba in Italia, la città di Palermo e l’assessorato alle Culture di Palermo è una degli eventi organizzati all’interno di BAM – Biennale Arcipelago Mediterraneo dal titolo ÜberMauer. E proprio la vocazione ad andare “oltre i muri” della biennale è il filo rosso che collega la mostra sui 500 anni dell’Avana e Palermo, città che è una sorta di cerniera culturale e politica tra continenti, forte della sua vocazione transculturale. “Fotografare l’Avana e i cubani è straordinario, vivono in una dimensione che sembra fuori dal tempo dove la differenza diventa un valore e non un limite, dove i muri non separano ma uniscono – spiega Luciano del Castillo -. Nei miei molti viaggi ho imparato a conoscere e ad amare l’anima di Cuba e la capacità di vivere con sfrontata spensieratezza di questo popolo. Da siciliano ho ritrovato molto della mia terra natale nell’isola caraibica, Palermo e L’Avana sono unite da cultura e tradizioni comuni, e da quell’orgoglio di popolo che solo chi è nato e cresciuto in un’isola può vivere fino in fondo.”</p>
    </article>
  </body>
</html>