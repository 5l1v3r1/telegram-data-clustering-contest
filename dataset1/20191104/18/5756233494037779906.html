<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619895/%DA%86%D9%86%DA%AF%D8%A7%D9%84-%D8%B9%D9%82%D8%A7%D8%A8%E2%80%8C%D9%87%D8%A7-%D9%82%D8%AF%DB%8C%D9%85%DB%8C%E2%80%8C%D8%AA%D8%B1%DB%8C%D9%86-%D8%AC%D9%88%D8%A7%D9%87%D8%B1-%D8%A7%D8%B1%D9%88%D9%BE%D8%A7"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-04T18:15:00+00:00"/>
    <meta property="og:title" content="چنگال عقاب‌ها، قدیمی‌ترین جواهر اروپا"/>
    <meta property="og:description" content="چنگال‌ عقاب‌ها به عنوان نخستین ابزاری که به عنوان جواهر و نوعی زیورآلات توسط نئاندرتال‌ها و مردمان اروپایی جنوبی در ۴۰ تا ۱۲۰ هزار سال گذشته مورد استفاده قرار گرفته، شناخته شده است. حالا محققان به شواهد جدیدی از استفاده چنگال عقاب در شبه‌جزیره «ایبری» دست یافته‌اند."/>
  </head>
  <body>
    <article>
      <h1>چنگال عقاب‌ها، قدیمی‌ترین جواهر اروپا</h1>
      <address>
        <time datetime="2019-11-04T18:15:00+00:00">04 Nov 2019, 18:15</time>
      </address>
      <p>
        <i>چنگال‌ عقاب‌ها به عنوان نخستین ابزاری که به عنوان جواهر و نوعی زیورآلات توسط نئاندرتال‌ها و مردمان اروپایی جنوبی در ۴۰ تا ۱۲۰ هزار سال گذشته مورد استفاده قرار گرفته، شناخته شده است. حالا محققان به شواهد جدیدی از استفاده چنگال عقاب در شبه‌جزیره «ایبری» دست یافته‌اند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>کشف چنگال‌های عقاب متعلق به دوران «نئاندرتال‌ها» در شبه‌جزیره «ایبری» توسط محققان موسسه «تکامل آفریقا» (IDEA)، از دو جهت حائز اهمیت است؛ نخست این که چنگال عقاب کشف‌شده مدرن‌ترین اثر کشف شده در نوع خود است که توسط «نئاندرتال‌ها» مورد استفاده قرار ‌ گرفته و دوم اینکه این نخستین چنگال عقاب متعلق به دوران «نئاندرتال‌ها» است که در شبه‌جزیره «ایبری» کشف می‌شود. موارد ذکر شده به این معناست که چنگال‌های عقاب در مناطق جغرافیایی مختلفی توسط نئاندرتال‌ها به عنوان جواهر مورد استفاده می‌گرفتند و به این ترتیب باید تغییراتی در محدودیت‌های جغرافیایی پیشین تعیین‌شده برای استفاده از این نوع زیورآلات ایجاد شود.</p>
      <p>به گزارش انشنت اوریجینز، «آنتونیو رودریگرز» سرپرست محققان موسسه «تکامل آفریقا» ‌بیان کرد: «نئاندرتال‌ها از اواسط دوران پارینه‌سنگی از چنگال عقاب به عنوان ابزارهای نمادین از جمله آویزه‌های گردنبند استفاده می‌کردند.»</p>
      <figure>
        <img src="https://aftabnews.ir/files/fa/news/1398/8/13/355367_138.jpg"/>
      </figure>
      <p>آنچه که محققان اخیرا در غاری واقع در شبه‌جزیره «‌ایبری» کشف کردند، بقایای استخوان‌های نوعی عقاب اسپانیایی (شاه‌باز اسپانیایی) است که به ۳۹ هزار سال گذشته تعلق دارد و با توجه به نشانه‌های باقی‌مانده بر روی آن می‌توان دریافت که در گذشته به عنوان آویز گردنبند مورد استفاده قرار می‌گرفته است.</p>
      <p>به گفته محققان، چنگال‌های عقاب‌ها قدیمی‌ترین شیئی بودند که به عنوان لوازم زینتی در اروپا مورد استفاده قرار می‌گرفتند و قدمت این لوازم حتی از صدف‌هایی که توسط انسان‌های خردمند در آفریقای شمالی مورد استفاده قرار می‌گرفتند نیز بیشتر است.</p>
      <p>«ایندیپندنت» نیز نوشت: از آنجایی که این دست اکتشافات بسیار نادر هستند،‌ باستان‌شناسان برای مدت‌های طولانی بر سر این موضوع که چیزی به عنوان فرهنگ نمادین در دوران نئاندرتال‌ها وجود نداشته بحث می‌کردند اما نویسنده ژورنال علمی «پیشرفت‌های علم»‌ معتقد است، اکتشاف اخیر را می‌توان شواهدی برای وجود ظرافت در گونه «نئاندرتال‌ها» در نظر گرفت.</p>
      <p>محققان از کامپیوترهای سه بعدی برای بررسی نحوه تراش دادن و از روش تعیین قدمت رادیوکربنی برای تعیین قدمت چنگال عقاب کشف شده استفاده کردند و بر اساس نتایج حاصل‌شده، «آنتونیو رودریگرز» معتقد است این جنگال عقاب می‌تواند بقایای آخرین گردنبندی باشد که توسط نئاندرتال‌ها ساخته شده است.</p>
    </article>
  </body>
</html>