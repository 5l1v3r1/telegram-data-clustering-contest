<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/sharad-pawar-in-sonia-gandhi-s-house-to-discuss-maharashtra-development726.html"/>
    <meta property="og:site_name" content="DoolNews"/>
    <meta property="article:published_time" content="2019-11-04T18:00:00+00:00"/>
    <meta property="og:title" content="ബി.ജെ.പി-ശിവസേനാ തര്‍ക്കം മുതലെടുക്കാന്‍ എന്‍.സി.പി; സേനയുമായിച്ചേര്‍ന്ന് സര്‍ക്കാരുണ്ടാക്കാന്‍ ശ്രമം; പവാര്‍ സോണിയയുടെ വീട്ടിലെത്തി"/>
    <meta property="og:description" content="Amit Shah Bjp Congress Devendra Fadnavis Maharashtra National News NCP Sharad Pawar Shivsena Sonia Gandhi India മുംബൈ: മറാത്താ രാഷ്ട്രീയനാടകത്തിലെ ശക്തര്‍ ഇന്നു കൂട്ടത്തോ"/>
  </head>
  <body>
    <article>
      <h1>ബി.ജെ.പി-ശിവസേനാ തര്‍ക്കം മുതലെടുക്കാന്‍ എന്‍.സി.പി; സേനയുമായിച്ചേര്‍ന്ന് സര്‍ക്കാരുണ്ടാക്കാന്‍ ശ്രമം; പവാര്‍ സോണിയയുടെ വീട്ടിലെത്തി</h1>
      <address><time datetime="2019-11-04T18:00:00+00:00">04 Nov 2019, 18:00</time> by <a rel="author">ന്യൂസ് ഡെസ്‌ക്</a></address>
      <p>മുംബൈ: മറാത്താ രാഷ്ട്രീയനാടകത്തിലെ ശക്തര്‍ ഇന്നു കൂട്ടത്തോടെ ദല്‍ഹിയില്‍. ബി.ജെ.പി നേതാവും മുന്‍ മുഖ്യമന്ത്രിയുമായ ദേവേന്ദ്ര ഫഡ്‌നാവിസ് പാര്‍ട്ടി ദേശീയാധ്യക്ഷന്‍ അമിത് ഷായെ കാണാനാണ് എത്തിയതെങ്കില്‍, എന്‍.സി.പി ദേശീയാധ്യക്ഷന്‍ ശരദ് പവാര്‍ കോണ്‍ഗ്രസ് അധ്യക്ഷ സോണിയാ ഗാന്ധിയെ കാണാനാണ് എത്തിയിരിക്കുന്നത്.</p>
      <p>സോണിയയുടെ വീട്ടിലെത്തിയ പവാര്‍, അവരുമായി കൂടിക്കാഴ്ച നടത്തുന്നുണ്ടെന്നാണു വിവരങ്ങള്‍. എന്‍.സി.പിയുമായുള്ള സഖ്യസാധ്യതകളെക്കുറിച്ച് ബി.ജെ.പി നേതാക്കള്‍ നിരന്തരം ശിവസേനയോട് പറയുന്ന പശ്ചാത്തലത്തിലാണ് പവാര്‍ നേരിട്ട് ദല്‍ഹിയിലെത്തി സോണിയയെ കാണുന്നത്.</p>
      <p>145 സീറ്റുകളാണ് മഹാരാഷ്ട്രയില്‍ അധികാരത്തിനായി വേണ്ടത്. ഒറ്റയ്ക്ക് ആര്‍ക്കും കേവല ഭൂരിപക്ഷം കിട്ടാത്ത പശ്ചാത്തലത്തിലാണ് ശിവസേന ബി.ജെ.പിയുമായി വിലപേശല്‍ നടത്തുന്നത്.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>മുഖ്യമന്ത്രിപദം തുല്യമായി വീതിക്കാന്‍ ബി.ജെ.പി തയ്യാറായില്ലെങ്കില്‍ എന്‍.സി.പിയെയും കോണ്‍ഗ്രസിനെയും കൂട്ടുപിടിച്ച് അധികാരത്തിലേറാനാണ് അവര്‍ ശ്രമിക്കുന്നതെന്ന് റിപ്പോര്‍ട്ടുകളുണ്ടായിരുന്നു.</p>
      <related>
        <a href="https://www.doolnews.com/need-re-election-in-maharaashtra-says-bjp-123.html?utm_source=doolnews&amp;utm_medium=related"/>
      </related>
      <p>ശിവസേനയുടെ 56 സീറ്റുകളും എന്‍.സി.പിയുടെ 54 സീറ്റുകളും ചേര്‍ന്നാലും 110 സീറ്റുകളേ ആകൂ. എന്നാല്‍ 44 സീറ്റുകളുള്ള കോണ്‍ഗ്രസിന്റെ പിന്തുണ കൂടിയുണ്ടെങ്കില്‍ ബി.ജെ.പിയെ മാറ്റിനിര്‍ത്തി ഈ സഖ്യത്തിന് അധികാരത്തിലേറാം. ഇതു മുന്നില്‍ക്കണ്ടു കൂടിയാണ് പവാറിന്റെ ദല്‍ഹിയാത്ര.</p>
      <p>സേനയുമായി കൈകോര്‍ക്കാനുള്ള തീരുമാനത്തെ സോണിയ പിന്തുണയ്ക്കുമോ എന്ന കാര്യമാണ് എല്ലാവരും ഉറ്റുനോക്കുന്നത്. അവസാനവട്ട സമവായ ശ്രമങ്ങളും പരാജയപ്പെട്ടതോടെ ശിവസേന ഇടഞ്ഞുനില്‍ക്കുന്നതും ബി.ജെ.പിയെ മാറ്റിനിര്‍ത്താനുള്ള അവസരമായാണ് എന്‍.സി.പി കാണുന്നത്.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>മഹാരാഷ്ട്രയില്‍ വീണ്ടും നിയമസഭാ തെരഞ്ഞെടുപ്പ് നടത്തണമെന്ന് ബി.ജെ.പി മുന്‍മന്ത്രി ജയകുമാര്‍ റാവല്‍ പറഞ്ഞിരുന്നു. ഇതും സേനയുമായി അകന്നുവെന്നതിന്റെ സൂചനയാണ്. ശിവസേനക്കൊപ്പം സഖ്യമുണ്ടായി സര്‍ക്കാര്‍ രൂപീകരിക്കുന്നതില്‍ പാര്‍ട്ടി പ്രവര്‍ത്തകര്‍ക്ക് താല്‍പ്പര്യമില്ലെന്നും ജയകുമാര്‍ പറഞ്ഞു.</p>
      <related>
        <a href="https://www.doolnews.com/rohit-rajendra-pawar-hit-out-at-bjp-shiv-sena-alliance-over-the-delay-in-government-formation-in-maharashtra.html?utm_source=doolnews&amp;utm_medium=related"/>
      </related>
      <p>‘ശിവസേനയുമായി സഖ്യമുണ്ടാക്കരുതെന്നാണ് ബി.ജെ.പിയുടെ മുതിര്‍ന്ന നേതാക്കളോട് പാര്‍ട്ടി പ്രവര്‍ത്തകര്‍ ആവശ്യപ്പെടുന്നത്. അവര്‍ക്ക് മത്സരിക്കാന്‍ ഒരു അവസരം കൂടി കൊടുത്താല്‍ മഹാരാഷ്ട്രയില്‍ ബി.ജെ.പിയെ അധികാരത്തിലെത്തിക്കും എന്നാണ് അവര്‍ പറയുന്നത്’- ജയകുമാര്‍ റാവല്‍ പറഞ്ഞു.</p>
      <p>‘ശിവസേനയുമായി ധാരണയിലെത്തിയ സീറ്റുകളില്‍ മത്സരിക്കാന്‍ കഴിയാത്തതില്‍ നേതാക്കള്‍ക്ക് കടുത്ത വിമര്‍ശനമുണ്ട്. ഈ സീറ്റുകളില്‍ നേരിയ വിത്യാസത്തിലാണ് പരാജയപ്പെട്ടത്.’- ജയകുമാര്‍ പറഞ്ഞു.</p>
      <p>
        <b>ഫോട്ടോ കടപ്പാട്: എ.എന്‍.ഐ</b>
      </p>
      <figure>
        <iframe src="https://www.youtube.com/embed/lbdKWenxPOw" width="500" height="281" data-service="Youtube" scrolling="no"/>
      </figure>
    </article>
  </body>
</html>