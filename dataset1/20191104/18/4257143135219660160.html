<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/04/eldolt-visszakerhetove-valik-a-behajthatatlan-kovetelesek-afaja"/>
    <meta property="og:site_name" content="infostart"/>
    <meta property="article:published_time" content="2019-11-04T18:28:00+00:00"/>
    <meta property="og:title" content="Eldőlt, visszakérhetővé válik a behajthatatlan követelések áfája"/>
    <meta property="og:description" content="A jövőben Magyarországon is visszaigényelhető lesz a behajthatatlan követelésekre korábban befizetett forgalmi adó."/>
  </head>
  <body>
    <article>
      <h1>Eldőlt, visszakérhetővé válik a behajthatatlan követelések áfája</h1>
      <address><time datetime="2019-11-04T18:28:00+00:00">04 Nov 2019, 18:28</time> by <a rel="author">Infostart</a></address>
      <h3>A szemfüleseknek milliók vagy akár milliárdok is üthetik a markukat.</h3>
      <p>A jövőben Magyarországon is visszaigényelhető lesz a behajthatatlan követelésekre korábban befizetett forgalmi adó. Az <a href="https://index.hu/gazdasag/2019/11/03/magyarorszagon_is_visszaigenyelheto_lesz_a_behajthatatlan_kovetelesek_afa-ja">Index-nek</a> nyilatkozó ügyvéd szerint "már régóta problémát okozott, hogy a magyar adóhatóság akkor sem adta vissza a már befizetett áfát az eladónak, ha a vevő a bruttó vételárat egyáltalán nem fizette meg". Az Európai Unió Bírósága (EUB) friss döntésében azonban egyértelműen leszögezi, hogy</p>
      <blockquote>ha a követelés véglegesen behajthatatlanná vált, akkor a magyar NAV is köteles az arra jutó áfát visszatéríteni az eladónak.</blockquote>
      <p>A döntést korábban egy olasz precedens (Enzo di Maura 35 ezer eurós követelése), majd egy hasonló magyar eljárás alapozta meg. A friss döntés lehetővé teheti, hogy legfeljebb fél éven belül más érintett adózók is kérjék a behajthatatlanná vált követeléseikre jutó áfa visszatérítését.</p>
      <h4>Számoltak vele</h4>
      <p>A magyar döntéshozók valójában már maguktól is megkezdték az igazodást az uniós gyakorlathoz, mert 2020. január 1-től lehetővé tették az áfa visszatérítését, azonban ez a lehetőség nem terjed ki a 2016 előtt teljesített eladásokra. Pedig a legtöbb áfaalany esetében a 2015. év egésze és a 2014. év vége is csak a jövő év végén évül el – jegyzi meg a portál. Ráadásul a 2020-tól életbe lépő módosítás alapján az idén még el nem évült, 2014-es évre és a 2013. év végére sem lehetne kérni az áfa visszatérítését, hiszen az új szabályok még nem hatályosak.</p>
      <h4>Mégis vissza lehet kérni</h4>
      <p>A most meghozott végzés azonban az áfatörvény változása ellenére is komoly segítséget jelenthet az adózóknak. A döntésre hivatkozva ugyanis</p>
      <blockquote>olyan milliókat vagy akár milliárdokat is visszaigényelhetnek a vállalkozások az adóhatóságtól, amelyre a jövőre hatályba lépő új szabályok nem adnak lehetőséget.</blockquote>
      <p>"Attól a pillanattól kezdve, hogy a most meghozott döntést nyilvánosan is kihirdetik,</p>
      <blockquote>az adózóknak 180 napjuk lesz</blockquote>
      <p>arra, hogy visszakérjék a 2016 előtt teljesített és behajthatatlanná vált követeléseikre bennragadt áfát – ha bizonyos egyéb feltételeket is teljesítenek" – tette hozzá Fehér Tamás ügyvéd. Fontos azonban azt is látni, hogy a 2014 vége előtti ügyletekre az elévülés miatt mindezt</p>
      <p>
        <mark>legfeljebb csak ez év végéig tehetik meg.</mark>
      </p>
      <p>Az óra tehát már jelenleg is ketyeg.</p>
      <p>
        <i>Nyitókép: Pixabay.com</i>
      </p>
    </article>
  </body>
</html>