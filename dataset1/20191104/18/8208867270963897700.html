<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/esteri/2019/11/04/news/trasferimento_sala_la_fifa_al_cardiff_pagare_la_prima_rata_o_stop_al_mercato-240235418/"/>
    <meta property="og:site_name" content="Repubblica.it"/>
    <meta property="article:published_time" content="2019-11-04T18:06:00+00:00"/>
    <meta property="og:title" content="Morte Sala, la Fifa al Cardiff: paghi la prima rata o stop al mercato"/>
    <meta property="og:description" content="Rese pubbliche le motivazioni della sentenza annunciata a fine settembre: il club gallese ha 45 giorni di tempo per versare i 6 milioni di euro al Nantes,"/>
  </head>
  <body>
    <article>
      <h1>Morte Sala, la Fifa al Cardiff: paghi la prima rata o stop al mercato</h1>
      <h2>Rese pubbliche le motivazioni della sentenza annunciata a fine settembre: il club gallese ha 45 giorni di tempo per versare i 6 milioni di euro al Nantes, prima tranche per l'acquisto dell'argentino tragicamente scomparso in un incidente aereo sulla Manica. In caso contrario blocco di tre sessioni di mercato. L'ultima parola spetterà al Tas</h2>
      <address>
        <time datetime="2019-11-04T18:06:00+00:00">04 Nov 2019, 18:06</time>
      </address>
      <p><b>ZURIGO (Svizzera)</b> - Tre sessioni senza mercato se il Cardiff <a href="https://www.repubblica.it/sport/calcio/esteri/2019/10/02/news/caso_emiliano_sala_il_cardiff_presenta_appello_al_tas_contro_la_decisione_della_fifa-237493786/">non pagherà entro 45 giorni la prima rata da 6 milioni di euro al Nantes.</a> E' quanto stabilito dalla Fifa in merito al caso del trasferimento di Emiliano Sala, il calciatore argentino tragicamente scomparso in un incidente aereo sulla Manica il 21 gennaio scorso, durante il viaggio dalla Francia al Galles. Con un comunicato sono state rese note le motivazioni della sentenza (ora notificate alle parti e consultabili sul sito della Fifa), che era stata annunciata a fine settembre.</p>
      <h3>Il rifiuto del Cardiff di pagare la prima rata al Nantes</h3>
      <p>Dopo lo schianto del velivolo sul quale viaggiava il giocatore, il Cardiff si era infatti rifiutato di pagare al Nantes i 17 milioni di euro del cartellino in quanto riteneva che Sala non fosse ancora a tutti gli effetti un suo tesserato. Il Player's Committee della Federcalcio internazionale ha poi invece stabilito che il trasferimento era valido ordinando alla società gallese il pagamento del cartellino secondo quanto pattuito. L'ultima parola sulla vicenda spetterà comunque al Tas di Losanna, a cui il Cardiff presenterà ricorso, come informa la BBC.</p>
      <h3>La decisione della Fifa</h3>
      <p>Opponendosi alla richiesta di versare la prima rata di 6 milioni di euro (5,3 milioni di sterline) più il 5% di interessi al Nantes, il Cardiff ha sostenuto di non essere responsabile dell'intero importo poiché Sala non era ufficialmente un suo giocatore nel giorno del decesso: in particolare, il club gallese ha rifiutato di versare pagamenti intermedi sostenendo che l'accordo non era legalmente vincolante. Il Comitato della Fifa ha tuttavia respinto le giustificazioni dei <i>Bluebirds </i>per una serie di motivi: "I membri dell'Ufficio di presidenza hanno deciso di non tener conto di eventuali argomenti avanzati dal Cardiff di fronte alla Fifa in relazione alle circostanze che circondano la tragica morte del giocatore". È stata inoltre respinta la tesi del Cardiff in merito ad un trasferimento non completato, spiegando come la Federcalcio gallese avesse ottenuto<b> </b>"tutti i requisiti necessari" meno di due ore prima che il volo di Sala avesse lasciato Nantes. "Il trasferimento del giocatore dal Nantes al Cardiff deve essere considerato validamente concluso tra le parti. Quindi il giocatore era di proprietà del Cardiff", spiega la Fifa. Nel caso in cui il club gallese non rispettasse la decisione della Fifa pagando il Nantes<b> </b>entro 45 giorni, verrebbe dunque punito con un blocco alle operazioni per tre sessioni di mercato. Il Comitato della Fifa ha chiarito che questa sentenza riguarda solo il pagamento della prima rata relativa al trasferimento.</p>
    </article>
  </body>
</html>