<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/v-blizini-jelsan-prijeli-tihotapce-ljudi"/>
    <meta property="og:site_name" content="Primorske novice"/>
    <meta property="article:published_time" content="2019-11-04T18:52:35+00:00"/>
    <meta property="og:title" content="V bližini Jelšan prijeli tihotapce ljudi"/>
    <meta property="og:description" content="Hrvaška policija je v soboto zaradi suma poskusa tihotapljenja ljudi v Slovenijo prijela tri britanske državljane. Enega so ovadili tudi zaradi suma napada na uradno osebo, ker je z avtomobilom zapeljal proti policistu, je danes potrdila hrvaška policijska uprava na Reki."/>
  </head>
  <body>
    <article>
      <h1>V bližini Jelšan prijeli tihotapce ljudi</h1>
      <address><time datetime="2019-11-04T18:52:35+00:00">04 Nov 2019, 18:52</time> by <a rel="author">STA</a></address>
      <p>
        <b>Hrvaška policija je v soboto zaradi suma poskusa tihotapljenja ljudi v Slovenijo prijela tri britanske državljane. Enega so ovadili tudi zaradi suma napada na uradno osebo, ker je z avtomobilom zapeljal proti policistu, je danes potrdila hrvaška policijska uprava na Reki.</b>
      </p>
      <figure>
        <img src="https://static.primorske.si/foto/highres/gnweb/718410_policija_hrvaska.jpg"/>
        <figcaption>Foto: Wikipedia</figcaption>
      </figure>
      <p><b>REKA</b> &gt; Policisti so v soboto zvečer med rednim nadzorom meje s Slovenijo nedaleč od mejnega prehoda Jelšane opazili sumljivo vozilo, ki je bilo parkirano ob cesti. Ko so nameravali preveriti identiteto voznika, je 31-letni Britanec s pospešeno hitrostjo zapeljal proti policistu z očitnim namenom, da bi mu preprečil opravljanje policijskih nalog in ga poškodoval, je danes na svoji spletni strani objavila primorsko-goranska policijska uprava.</p>
      <p>Policist se je vrgel na tla in se izognil drvečemu vozilu, voznika pa so potem prijeli pri poskusu vstopa v Slovenijo. Povezali so ga še z dvema Britancema, ki sta prav tako v soboto zvečer v kombiju skušala čez mejo prepeljati več tujih državljanov.</p>
      <p>Vsi trije so sedaj v priporu zaradi suma tihotapljenja ljudi. Agresivnega voznika so ovadili tudi zaradi napada na policista. Enega od aretiranih pa bodo privedli pred sodnika za prekrške, ker so pri njem našli manjšo količino kokaina, so še sporočili s policije.</p>
    </article>
  </body>
</html>