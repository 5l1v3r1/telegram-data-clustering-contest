<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134253-del-pasirinkimo-zaisti-lietkabelyje-dziugaujantis-sajus-skundziasi-laimingu-baigciu-stoka.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-04T18:15:00+00:00"/>
    <meta property="og:title" content="Dėl pasirinkimo žaisti „Lietkabelyje“ džiūgaujantis Sajus skundžiasi laimingų baigčių stoka"/>
    <meta property="og:description" content="Šią vasarą Martynas Sajus turėjo galimybę likti Lenkijos Ščecino „King Wilki Morskie“ klube, tačiau nusprendė sugrįžti į Lietuvą ir savo ateitį bent vieneriems metams susieti su Panevėžio „Lietkabeliu“. Nors praėjusį sezoną Ščecino komandoje Sajus buvo naudingiausias ir daugiausiai kamuolių atkovojantis krepšininkas, vidurio puolėjo akį patraukė galimybė rungtyniauti FIBA Čempionų lygoje. Panašu, kad 23-ejų aukštaūgis šį tarpsezonį ..."/>
  </head>
  <body>
    <article>
      <h1>Dėl pasirinkimo žaisti „Lietkabelyje“ džiūgaujantis Sajus skundžiasi laimingų baigčių stoka</h1>
      <address>
        <time datetime="2019-11-04T18:15:00+00:00">04 Nov 2019, 18:15</time>
      </address>
      <p>Nuotr.: BNS</p>
      <figure>
        <a href="https://www.basketnews.lt/paveikslelis-205838-any1000x1000.jpg">
          <img src="https://www.basketnews.lt/paveikslelis-205838-any630x500.jpg"/>
        </a>
      </figure>
      <p>Nuotr. BNS</p>
      <p>Šią vasarą <a href="https://www.basketnews.lt/zaidejai/12377-martynas-sajus.html">Martynas Sajus</a> turėjo galimybę likti Lenkijos Ščecino „King Wilki Morskie“ klube, tačiau nusprendė sugrįžti į Lietuvą ir savo ateitį bent vieneriems metams susieti su Panevėžio „Lietkabeliu“.</p>
      <p>Nors praėjusį sezoną Ščecino komandoje Sajus buvo naudingiausias ir daugiausiai kamuolių atkovojantis krepšininkas, vidurio puolėjo akį patraukė galimybė rungtyniauti FIBA Čempionų lygoje.</p>
      <p>Panašu, kad 23-ejų aukštaūgis šį tarpsezonį neapsigavo – „Lietkabelis“ praėjo atrankinį Čempionų lygos etapą ir dabar turi galimybę grumtis europinio lygio varžybose, o pats Sajus nacionalinėse pirmenybėse ne tik fiksuoja solidžią statistiką, bet ir dominuoja blokuotų metimų kategorijoje.</p>
      <p>„Turėjau galimybę likti Lenkijos klube, bet norėjau išbandyti savo jėgas Čempionų lygoje, – tinklalapiui „<a href="https://www.basketnews.lt/">BasketNews.lt</a>“ sakė Sajus. – Kai sutartį pasiūlė „Lietkabelis“, pasitarus su agentu, pažiūrėjus, kaip jiems sekėsi sezoną prieš tai, pasiklausinėjus kitų draugų, kurie yra žaidę Panevėžyje, nusprendžiau pasirinkti šį klubą. Nežinau, kas būtų buvę, jei būčiau tiesiog laukęs.“</p>
      <p>Vienu iš „Lietkabelio“ vedlių tapęs Sajus šį sezoną Lietuvos krepšinio lygoje („Betsafe-LKL“) per 22 minutes pelno po 11,2 taško, atkovoja po 6,2 kamuolio, blokuoja po 2,5 metimo, atlieka po 1,8 rezultatyvaus perdavimo ir fiksuoja 17 balų naudingumą.</p>
      <figure>
        <img src="https://www.basketnews.lt/paveikslelis-198461-any630x500.jpg"/>
      </figure>
      <p>Nuotr. K.Kavolėlis</p>
      <p>Tuo metu FIBA Čempionų lygoje aukštaūgis per tokį patį žaidimo laiką vidutiniškai meta po 9,7 taško, sugriebia po 4,7 kamuolio ir renka po 14 naudingumo balų.</p>
      <p>„Sezono pradžią vertinu tikrai neblogai. Visgi tai sezono pradžia, nežinai, ko tikėtis iš trenerių, iš kitų žaidėjų. Pavyko gerai įsilieti į komandą, po truputį atrandu savo žaidimą ir tas labai džiugina“, – patenkintas geru startu kalbėjo Sajus.</p>
      <p>Paskutinį spalio sekmadienį „Lietkabelis“ namuose nugalėjo Alytaus „Sintek-Dzūkiją“, tačiau Sajui tai buvo ne šiaip pergalė – 208 cm ūgio puolėjas blokavo 5 varžovų metimus ir taip ne tik pagerino asmeninį, bet ir pakartojo šio sezono rekordą LKL čempionate.</p>
      <p>„Sunku pasakyti, kaip man tai pavyksta. Visada gynyboje stengiuosi būti savo vietoje, savo pozicijoje ir dėti maksimalias pastangas – bėgti, šokti ir blokuoti, – paklaustas, kaip pavyksta nuskaityti varžovų ketinimus puolime, atsakė Sajus. – Manau, kad jokiose knygose nerašo, kaip išrašyti bloką. Tiesiog turi stengtis tai padaryti, nieko naujo čia neišrasi.“</p>
      <p>Krepšininko teigimu, tai, kad gynyboje aukštaūgiui žaisti lengviau, pastebi ne tik jis pats, bet ir su juo dirbantys treneriai, kurie stengiasi išnaudoti šią Sajaus stiprybę. Ne išimtis ir Nenadas Čanakas.</p>
      <figure>
        <iframe src="https://www.youtube.com/embed/jwPA4N7zzMk" width="630" height="354" data-service="Youtube" scrolling="no"/>
      </figure>
      <p>„Treneris mato, kad gynyboje esu kažkiek pranašesnis, čia tikrai jaučiuosi stipresnis, todėl ją labiau ir akcentuoja. Puolime jau kaip išeina, taip išeina – bandau atrasti savo progas ir įmesti taškus. Gynyboje kol kas sekasi tikrai neblogai. Kiek su treneriu pašnekame, išpildau jo prašymus. Aišku, būna klaidų, bet kol kas viskas yra tikrai visai neblogai“, – apie Čanako jam skiriamų užduočių atlikimą kalbėjo Sajus.</p>
      <p>Spalio pradžioje rungtynėse su Kauno „Žalgiriu“ suspindęs Sajus pelnė 17 taškų, atkovojo 5 kamuolius, surinko 22 naudingumo balus, o po susitikimo susilaukė buvusio trenerio Šarūno Jasikevičiaus pagyrų: „Jeigu Sajokas įmeta 17 taškų, tai yra super. Jis – neblogai besiginantis žaidėjas, jam tokią viziją ir turėjome.“</p>
      <p>„Puikus jausmas, – paklaustas, kaip reagavo į tokį Jasikevičiaus pasisakymą, atšovė Sajus. – Sezonas Lenkijoje suteikė daugiau pasitikėjimo, atradau tai, ką galiu padaryti geriau, kur sekasi blogiau. Stengiuosi tai išnaudoti. Pagyros iš tokio aukšto lygio trenerio visada motyvuoja toliau tobulėti.“</p>
      <p>Ar krepšininkas norėtų sugrįžti į „Žalgirį“ ir ten dar kartą bandyti įrodyti savo vertę?</p>
      <p>„Nemąsčiau apie tai. Bandau atrodyti gerai, bandau turėti gerus rezultatus su klubu, visada siekti aukščiausio. Nežinau, kaip čia bus. Nors teko pakeisti daug komandų, galų gale vis tiek supranti, kad nežinai, kur kitą sezoną žaisi – kokioje komandoje ar kokioje šalyje. Sunku kažką prognozuoti“, – atsakė Sajus.</p>
      <p>Laikas, praleistas Lenkijoje, krepšininkui išėjo į naudą ne tik žaidimo praktikos prasme – Sajus įgavo kitokio lygio pasitikėjimą savo jėgomis.</p>
      <p>„Man buvo suteiktos papildomos minutės, deriniai, daug atsakomybės, kurią, aš manau, kiekvienas žaidėjas kažkada, ankščiau ar vėliau, turi bandyti prisiimti, turi bandyti perlipti per save, orientuotis, kaip išnaudoti progas, kaip veiksmingai užbaigti atakas ir priimti lemiamus sprendimus.</p>
      <figure>
        <img src="https://www.basketnews.lt/paveikslelis-205784-any630x500.jpg"/>
      </figure>
      <p>Nuotr. KING Wilki Morskie Szczecin</p>
      <p>Jei rungtynių pabaigoje tau suteikia metimą, reiškia, tau suteikia galimybę ir tave laiko geru krepšininku. Tai tau leidžia manyti, kad esi komandos lyderis arba gerai tose rungtynėse žaidžiantis krepšininkas. Manau, kad toks trenerio pasitikėjimas žaidėjams labai daug reiškia“, – kalbėjo aukštaūgis.</p>
      <p>Tam, kad įgautų tokį pasitikėjimą, Sajus daug dirba ne tik sezono metu. Didelę krepšininko tobulėjimo dalį užima ir darbas vasarą.</p>
      <p>„Kaune turiu trenerį Dalių Lubį, kuris mane individualiai treniruoja jau antrus metus. Su juo dirbame mėnesį. Vėliau stengiuosi padirbėti su kitais treneriais ar nuvažiuoti į kokią nors stovyklą. Stengiuosi rytais dirbti ties savo fizine kondicija, o vakare – žaisti krepšinį“, – detalų tarpsezonio planą įvardijo puolėjas.</p>
      <p>Tiesa, iki pilnos laimės Sajui ir „Lietkabeliui“ trūksta pergalių Čempionų lygoje. Nors visuose susitikimuose buvo galima iškovoti pergales, Panevėžio klubas tarptautiniame turnyre dabar turi 3 pralaimėjimus iš tiek pat galimų.</p>
      <p>„Šiuo metu mums trūksta sėkmės, – pagrindinę pralaimėjimų priežastį išskyrė Sajus. – Galbūt rungtynių pabaigų nesužaidžiame šiek tiek užtikrinčiau. Trūksta to užbaigimo – atrodo, kad pasivejame, grįžtame į rungtynes, bet nesugebame pabaigos perlaužti į savo pusę. Ne vienas susitikimas išsisprendė pabaigoje, buvo jau trejos rungtynės, kurias galėjome laimėti, bet nepasisekė. Sunku pasakyti, galbūt pritrūksta koncentracijos, bet statistika yra tokia, kokia yra.“</p>
      <p>„Treneris mus labai motyvuoja. Esame gana jauna komanda ir labai smagu, kad treneris mus stumia į priekį, sako, kad mes galime laimėti, patekti į kitą etapą. Kiti treneriai priekaištautų, kad kažko neišpildėme, tačiau mūsų treneris kaip tik skatina dar labiau stengtis. Galbūt nesame tokie talentingi, galbūt mūsų klubas neturi tokio didelio biudžeto, bet tikrai galima laimėti ir patekti į kitą etapą“, – atmosferą rūbinėje atvaizdavo aukštaūgis.</p>
      <figure>
        <img src="https://www.basketnews.lt/paveikslelis-205178-any630x500.jpg"/>
      </figure>
      <p>Nuotr. BNS</p>
      <p>Sajaus teigimu, skirtumas tarp FIBA turnyro ir LKL čempionato komandų yra aiškiai matomas – europinio rango varžybose dalyvaujančios ekipos yra pajėgesnės.</p>
      <p>Tuo metu Lietuvoje krepšinio lygis, anot Sajaus, kinta dėl natūralios krepšininkų ir trenerių kaitos. „Lietkabelio“ centro puolėjo teigimu, jei lyderiai šį sezoną akivaizdžiai išsiskiria savo pajėgumu, tai likusios komandos meistriškumo lygiu yra panašios.</p>
      <p>„Manau, kad lygis keičiasi kiekvienais metais. Komandos komplektuoja skirtingus žaidėjus, dirba skirtingi treneriai. Šiemet yra lyderiai, kurie atrodo dar stipriau lyginant su praėjusiais metais, bet likusios komandos yra labai panašios. Galvoju, kad šį sezoną turnyrinė lentelė bus labai nenuspėjama“, – situaciją nacionaliniame fronte apžvelgė Sajus.</p>
      <p>Kad ir koks Lietuvos krepšinio lygoje pajėgumo atžvilgiu būtų „Lietkabelio“ statusas, klubo vadovybė komandai kelia aiškų tikslą – būti tarp keturių geriausių nacionalinių pirmenybių ekipų.</p>
      <p>„Kalbėjome apie tikslus. Martynas Purlys (klubo direktorius, <i>aut. past.</i>) sako, kad turėtume būti Top 4 komanda, bet savaime aišku, kad norėtųsi prizinių vietų. Čempionų lygoje norime patekti į kitą etapą. Sėkmė mūsų kol kas nelydi, bet stengsimės laimėti“, – vylėsi krepšininkas.</p>
      <p>„Lietkabelis“ artimiausias rungtynes žais antradienį Belgijoje, kai Čempionų lygoje bandys nugalėti Ostendės „Filou“ krepšininkus. Vos sugrįžus į Lietuvą, Panevėžio klubo lauks dar vienas iššūkis – LKL dvikova su Klaipėdos „Neptūnu“.</p>
      <figure>
        <iframe src="https://www.youtube.com/embed/UZFwsFBFv6o" width="630" height="354" data-service="Youtube" scrolling="no"/>
      </figure>
      <h3>
        <a href="https://www.basketnews.lt/zaidejai/12377-martynas-sajus.html">Martynas Sajus</a>
      </h3>
      <figure>
        <img src="https://www.basketnews.lt/paveikslelis-200306-crop90x135.jpg"/>
      </figure>
      <ul>
        <li>Komanda: <a href="https://www.basketnews.lt/komandos/445-panevezio-lietkabelis.html">Panevėžio Lietkabelis</a></li>
        <li>Pozicija: C</li>
        <li>Amžius: 23</li>
        <li>Ūgis: 208 cm</li>
        <li>Svoris: 112 kg</li>
        <li>Gimimo vieta: Kelmė, Lietuva</li>
      </ul>
      <h3>
        <a href="https://www.basketnews.lt/zaidejai/12377-martynas-sajus.html">Martynas Sajus</a>
      </h3>
      <figure>
        <img src="https://www.basketnews.lt/paveikslelis-128595-any150x150.jpg"/>
      </figure>
      <figure>
        <img src="https://www.basketnews.lt/paveikslelis-200306-crop100x150.jpg"/>
      </figure>
      <ul>
        <li>MIN: 22.45</li>
        <li>PTS: 9 (72.73%)</li>
        <li>REB: 3.67</li>
        <li>AS: 0.67</li>
        <li>ST: 1.67</li>
        <li>BS: 0.67</li>
        <li>TO: 1.33</li>
        <li>GM: 3</li>
      </ul>
    </article>
  </body>
</html>