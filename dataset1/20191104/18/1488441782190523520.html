<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/04/attesa-dei-messaggi-rcs-tutti-messaggi-migliora-la-visualizzazione-delle-immagini-foto-678190/"/>
    <meta property="og:site_name" content="AndroidWorld"/>
    <meta property="article:published_time" content="2019-11-04T18:58:11+00:00"/>
    <meta property="og:title" content="In attesa dei messaggi RCS per tutti Messaggi migliora la visualizzazione delle immagini (foto)"/>
    <meta property="og:description" content="Messaggi è l’app per la gestione degli SMS creata da Google. È preinstallata su tutti i Pixel, ma può essere..."/>
  </head>
  <body>
    <article>
      <h1>In attesa dei messaggi RCS per tutti Messaggi migliora la visualizzazione delle immagini (foto)</h1>
      <address><time datetime="2019-11-04T18:58:11+00:00">04 Nov 2019, 18:58</time> by <a rel="author" href="https://www.androidworld.it/author/rob-art7/" target="_blank">Roberto Artigiani</a></address>
      <p><a href="https://www.androidworld.it/tag/messaggi-android/">Messaggi</a> è l’app per la gestione degli SMS creata da <a href="https://www.androidworld.it/tag/google/">Google</a>. È preinstallata su tutti i <a href="https://www.androidworld.it/tag/google-pixel/">Pixel</a>, ma può essere scaricata <b>anche su qualsiasi altro dispositivo</b>. Per ora non c’è molto da aggiungere, ma in un futuro (non sappiamo quanto prossimo) dovrebbe diventare l’<b>arma di punta di BigG per aggredire il mercato della messaggistica istantanea</b>. Grazie all’avvento di <a href="https://www.androidworld.it/2018/09/12/samsung-google-insieme-offrire-unesperienza-messaggistica-rcs-mai-vista-cosa-consiste-580796/">RCS</a> – il nuovo protocollo che rinnoverà gli SMS – l’app potrebbe diventare quello che è oggi <a href="https://www.androidworld.it/tag/imessage/">iMessage</a> sugli <a href="https://www.androidworld.it/tag/iphone/">iPhone</a>.</p>
      <p>In attesa che il futuro si compia – o quantomeno che prenda una piega più definita – <a href="https://www.androidworld.it/2019/07/28/google-porta-ufficialmente-messaggi-rcs-francia-gran-bretagna-italia-foto-648674/">solo gli utenti inglesi e francesi</a> (in Europa) hanno avuto accesso alla novità. Saranno proprio loro che potranno apprezzare di più il <b>cambiamento introdotto all’interfaccia di visualizzazione delle immagini</b>. Si tratta di un nuova schermata che sposta i pulsanti per scaricare e condividere una foto, dall’angolo alto a destra allo spazio in basso a sinistra.</p>
      <p>I due pulsanti inoltre ora hanno adottato finalmente i canoni del nuovo <a href="https://www.androidworld.it/tag/material-design/">Material Design</a> per cui appaiono blu su sfondo bianco con le icone piatte. Stando a quanto riporta qualche utente sembra anche che <b>lo zoom sia diventato molto più fluido</b>, ma non abbiamo avuto modo di notare la cosa di persona per potervelo confermare. La novità, anche se minore, è <b>già disponibile per la versione <a href="https://www.androidworld.it/tag/beta/">beta</a></b> (potete iscrivervi <a href="https://play.google.com/apps/testing/com.google.android.apps.messaging">qui</a>) e in assenza di difficoltà dovrebbe arrivare prossimamente sul canale stabile.</p>
      <p>
        <a href="https://play.google.com/store/apps/details?id=com.google.android.apps.messaging">Disponibile su Google Play</a>
      </p>
      <p>Via: <a href="https://9to5google.com/2019/11/04/google-messages-rolling-out-new-image-viewer-ui-w-material-theme-buttons/">9To5Google</a></p>
    </article>
  </body>
</html>