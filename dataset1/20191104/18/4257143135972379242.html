<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/04/ujabb-9-evig-legfobb-ugyesz-marad-polt-peter-hando-tunde-alkotmanybiro-lett"/>
    <meta property="og:site_name" content="infostart"/>
    <meta property="article:published_time" content="2019-11-04T18:04:00+00:00"/>
    <meta property="og:title" content="Újabb 9 évig legfőbb ügyész marad Polt Péter, Handó Tünde alkotmánybíró lett"/>
    <meta property="og:description" content="Polt Péter 134 igen szavazatot kapott, 27-en ellene szavaztak. Újraválasztására Áder János köztársasági elnök tett javaslatot. A titkos szavazásban 164 képviselő vett részt, hárman érvénytelen voksot adtak le."/>
  </head>
  <body>
    <article>
      <h1>Újabb 9 évig legfőbb ügyész marad Polt Péter, Handó Tünde alkotmánybíró lett</h1>
      <address><time datetime="2019-11-04T18:04:00+00:00">04 Nov 2019, 18:04</time> by <a rel="author">Infostart / MTI</a></address>
      <h3>Polt Péter 134 igen szavazatot kapott, 27-en ellene szavaztak. Újraválasztására Áder János köztársasági elnök tett javaslatot. A titkos szavazásban 164 képviselő vett részt, hárman érvénytelen voksot adtak le.</h3>
      <p>Polt Péter kilencéves mandátuma idén decemberben jár le. Az Országgyűlés 2010. december 6-án választotta legfőbb ügyésszé, de korábban - 2000 és 2006 között - egyszer már betöltötte ezt a tisztséget.</p>
      <h4>Handó Tünde alkotmánybíró lett</h4>
      <p>Handó Tündét 134 igen szavazattal, 27 ellenében választotta meg a Ház. A titkos szavazásban 164 képviselő vett részt, hárman érvénytelenül voksoltak. Az Országos Bírósági Hivatal elnöke Stumpf István korábbi alkotmánybíró helyét veszi át a Fidesz-KDNP jelölése után. Megbízatása tizenkét évre szól.</p>
      <p>Stumpf István mandátuma július 22-én járt le, az alaptörvény szerint 15 tagú testület azóta 14 taggal működik. Az Alkotmánybíróságról (Ab) szóló törvény szerint a testület tagjává minden olyan jogi végzettségű, büntetlen előéletű magyar állampolgár megválasztható, aki 45. életévét betöltötte, de még nem töltötte be a 70. életévét.</p>
      <p>A jogszabály szerint az Országgyűlés - kétharmados többséggel - az Alkotmánybíróság tagjait kiemelkedő tudású elméleti jogászok, vagy legalább húszévi szakmai gyakorlattal rendelkező jogászok közül választja.</p>
      <p>Handó Tündét 2011. december 13-án választotta az Országgyűlés az Országos Igazságszolgáltatási Tanácsot (OIT) felváltó Országos Bírósági Hivatal (OBH) elnökévé.</p>
      <h4>Szalayné Sándor Erzsébetet ombudsmanhelyettessé választották</h4>
      <p>Az alapvető jogok biztosának a Magyarországon élő nemzetiségek jogainak védelmét ellátó helyettesévé választotta Szalayné Sándor Erzsébetet az Országgyűlés.</p>
      <p>Az ombudsmanhelyettes 153 igen szavazatot kapott, 4 ellenvoks és 3 tartózkodás mellett. A titkos szavazásban 164-en vettek részt, négyen érvénytelenül voksoltak.</p>
      <p>
        <i>Nyitókép: MTI/Balogh Zoltán</i>
      </p>
      <p>
        <b>Kapcsolódó hang</b>
      </p>
      <p>Országgyűlés - Tisztségviselők választása és pártreakciók</p>
      <figure>
        <audio src="https://infostart.hu/audio/00004/00004e41b.mp3"/>
      </figure>
      <p> </p>
    </article>
  </body>
</html>