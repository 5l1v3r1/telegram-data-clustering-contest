<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/zupani-obmejnih-obcin-na-obisku-pri-sarcu"/>
    <meta property="og:site_name" content="Primorske novice"/>
    <meta property="article:published_time" content="2019-11-04T18:03:48+00:00"/>
    <meta property="og:title" content="Župani obmejnih občin na obisku pri Šarcu"/>
    <meta property="og:description" content="Predsednik vlade Marjan Šarec je danes sprejel župane objemnih občin, ki so mu predstavili pobudo za zmanjšanje negativnih posledic nezakonitih migracij na življenje obmejnih prebivalcev. Dogovorili so se, da bodo oblikovali delovno skupino, ki bo pripravila sistemske rešitve za obvladovanje vplivov migracij in izboljšanje življenja ljudi ob meji."/>
  </head>
  <body>
    <article>
      <h1>Župani obmejnih občin na obisku pri Šarcu</h1>
      <address><time datetime="2019-11-04T18:03:48+00:00">04 Nov 2019, 18:03</time> by <a rel="author">STA</a></address>
      <p>
        <b>Predsednik vlade Marjan Šarec je danes sprejel župane objemnih občin, ki so mu predstavili pobudo za zmanjšanje negativnih posledic nezakonitih migracij na življenje obmejnih prebivalcev. Dogovorili so se, da bodo oblikovali delovno skupino, ki bo pripravila sistemske rešitve za obvladovanje vplivov migracij in izboljšanje življenja ljudi ob meji.</b>
      </p>
      <figure>
        <img src="https://static.primorske.si/foto/highres/gnweb/718397_254-sarec.jpg"/>
        <figcaption>Premier Marjan Šarec Foto: Leo Caharija</figcaption>
      </figure>
      <p><b>LJUBLJANA</b> &gt; Župani 16 občin ob meji s Hrvaško so skupno pobudo za zaščito prebivalcev in bivalnega okolja zaradi nezakonitih migracij na predsednika vlade naslovili konec septembra. Z njo so državo želeli spodbuditi, naj se loti urejanja težav v obmejnih občinah.</p>
      <p>"Pravočasno moramo zagotoviti vse potrebno, da ne bi prišlo do dogodkov, v katerih bi bila lahko ogrožena človeška življenja ali da bi se nesprejemljivo poslabšali bivalni pogoji na obmejnih območjih," je razbrati iz pisma, ki so ga župani naslovili na vlado.</p>
      <p>Na današnjem srečanju so župani Šarcu predstavili svoje predloge ukrepov, med katerimi so tudi dodatna sredstva za izgradnjo oziroma vzdrževanje cestne infrastrukture in čiščenje gozdov ter napotitev večjega števila policistov in vojakov na mejo.</p>
      <p>"Pozdravljamo začetek dialoga in izmenjave pogledov. V marsičem se strinjamo, marsikje pa imamo različne poglede," je na novinarski konferenci po srečanju s premierjem ocenil župan občine Črnomelj <b>Andrej Kavšek</b>. Uspeli pa so se dogovoriti o oblikovanju delovne skupine predstavnikov občin in vlade, ki bo iskala sistemske rešitve za izboljšanje življenja obmejnih prebivalcev. Koordinator skupine bo minister za notranje zadeve <b>Boštjan Poklukar</b>, z delom pa naj bi začela v 14 dneh.</p>
      <p>Danes tako župani od vlade niso dobili nobenih konkretnih obljub, saj so predvsem evidentirali težave, s katerimi se srečujejo, je pojasnil župan Ilirske Bistrice <b>Emil Rojc</b>. "Iščemo osnovno razumevanje države, da pri tem pomaga," pa je dodal župan občine Kostel <b>Ivan Črnkovič</b>.</p>
      <p>Obmejne občine se po besedah županov srečujejo z različnimi težavami. V občini Kostel je na primer 19 vasi, ki nimajo javne razsvetljave, s pomanjkanjem ustrezne opreme za različne intervencije se srečujejo tudi gasilci.</p>
      <p>Zato med drugim zahtevajo dodatna sredstva za postavitev svetilk javne razsvetljave, kar bo prispevalo k dvigu občutka varnosti prebivalcev ob meji, in za usposabljanje gasilcev za reševanje iz vode in na vodi.</p>
      <p>Prav tako so predlagali, da država na prizadetih območjih zagotovi ustrezno višino nadomestila gospodarskim subjektom zaradi izpada prihodkov. Nekontrolirani migrantski tokovi namreč povzročajo med ljudmi strah in negotovost, kar se odraža v upadu obsega dejavnosti, posebej prizadeti so v gostinstvu in turizmu, so navedli.</p>
    </article>
  </body>
</html>