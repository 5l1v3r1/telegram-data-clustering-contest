<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://techno.nv.ua/ukr/auto/fiat-chrysler-i-psa-shcho-chekati-vid-zlittya-avtokoncerniv-50051525.html"/>
    <meta property="og:site_name" content="НВ"/>
    <meta property="article:published_time" content="2019-11-04T18:00:00+00:00"/>
    <meta property="og:title" content="Диявольський хетчбек і легендарне купе. Чого ми всі чекаємо від злиття Fiat Chrysler і Peugeot Citroën"/>
    <meta property="og:description" content="Компанії Fiat Chrysler і Groupe PSA оголосили про злиття. НВ розбиралася, чого чекати від нового автомобільного альянсу і дізналося, які спільні моделі італійських, французьких і американських брендів чекають користувачі."/>
  </head>
  <body>
    <article>
      <h1>Диявольський хетчбек і легендарне купе. Чого ми всі чекаємо від злиття Fiat Chrysler і Peugeot Citroën</h1>
      <h2>Компанії Fiat Chrysler і Groupe PSA оголосили про злиття. НВ розбиралася, чого чекати від нового автомобільного альянсу і дізналося, які спільні моделі італійських, французьких і американських брендів чекають користувачі.</h2>
      <address><time datetime="2019-11-04T18:00:00+00:00">04 Nov 2019, 18:00</time> by <a rel="author">Костянтин Ценцура</a></address>
      <p>Сучасна автоіндустрія — це насамперед величезні концерни і різні бізнес-об'єднання, які володіють більшістю автомобільних брендів. Сьогодні, щоб порахувати самостійні компанії-автовиробники, вистачить пальців однієї руки: першими на думку спадають японські Honda і Mazda, а тепер, напевно, і Ford, який після кризи в Детройті наприкінці 2000-х був змушений продати більшість своїх дочірніх брендів, залишивши тільки Lincoln. Та й то, нещодавно <a href="https://techno.nv.ua/ukr/auto/ubiti-tesla-yak-soyuz-volkswagen-i-ford-zminit-rinok-elektrokariv-50001217.html">Ford і Volkswagen оголосили про глобальну співпрацю</a>, що може передувати їхньому потенційному злиттю.</p>
      <p>Днями таке злиття <a href="https://ru.reuters.com/article/businessNews/idRUKBN1XA0VA-ORUBS">відбулося</a> між італо-американською компанією Fiat Chrysler Automobiles (FCA) і французьким автовиробником Groupe PSA (Peugeot Société Anonyme), — керівництво підприємств домовилося про взаємний обмін акціями 50% на 50% і створення штаб-квартири нової об'єднаної групи в Нідерландах. Такий альянс — надзвичайно важлива новина на ринку автомобілебудування, оскільки як FCA, так і PSA і без того є величезними корпораціями, які володіють кількома брендами.</p>
      <p>Наприклад, французькому PSA належать Citroën, Peugeot, Opel, Vauxhall, і DS Automobiles, а в повному розпорядженні FCA — Alfa Romeo, Abarth, Ferrari, Chrysler, Dodge, RAM, Jeep, Lancia і Maserati. Разом ці компанії минулоріч продали 8,7 млн машин, що робить їх четвертим за обсягом продажів автомобільним об'єднанням у світі після Volkswagen AG, Renault-Nissan-Mitsubishi Alliance і Toyota Motor Corporation.</p>
      <figure>
        <img src="https://images.weserv.nl/?url=https://techno.nv.ua/system/MediaPhoto/images/000/025/983/big/d96a3ded15457f034d99b7ab4dd64e3c.png?stamp=20191104164043&amp;q=85&amp;output=jpg&amp;bg=white"/>
        <figcaption>Фото: Statista</figcaption>
      </figure>
      <p>Поки складно оцінити, наскільки успішним буде злиття FCA-PSA, адже виробництво різних автомобілів на одній платформі — річ дуже неоднозначна. Крім популярних трійнят Volkswagen Touareg, Audi Q7, Porsche Cayenne та інших «вдалих» родичів VAG, історія знає і кілька негативних прикладів: навряд чи можна назвати хорошим рішенням поглинання південнокорейської компанії Daewoo американською General Motors, після якого залишилася лише одна малолітражка Aveo, яку досі випускають.</p>
      <p>Популярні в Україні Daewoo Nexia і Lanos були виготовлені на основі моделі Kadett E німецької марки Opel, яка в той час також належала General Motors. Не те, щоб ці машини занадто погані, але Kadett E навіть у роки свого випуску — 1984−1993 рр. — був дуже посереднім авто, і спроба його реанімації наступні 30 років навряд чи могла привести до чогось грандіозного.</p>
      <p>До сучасних не найбільш вдалих прикладів злиттів приписують деякі спільні моделі Renault і Nissan, або навіть спроби Ford повторити успіх свого Mondeo в другому поколінні Mazda 6. Крім цього, погане майбутнє пророкували і компанії Volvo, яку китайський холдинг Geely Automobile викупив у Ford Motor у 2010-му. Один з найвідоміших автожурналістів у світі Джеремі Кларксон <a href="https://www.driving.co.uk/car-reviews/the-clarkson-review-volvo-xc90-2015/">писав</a>, що у Geely забракне «глибини кишень», аби підтримувати Volvo на попередньому рівні.</p>
      <p>Але, як не дивно, шведські інженери, як і раніше, стоять в авангарді автомобільної безпеки, автопілотування, створюють якісні авто і нещодавно навіть випустили свій <a href="https://techno.nv.ua/ukr/auto/volvo-pokazala-sviy-pershiy-elektrokrossover-xc40-recharge-50048319.html">перший повністю електричний кросовер ХС40 Recharge.</a> Можна навести ще кілька десятків таких прикладів, але від цього альянс Fiat Chrysler і Groupe PSA навряд чи стане прогнозованішим і зрозумілішим.</p>
      <h3>Що очікувати від об'єднання FCA-PSA?</h3>
      <figure>
        <img src="https://images.weserv.nl/?url=https://techno.nv.ua/system/MediaPhoto/images/000/025/984/big/cfa384250354704b52bee4d5960a2bf8.png?stamp=20191104164324&amp;q=85&amp;output=jpg&amp;bg=white"/>
        <figcaption>Фото: Peugeot</figcaption>
      </figure>
      <p>Багатостраждальний Chrysler, який наразі під крилом Fiat, вже відчував на собі долю об'єднаних автомобільних платформ, випустивши свій седан 300С і позашляховик Grand Cherokee суббренда Jeep у співпраці з Mercedes-Benz і їх аналогічними моделями. Результат вийшов м’яко кажучи спірним, і від цього ще майбутні рішення спільних проектів від керівництва з Fiat і Peugeot стають ще цікавішими.</p>
      <p>Чи стане дуже гарячий Peugeot 508 донором для наступного Chrysler 200? Чи будуть версії Hellcat від Dodge для моделей Citroën? Чи наважаться компанії на нове покоління кабріолета Opel Speedster на основі Alfa Romeo 4C? Ця тема дає дуже багато підстав для спекуляцій, але реальні проекти нового концерну FCA-PSA все одно будуть у таємниці найближчим часом.</p>
      <p>Щоб не ворожити на італо-американсько-французькій кавовій гущі, простіше дізнатися, які автомобілі чекають користувачі в мережі від свіжого об'єднання. Автовидання Jalopnik <a href="https://jalopnik.com/what-jalopnik-readers-want-from-the-psa-fca-merger-1839586165">зібрало</a> популярні варіанти спільних моделей FCA-PSA, які хочуть побачити їхні передплатники.</p>
      <p>
        <b>
          <i>Седани</i>
        </b>
      </p>
      <p>Сьогодні одними з найпопулярніших і практичних культових чотирьохдверних седанів від брендів, які незабаром увійдуть до нової корпорації, є Chrysler 300, Alfa Romeo 159, Lancia Thema, Maserati Quattroporte, Opel Omega. Ці моделі різні експерти називають найкращими і найжахливішими автомобілями свого часу, але всі могли закохати в себе людей, на яких вони розраховані.</p>
      <figure>
        <img src="https://images.weserv.nl/?url=https://techno.nv.ua/system/MediaPhoto/images/000/025/985/big/438f57baabd01f0788561a337d6b3995.png?stamp=20191104164508&amp;q=85&amp;output=jpg&amp;bg=white"/>
        <figcaption>Фото: Alfa Romeo</figcaption>
      </figure>
      <p>З огляду на нещодавно представлений і дуже багатообіцяючий Peugeot 508 а також фантастично красиве продовження Alfa 159 — Giulia, не виключено, що саме ці авто можуть бути платформою для майбутніх новинок від Chrysler, Alfa Romeo, Lancia, Opel і навіть Maserati. Сучасний задньо- або повнопривідний седан з італійською зовнішністю, американським комфортом, німецьким характером і новим французьким шармом, — такий франкенштейн точно зацікавить покупців, або, принаймні, змусить звернути на себе увагу.</p>
      <p>Додає надії і те, що Peugeot 508 також збираються випускати в кузові універсал. Завдяки цьому у всіх брендів, що входить до складу FCA-PSA буде можливість поекспериментувати і нав’язати конкуренцію німцям і японцям в самих різних сегментах.</p>
      <p>
        <b>
          <i>Кросовери</i>
        </b>
      </p>
      <p>Звісно, кросовери сьогодні є найпопулярнішими і найпродаванішими типами кузовів, тому, і без здогадів користувачів мережі очевидно, що компанії мають створити умови для виробництва нових спільних моделей, що задовольняють запити покупців.</p>
      <p>Зараз у розпорядженні компаній є новинки Opel Grandland X і Peugeot 3008. У перспективі саме ці моделі можуть реінкарнувати колись популярні в США кросовери Chrysler, помістивши їх у рамки європейських розмірів. Уявіть олдові Chrysler Pacifica в новій оболонці французько-німецького кросовера, — тут напевно ніхто не назве Peugeot несерйозною машинкою для панночок.</p>
      <figure>
        <img src="https://images.weserv.nl/?url=https://techno.nv.ua/system/MediaPhoto/images/000/025/986/big/04e040ddf93958d3760d4452df7bf3cf.png?stamp=20191104164645&amp;q=85&amp;output=jpg&amp;bg=white"/>
        <figcaption>Фото: CC</figcaption>
      </figure>
      <p>Не варто забувати і про повноцінні позашляховики від Dodge і Jeep: якщо в попередньому прикладі передбачалося, що Peugeot і Opel трохи відформатують розміри і зовнішність Chrysler для європейського ринку, то у випадку з Dodge і Jeep навпаки, — ці компанії можуть збільшити і надати агресії напівкросоверам на кшталт Citroën С4 Cactus і повернути Opel Mokka до його американського коріння.</p>
      <p>Між іншим, Fiat за допомогою Chrysler вже почав здійснювати подібні рішення в моделях Freemont, 500X і С-Suv. Кросовери — це однозначно виграшне поле для нового концерну FCA-PSA, тож чекаємо оригінальних рішень.</p>
      <p>
        <b>
          <i>Родстери, купе і гарячі хетчі</i>
        </b>
      </p>
      <p>У контексті брендів Alfa Romeo, Abarth, Vauxhall, DS і Dodge неможливо не говорити про невеликі спортивні автомобілі, які викликають посмішку одним своїм виглядом, не кажучи вже про задоволення від водіння.</p>
      <p>Один з користувачів, як виняток, згадав колись популярну модель кабріолета Opel Speedster, який був по суті бюджетною версією легендарного родстера Lotus Elise і так чи інакше став символом свого часу. Згадуючи італійську модель з цього сегмента — Alfa Romeo 4C — чому б і не помріяти про нове спортивне і стильне авто, яке буде доступне не за всі гроші світу. Врешті-решт, потрібно ж нав’язати конкуренцію Mazda MX-5.</p>
      <figure>
        <img src="https://images.weserv.nl/?url=https://techno.nv.ua/system/MediaPhoto/images/000/025/987/big/aa8a94db768ecca1a2d0ebc114f5ef6e.png?stamp=20191104164839&amp;q=85&amp;output=jpg&amp;bg=white"/>
        <figcaption>Фото: Opel</figcaption>
      </figure>
      <p>Імовірність, що Dodge перетворить свій Challenger на європейський маслкар — вкрай мала: у компанії просто не буде аналогів для створення загальної платформи, та й аж надто далеко ми зайшли з трендами зі скорочення об'єму двигунів, кількості шкідливих викидів в атмосферу тощо. Тим паче, кому взагалі потрібен маслкар в Європі?</p>
      <p>А от новий гарячий хетчбек — це зовсім інша річ. Як у Франції, так і в Італії навряд чи знайдуться широкі хайвеї і просторі вулиці для великих машин з такими ж великими двигунами, тому автолюбителі і вибирають верткі заряджені хетчі, які дарують незабутні емоції на сицилійських гірських серпантинах, і виділяються з натовпу малолітражок на паркінгу в Парижі.</p>
      <p>У Fiat є цілий підрозділ — Abarth, — який розробляє спортивні хетчі, але ось додати вогню і пристрасті в моделі Opel Corsa і Peugeot 208 — зовсім не завадить. Якби на дорогах з’явилася заряджена версія цих авто з індексом на кшталт SRT Hellcat — їй би не було рівних не тільки в Європі, але і в США, де також все більше починають цінувати невеликі економічні двигуни.</p>
      <p>
        <b>
          <i>Електрокари</i>
        </b>
      </p>
      <figure>
        <img src="https://images.weserv.nl/?url=https://techno.nv.ua/system/MediaPhoto/images/000/025/989/big/db3dc766619cb4fc4cd9700659f87582.png?stamp=20191104165018&amp;q=85&amp;output=jpg&amp;bg=white"/>
        <figcaption>Фото: Peugeot</figcaption>
      </figure>
      <p>Авжеж, концерну FCA-PSA потрібно буде врахувати і необхідність розвитку повністю електричних авто. Поточних старань Fiat і Peugeot поки недостатньо: найпопулярнішим у перших є тільки гібридна версія нового Chrysler Pacific, а другі лише в 2020-му випустять багатообіцяючі Opel Corsa-e і Peugeot e-208, які працюють виключно на електротязі і мають запас ходу приблизно 320 км.</p>
      <p>Примітно, що про свої наміри створити електричні версії автомобілів <a href="https://electrek.co/2019/11/02/the-fca-psa-merger-could-create-an-electric-vehicle-powerhouse-under-carlos-tavares/">заявляли</a> в Maseratti і Jeep, тож концерн Fiat Chrysler також зможе нас здивувати незабаром, після невдалого запуску повністю електричної моделі 500e.</p>
      <p>На тлі новини про злиття автокорпорацій логічним виглядає і торішній <a href="https://techno.nv.ua/ukr/auto/peugeot-predstavila-kontsept-elektrokara-v-retro-stili-2495628.html">концепт електрокара Peugeot e-Legend</a>. Французи показали модель у стилі класичного Peugeot 1960 років, яка мала прискорюватися від нуля до 100 км/год менш ніж за чотири секунди завдяки електротязі, і проїжджати до 600 км на одному заряді.</p>
      <p>Крім відсилань до ретро-дизайну Peugeot, в авто вочевидь були риси американського спортивного купе. Щоправда, стисненого до розмірів сірникової коробки. Можливо, у Франції вже тоді знали про майбутню операцію?</p>
      <figure>
        <iframe src="https://www.youtube.com/embed/inM40B7HgS4" width="560" height="400" data-service="Youtube" scrolling="no"/>
      </figure>
      <p>Так чи інакше — існує маса варіантів розвитку автомобілів у межах цього концерну, і головне, щоб хоч парочка з них стали успішними серед користувачів і струснули все більше й більше стандартизовану індустрію.</p>
      <hr/>
    </article>
  </body>
</html>