<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/oikonomia/story/196104/sti-voyli-ta-stoixeia-gia-tis-parakoloythiseis-tilefonon-terastia-ayxisi-ton-synakroaseon"/>
    <meta property="og:site_name" content="CNN.gr"/>
    <meta property="article:published_time" content="2019-11-04T18:04:24+00:00"/>
    <meta property="og:title" content="Στη Βουλή τα στοιχεία για τις παρακολουθήσεις τηλεφώνων - Τεράστια αύξηση των συνακροάσεων"/>
    <meta property="og:description" content="Τους λόγους που την τελευταία διετία καταγράφεται έκρηξη των « νομίμων συνακροάσεων », δηλαδή των παρακολουθήσεων τηλεφωνικών συνομιλιών με εισαγγελική..."/>
  </head>
  <body>
    <article>
      <h1>Στη Βουλή τα στοιχεία για τις παρακολουθήσεις τηλεφώνων - Τεράστια αύξηση των συνακροάσεων</h1>
      <h2>Τους λόγους που την τελευταία διετία καταγράφεται έκρηξη των «νομίμων συνακροάσεων», δηλαδή των παρακολουθήσεων τηλεφωνικών συνομιλιών με εισαγγελική εντολή, αναμένεται να αναλύσει αύριο στην Ειδική Μόνιμη Επιτροπή Θεσμών και Διαφάνειας της Βουλής ο πρόεδρος της Αρχής για τη Διασφάλιση του Απορρήτου των Επικοινωνιών (ΑΔΑΕ) Χρήστος Ράμμος.</h2>
      <figure>
        <img src="https://cdn.cnngreece.gr/media/com_news/users/632/thanasis-koukakis-avatar.jpg"/>
      </figure>
      <p>Θανάσης Κουκάκης, CNN Greece 20:04 , 04 November 2019</p>
      <p>Η <b>Επιτροπή</b> <b>Θεσμών</b> και <b>Διαφάνειας</b> θα συνεδριάσει με θέμα ημερήσιας διάταξης τη συζήτηση επί των εκθέσεων πεπραγμένων, ετών 2017 και 2018, της Αρχής Διασφάλισης του Απορρήτου των Επικοινωνιών. Η έκθεση πεπραγμένων της Αρχής για το 2018 που παραδόθηκε προ ημερών στον πρόεδρο της Βουλής Κώστα Τασούλα δείχνει πως το 2018 σημειώθηκε εκτίναξη των εισαγγελικών διατάξεων που αφορούσαν σε άρση απορρήτου των επικοινωνιών για λόγους εθνικής ασφαλείας.</p>
      <p>Σημειώνεται ότι οι συνακροάσεις γίνονται από την <b>ΕΥΠ</b>, τη Διεύθυνση Πληροφοριών της ΕΛΑΣ και την Αντιτρομοκρατική Υπηρεσία που διαθέτουν τρία μεγάλα συστήματα επισυνδέσεων με τις εταιρείες κινητής τηλεφωνίας.</p>
      <p>Οι εν λόγω <b>συνακροάσεις</b> γίνονται μόνο με μια <b>διάταξη εισαγγελέα</b> συνήθως σε υποθέσεις κατασκοπείας, δράσης τρομοκρατικών οργανώσεων αλλά και σε περιπτώσεις απαγωγών, σε καταδιώξεις επικίνδυνων κακοποιών, κ.α.. Πέρυσι οι εν λόγω συνακροάσεις σημείωσαν μεγάλη αύξηση σε σχέση με το 2017, αν και δεν ήταν υπό διερεύνηση ούτε μεγάλες υποθέσεις τρομοκρατίας, ούτε απαγωγές ή σοβαρές εγκληματικές επιθέσεις που να χρειάζονταν <b>έκτακτες</b> <b>εισαγγελικές</b> <b>άδειες</b>.</p>
      <p>Τα στοιχεία είναι αποκαλυπτικά. Το <b>2017</b> το σύνολο των τηλεφωνικών παρακολουθήσεων με βουλεύματα και διατάξεις αφορούσε σε <b>10.376 άρσεις απορρήτου</b>. Εξ αυτών 7.182 σχετίζονταν με εισαγγελικές διατάξεις που αφορούσαν σε άρση απορρήτου των επικοινωνιών για λόγους εθνικής ασφαλείας και 3.194 αφορούσαν σε βουλεύματα δικαστικών συμβουλίων για τη διακρίβωση εγκλημάτων όπως η ανθρωποκτονία από <b>πρόθεση</b>, η <b>ληστεία</b>, η <b>εκβίαση</b>, το <b>οργανωμένο</b> <b>έγκλημα</b>, τα εγκλήματα που προβλέπονται στον νόμο περί ναρκωτικών κ.ά..</p>
      <p>Το 2018 το σύνολο των αιτημάτων για τηλεφωνικές παρακολουθήσεις ανήλθε στις 14.513, ήτοι σε ιστορικό ρεκόρ. Εξ αυτών οι <b>11.113 άρσεις σχετίζονταν με εισαγγελικές διατάξεις</b> που αφορούσαν σε άρση απορρήτου των επικοινωνιών για λόγους εθνικής ασφαλείας, ενώ με <b>βουλεύματα</b> δικαστικών συμβουλίων  έγιναν 3.400οι παρακολουθήσεις τηλεφωνικών υποκλοπών για τον περιορισμό του εγκλήματος.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/196296/tsiaras-gia-allages-ston-poiniko-kodika-tropopoioyme-tis-amfilegomenes-diataxeis">Τσιάρας για αλλαγές στον Ποινικό Κώδικα: Τροποποιούμε τις αμφιλεγόμενες διατάξεις</a>
        </li>
        <li>
          <a href="https://www.cnn.gr/news/ellada/story/195947/h-aktinografia-toy-neoy-poinikoy-kodika">Η «ακτινογραφία» του νέου Ποινικού Κώδικα</a>
        </li>
        <li>
          <a href="https://www.cnn.gr/news/politiki/story/195894/syriza-kata-tasoyla-gia-ti-diakopi-metadosis-ton-ergasion-tis-logo-gennimata">ΣΥΡΙΖΑ κατά Τασούλα για τη διακοπή μετάδοσης των εργασιών της λόγω Γεννηματά</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/82254/xrhstos-rammos">ΧΡΗΣΤΟΣ ΡΑΜΜΟΣ</a>
        </li>
        <li>
          <a href="https://www.cnn.gr/eidhseis/tag/73965/adae">ΑΔΑΕ</a>
        </li>
        <li>
          <a href="https://www.cnn.gr/eidhseis/tag/59233/thlefonikes-parakoloythhseis">ΤΗΛΕΦΩΝΙΚΕΣ ΠΑΡΑΚΟΛΟΥΘΗΣΕΙΣ</a>
        </li>
        <li>
          <a href="https://www.cnn.gr/eidhseis/tag/45781/synakroaseis">ΣΥΝΑΚΡΟΑΣΕΙΣ</a>
        </li>
        <li>
          <a href="https://www.cnn.gr/eidhseis/tag/6002/eisaggeleas">ΕΙΣΑΓΓΕΛΕΑΣ</a>
        </li>
        <li>
          <a href="https://www.cnn.gr/eidhseis/tag/76/voyli">ΒΟΥΛΗ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/04/196259/snapshot/2732587.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/05/196263/snapshot/2463934.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/05/196282/snapshot/mitsotakis-tragodia-krisi.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/05/196293/snapshot/2360755.jpg"/>
      </figure>
    </article>
  </body>
</html>