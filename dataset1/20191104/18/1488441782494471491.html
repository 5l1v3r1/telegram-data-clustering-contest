<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/04/primo-smartphone-tiktok-un-vero-top-gamma-peccato-non-uscira-dalla-cina-foto-678124/"/>
    <meta property="og:site_name" content="AndroidWorld"/>
    <meta property="article:published_time" content="2019-11-04T18:38:09+00:00"/>
    <meta property="og:title" content="Il primo smartphone di TikTok è un vero top di gamma, peccato che non uscirà dalla Cina (foto)"/>
    <meta property="og:description" content="Era da tempo che circolava in Rete la voce che ByteDance stesse realizzando un dispositivo tutto suo, anche perché all’inizio..."/>
  </head>
  <body>
    <article>
      <h1>Il primo smartphone di TikTok è un vero top di gamma, peccato che non uscirà dalla Cina (foto)</h1>
      <h2>Date il benvenuto a Jianguo Pro 3, il nuovo telefono realizzato da ByteDance</h2>
      <address><time datetime="2019-11-04T18:38:09+00:00">04 Nov 2019, 18:38</time> by <a rel="author" href="https://www.androidworld.it/author/rob-art7/" target="_blank">Roberto Artigiani</a></address>
      <p>Era da tempo che circolava in Rete la voce che <b>ByteDance stesse realizzando un dispositivo tutto suo</b>, anche perché all’inizio dell’anno l’azienda dietro <a href="https://www.androidworld.it/tag/tiktok/">TikTok</a>, aveva acquisito brevetti e dipendenti del produttore di smartphone Smartisan. Oggi finalmente arriva la notizia che il telefono, noto col nome <b>Jianguo Pro 3</b> e realizzato col marchio Smartisan, è disponibile per il mercato cinese.</p>
      <p>Considerato che la fortuna di ByteDance poggia pesantemente su quella di <b>TikTok (ex-Musical.ly)</b> non è così strano che sia possibile <b>avviare l’app direttamente con uno swipe dalla schermata di blocco</b>. Tuttavia l’integrazione finisce qui. La motivazione per questa unione limitata è semplice: i lavori per la realizzazione di Jianguo Pro 3 erano già iniziati da un pezzo quando è avvenuta l’acquisizione.</p>
      <p>Al di là di questi aspetti, lo smartphone sembra avere tutte le carte in regola per appartenere alla categoria dei top di gamma: <b>Snapdragon 855+, batteria da 4.000 mAh, quadrupla fotocamera posteriore</b> (sensore principale da 48 MP + grandangolare da 13 MP + teleobiettivo da 8 MP + macro da 5 MP), <b>fotocamera frontale da 20 MP e lettore di impronte integrato al di sotto dello schermo</b>.</p>
      <p>Insomma è chiaro che non si tratta di un timido tentativo come quelli fatti da Amazon e Facebook. C’è però da dire che molte delle possibili ambizioni del telefono sono limitate dal fatto che <b>non è prevista la commercializzazione al di fuori della Cina</b>. Peccato perché visto il prezzo di vendita – 2.899¥ cioè <b>370€</b> – anche con i dovuti aggiustamenti, sarebbe davvero allettante.</p>
      <p>Via: <a href="https://www.theverge.com/2019/11/4/20947721/tiktok-bytedance-smartisan-jianguo-pro-3-release-date-china-price-features">The Verge</a></p>
    </article>
  </body>
</html>