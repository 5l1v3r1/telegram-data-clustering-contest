<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/04/world/erntogan-to-skeptetai-an-tha-episkefthei-tis-ipa/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-04T18:22:59+00:00"/>
    <meta property="og:title" content="Ερντογάν : Το σκέπτεται αν θα επισκεφθεί τις ΗΠΑ"/>
    <meta property="og:description" content="Ως ένδειξη διαμαρτυρίας για τη ψηφοφορίας στη Βουλή των Αντιπροσώπων που αναγνώρισε τη γενοκτονία των Αρμενίων"/>
  </head>
  <body>
    <article>
      <h1>Ερντογάν : Το σκέπτεται αν θα επισκεφθεί τις ΗΠΑ</h1>
      <h2>Ως ένδειξη διαμαρτυρίας για τη ψηφοφορίας στη Βουλή των Αντιπροσώπων που αναγνώρισε τη γενοκτονία των Αρμενίων</h2>
      <address><time datetime="2019-11-04T18:22:59+00:00">04 Nov 2019, 18:22</time> by <a rel="author">ΤοΒΗΜΑ Team</a></address>
      <p>Το ενδεχόμενο να ματαιώσει την επίσκεψή του στην Ουάσιγκτον την επόμενη εβδομάδα, μελετά ο πρόεδρος της Τουρκίας Ρετζέπ Ταγίπ Ερντογάν ως ένδειξη διαμαρτυρίας για τις ψηφοφορίας  στη Βουλή των Αντιπροσώπων που αναγνώρισε τη γενοκτονία των Αρμενίων και επιδιώκει να επιβάλει κυρώσεις σε βάρος της Άγκυρας, ανέφεραν Τούρκοι αξιωματούχοι.</p>
      <p>Ο Ερντογάν αναμένεται να επισκεφθεί την Ουάσιγκτον τη 13η Νοεμβρίου, έπειτα από πρόσκληση του Ντόναλντ Τραμπ, ωστόσο είπε την περασμένη εβδομάδα ότι οι ψηφοφορίες βάζουν «ερωτηματικό» στα σχέδιά του.</p>
      <p>
        <a href="https://www.in.gr/2019/11/04/greece/peirateia-se-tanker-ksespa-o-pateras-tou-ellina-naytikou-pou-apixthi/">Διαβάστε ακόμη : Πειρατεία σε τάνκερ - Ξεσπά ο πατέρας του έλληνα ναυτικού που απήχθη</a>
      </p>
      <p>«Αυτά τα βήματα επισκιάζουν σοβαρά τους δεσμούς μεταξύ των δύο χωρών. Εξαιτίας αυτών των αποφάσεων, η επίσκεψη του Ερντογάν μπαίνει στην αναμονή» σημείωσε ένας υψηλόβαθμος Τούρκος αξιωματούχος, προσθέτοντας ότι η τελική απόφαση δεν έχει ληφθεί.</p>
      <p>Σύμφωνα με τουρκικές πηγές, Τραμπ και Ερντογάν έχουν στενούς δεσμούς παρά την οργή στο Κογκρέσο για την τουρκική επιχείρηση στη Συρία και την αγορά των ρωσικών αντιαεροπορικών συστημάτων και παρά τις ανακόλουθες επίσημες ανακοινώσεις του Αμερικανού προέδρου.</p>
      <p>Από την πλευρά του, ο εκπρόσωπος τύπου του Ερντογάν Ιμπραήμ Καλίν δήλωσε ότι η Τουρκία θέλει να βεβαιωθεί πως η σχεδιαζόμενη επίσκεψη του Τούρκου προέδρου στην Ουάσιγκτον θα μπορέσει να επιτύχει «απτά αποτελέσματα» σε θέματα όπως η Συρία, η αντιμετώπιση της τρομοκρατίας, η αμυντική βιομηχανία και το εμπόριο.</p>
      <p>Ο Ρετζέπ Ταγίπ Ερντογάν «θα βγάλει την τελική απόφαση (για το ταξίδι) σύντομα, ενδεχομένως τις επόμενες λίγες ημέρες» δήλωσε σε δημοσιογράφους έπεται από τη συνεδρίαση του υπουργικού συμβουλίου.</p>
      <p>Ο εκπρόσωπος της τουρκικής προεδρίας σχολίασε επίσης ότι δεν ήταν η Τουρκία εκείνη που ζήτησε τη συνάντηση, προσθέτοντας «οι αξιολογήσεις μας συνεχίζονται σχετικά με τον εάν θα πραγματοποιηθεί η επίσκεψη ή όχι».</p>
      <p>Τον περασμένο μήνα ο Ρεπουμπλικανός πρόεδρος απείλησε να «εξαλείψει» την τουρκική οικονομία, ενώ έστειλε στον Τούρκο ομόλογό του μια επιστολή την ημέρα που ξεκίναγε η τουρκική στρατιωτική επίθεση στη Συρία προειδοποιώντας τον ότι θα μπορούσε να είναι υπεύθυνος για «τη σφαγή χιλιάδων ανθρώπων».</p>
      <p>«Μην είσαι σκληρός. Μην είσαι χαζός» έγραφε ο Τραμπ.</p>
      <p>Ένας αξιωματούχος από τις τουρκικές υπηρεσίες ασφαλείας χαρακτήρισε επιβλαβή την επιστολή Τραμπ, σε συνδυασμό με τις ψηφοφορίες στο Κογκρέσο: «Εάν η ατμόσφαιρα δεν αλλάξει, δεν θα υπάρχει κανένας λόγος για αυτήν την επίσκεψη».</p>
      <p>Πηγή ΑΠΕ-ΜΠΕ</p>
      <p>
        <a href="https://www.tovima.gr/2019/11/04/vimatv/agnoountai-1-178-asynodeyta-anilika-prosfygopoula/">Αγνοούνται 1.178 ασυνόδευτα ανήλικα προσφυγόπουλα</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/04/inbox/erntogan-aniggeile-nees-geotriseis-stin-anatoliki-mesogeio/"/>
        <a href="https://www.tovima.gr/2019/11/01/world/kypriaki-aoz-efyge-o-porthitis-omos-ola-deixnoun-oti-tha-epistrepsei/"/>
        <a href="https://www.tovima.gr/2019/10/31/opinions/i-ellada-den-kindyneyei-apo-16xrona-kai-prosfyges-apo-tous-fasistes-kindyneyei/"/>
        <a href="https://www.tovima.gr/2019/10/31/world/tourkia-rosia-syzitiseis-gia-paradosi-syron-aixmaloton-stratioton/"/>
      </related>
    </article>
  </body>
</html>