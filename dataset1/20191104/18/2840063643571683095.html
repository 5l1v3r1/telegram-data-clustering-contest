<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/fatti/politica/2019/11/04/salvini-operaio-ilva-vale-piu-balotelli_o7RVjzdj0osKSimRFz7I7J.html"/>
    <meta property="og:site_name" content="Adnkronos"/>
    <meta property="article:published_time" content="2019-11-04T18:01:00+00:00"/>
    <meta property="og:title" content="Salvini: &quot;Un operaio Ilva vale più di 10 Balotelli&quot;"/>
    <meta property="og:description" content="Il leader della Lega: &quot;Se saltano i posti di lavoro il governo dovrebbe dimettersi. In un Paese normale il premier già domani in Aula&quot;"/>
  </head>
  <body>
    <article>
      <h1>Salvini: "Un operaio Ilva vale più di 10 Balotelli"</h1>
      <address>
        <time datetime="2019-11-04T18:01:00+00:00">04 Nov 2019, 18:01</time>
      </address>
      <p>"Con ventimila posti di lavoro a rischio, Balotelli è l'ultima delle mie preoccupazioni". Lo ha detto il leader della Lega Matteo Salvini in conferenza stampa al Senato, rispondendo a una domanda sui cori razzisti indirizzati a <a href="https://www.adnkronos.com/Search/Link/keyword/Balotelli">Mario Balotelli </a>durante la partita di Serie A Verona-Brescia. "Razzismo e antisemitismo vanno condannati senza se e senza ma", però "<a href="https://www.adnkronos.com/soldi/economia/2019/11/04/ilva-arcelormittal-pronta-lasciare_mSnSNgXRuNhnt7VOOuNv3K.html">un operaio dell'Ilva </a><b>vale più che dieci Balotelli</b>, non abbiamo bisogno di fenomeni", ha aggiunto Salvini.</p>
      <p>Sulla vicenda Ilva, "i gruppi della Lega chiederanno che non comincino i lavori se il governo non verrà a riferire in Aula" ha scandito, "non permetteremo che comincino i lavori in Aula". Successivamente il leader della Lega ha aggiunto: "Educatamente e rispettosamente in apertura dei lavori chiederemo con determinazione che il governo venga a riferire sulla situazione Ilva". "Se veramente salteranno questi posti di lavoro un governo con un minimo di dignità residua si dimetterebbe " ha detto Salvini.</p>
      <p>"Non è pensabile l'Italia senza acciaio, un Paese industriale senza acciaio è morto - ha sottolineato - Abbiamo al governo degli incapaci che senza accorgersene mettono a rischio decine di migliaia di posti di lavoro. La vicenda Ilva è drammatica, in un Paese normale un presidente del Consiglio sarebbe già domani a riferire nelle Aule parlamentari. Non vogliamo che il Paese abbia sulla coscienza decine di migliaia di lavoratori". Ha aggiunto Salvini: "L'emendamento soppressivo" dello scudo penale per ArcelorMittal "è a firma M5S, votato da Pd, Italia Viva e Leu. Chi lo ha votato dovrebbe avere il coraggio di andare a Taranto stasera a spiegarlo".</p>
      <p>Ma su questo punto è arrivata la replica del senatore Franco Mirabelli, vicepresidente del gruppo del Pd: "Salvini non manca un appuntamento per fare propaganda. Nel caso di ArcelorMittal e dell'ex Ilva, il leader della Lega ha però rimosso un 'piccolo dettaglio': il problema della cancellazione dello scudo è stato creato dal famoso 'Decreto Crescita', varato dal suo governo".</p>
    </article>
  </body>
</html>