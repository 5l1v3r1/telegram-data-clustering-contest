<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980813145.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-04T18:02:00+00:00"/>
    <meta property="og:title" content="حمله شدید ترامپ به رئیس کمیته اطلاعات مجلس نمایندگان آمریکا"/>
    <meta property="og:description" content="به گزارش مهر، «دونالد ترامپ»، در حساب کاربری خود در توئیتر، «آدام شیف»، رئیس کمیته اطلاعات مجلس نمایندگان آمریکا را به توطئه ریزی متهم کرده است."/>
  </head>
  <body>
    <article>
      <h1>حمله شدید ترامپ به رئیس کمیته اطلاعات مجلس نمایندگان آمریکا</h1>
      <address>
        <time datetime="2019-11-04T18:02:00+00:00">04 Nov 2019, 18:02</time>
      </address>
      <p>رئیس جمهور آمریکا در تازه‌ترین واکنش‌های خود در ارتباط با طرح استیضاحش، «آدام شیف»، نماینده دموکرات مجلس نمایندگان را به شدت به باد انتقاد گرفته است.</p>
      <p>به گزارش مهر، «دونالد ترامپ»، در حساب کاربری خود در توئیتر، «آدام شیف»، رئیس کمیته اطلاعات مجلس نمایندگان آمریکا را به توطئه ریزی متهم کرده است.</p>
      <p>به گفته ترامپ، چیزی به نام افشاگری وجود ندارد، بلکه افرادی در تلاش برای برنامه‌ریزی علیه او هستند و این کار بیهوده‌ای است که جمهوری‌خواهان هیچ‌گاه آن را فراموش نخواهند کرد.</p>
      <p>ترامپ چند دقیقه قبل از این نیز در توئیت دیگری مدعی شده بود: افشاگر اطلاعات غلطی را ارائه داده است.</p>
      <p>ترامپ همچنین با نام آوردن از «آدام شیف»، رئیس کمیته اطلاعات مجلس نمایندگان آمریکا که طرح استیضاح ترامپ در کنگره را دنبال می‌کند، او را به دروغگویی و فساد متهم کرده و خواستار حضور شاهد دوم در ارتباط با مکالمات تلفنی او شده است.</p>
      <p>هفته گذشته مجلس نمایندگان آمریکا با تصویب روند استیضاح دونالد ترامپ امکان تحقیقات برای استیضاح رئیس جمهور آمریکا را میسر ساخت.</p>
      <p>این قطعنامه با ۲۳۲ رأی موافق مقابل ۱۹۶ رأی مخالف به تصویب رسید.</p>
      <p>روند تحقیقات مجلس نمایندگان در مورد این‌که آیا رئیس‌جمهوری باید استیضاح شود یا نه، به مکالمه تلفنی ترامپ با ولادیمیر زلنسکی، رئیس‌جمهوری اوکراین باز می‌گردد؛ در جریان آن مکالمه دونالد ترامپ از همتای اوکراینی خواسته «لطفی بکند» و در مورد جوبایدن، از نامزدهای اصلی حزب دموکرات برای رقابت در انتخابات ریاست‌جمهوری ۲۰۲۰، و پسرش، که عضو هیئت مدیره یک شرکت نفت و گاز در اوکراین بود، تحقیق کند. در آن زمان دونالد ترامپ اعطای یک کمک نظامی ۴۰۰ میلیون دلاری به اوکراین را متوقف کرده بود.</p>
      <p>در همین ارتباط نیز، «آدام شیف»، رئیس کمیته اطلاعات مجلس نمایندگان آمریکا اعلام کرده بود با وجود آن که از انجام استیضاح رئیس جمهور لذت نمی‌برد، اما از انجام این استیضاح نیز عقب نشینی نخواهد کرد.</p>
    </article>
  </body>
</html>