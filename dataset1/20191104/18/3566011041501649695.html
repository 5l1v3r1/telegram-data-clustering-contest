<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544961.html/%D9%85%DB%8C%D8%B2-%D9%85%D8%B0%D8%A7%DA%A9%D8%B1%D9%87-%D8%AF%D8%B1-%D8%A7%D8%B5%D9%81%D9%87%D8%A7%D9%86-%D8%AA%D8%B1%DA%A9-%D8%A8%D8%B1%D8%AF%D8%A7%D8%B4%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-04T18:23:00+00:00"/>
    <meta property="og:title" content="میز مذاکره در اصفهان ترک برداشت"/>
    <meta property="og:description" content="راهپیمایی 13 آبان و این شور در حالی به نمایش در آمد که برخی در داخل هنور دم از مذاکره با بدعهدان و کشورهایی می دهند که بارها خلف وعده کردند و راهکارهای مشکلات را در بیرون کشور جست و جو می کنند؛ اصفهانی ها با این حضور و شعارهایی که سر دادند در واقع میز مذاکره را زیر قدم های خود قرار داده و این میز با این حضور ترک برداشته است"/>
  </head>
  <body>
    <article>
      <h1>میز مذاکره در اصفهان ترک برداشت</h1>
      <h2>حاشیه نگاری 13 آبان/</h2>
      <address>
        <time datetime="2019-11-04T18:23:00+00:00">04 Nov 2019, 18:23</time>
      </address>
      <p>راهپیمایی 13 آبان و این شور در حالی به نمایش در آمد که برخی در داخل هنور دم از مذاکره با بدعهدان و کشورهایی می دهند که بارها خلف وعده کردند و راهکارهای مشکلات را در بیرون کشور جست و جو می کنند؛ اصفهانی ها با این حضور و شعارهایی که سر دادند در واقع میز مذاکره را زیر قدم های خود قرار داده و این میز با این حضور ترک برداشته است</p>
      <p>به گزارش <a href="http://www.dana.ir/">شبکه اطلاع رسانی راه دانا</a> و به نقل از <a href="http://sahebnews.ir/">صاحب نیوز</a>؛ 13 آبان یکی از روزهایی است که در تاریخ انقلاب اسلامی ایران ثبت شده و رنگ و بوی خدایی گرفته؛ در این روز دانشجویان و دانش آموزان مانند همیشه نوک پیکان انقلاب بودند و سیلی محکمی به آمریکایی ها زدند.</p>
      <p>اصفهانی ها همیشه در انقلاب پیش قدم بودند؛ این پیش قدمی گاهی در عرصه علمی بوده و گاهی در عرصه شهادت و گاهی هم با حضور خود در مراسمات انقلابی بروز پیدا کرد. امسال که دشمنان تمام تلاش خود را به کار گرفتند تا دانش آموزان و دانشجویان را ا از بدنه انقلاب جدا کنند و در رأس آن امریکایی ها بودند، راه به جای نبرده و نه تنها شور و شعور حضور کم نشد، بلکه 13 آبان امسال تماشایی تر و با شکوه تر بود.</p>
      <p>اصفهان هم مانند تمام نقاط کشور امروز خروشید و دانشجویان و دانش آموزان دیروز و امروز به صحنه آمدند و همانند گذشته کاری کردند کارستان و دشمنان بار دیگر نا امید شدند. راهپیمایی امسال در اصفهان با حضور اقشار مختلف و با سخنرانی سرتیپ پاسدار محمد حسین سپهر جانشین سازمان بسیج مستضعفین برگزار شد؛ در حاشیه مراسم از دو دانش آموز نخبه قرآنی به نام های محمد مهدی رضایی و سرکار خانم فاطمه هاشمی تجلیل شد.</p>
      <p>اصفهانی ها با حضور گسترده خود یک بار دیگر نشان دادند در مقابل استکبار ساکت نخواهند نشست و همچنان در همه صحنه ها حامی انقلاب خواهند بود. این راهپیمایی و این شور در حالی به نمایش در آمد که برخی در داخل هنور دم از مذاکره با بدعهدان و کشورهایی می دهند که بارها خلف وعده کردند و راهکارهای مشکلات را در بیرون کشور جست و جو می کنند؛ اصفهانی ها با این حضور و شعارهایی که سر دادند در واقع میز مذاکره را زیر قدم های خود قرار داده و این میز با این حضور تَرَک برداشته است.</p>
      <p>این تَرَک نه تنها در حضور مردم، بلکه در دستان مردم اصفهان نمود داشت. مردم حرف های شنیدنی خود را در دست گرفتند تا دیده شود. از هشدار به ترامپ تا توصیه های دلسوزانه به مسئولان جملاتی بود که به خوبی در دست مردم دیده می شد.</p>
      <p>13 آبان و راهپیمایی استکبار ستیزانه یعنی تأیید حرکت تسخیر لانه جاسوسی، یعنی این راه ادامه خواهد داشت و همه نشانه ها و رد پاهای شیطان در این کشور از بین رفته و این کار با قدرت و قوت به همت جوانان خمینی(ره) ادامه خواهد داشت.</p>
      <p>انتهای پیام/</p>
    </article>
  </body>
</html>