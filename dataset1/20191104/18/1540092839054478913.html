<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/ellada/story/196236/dimotiki-ypallilos-ypexairese-579-888-eyro-kai-zitise-na-epistrepsei-sti-doyleia-tis"/>
    <meta property="og:site_name" content="CNN.gr"/>
    <meta property="article:published_time" content="2019-11-04T18:24:08+00:00"/>
    <meta property="og:title" content="Δημοτική υπάλληλος υπεξαίρεσε 579.888 ευρώ και ζήτησε... να επιστρέψει στη δουλειά της"/>
    <meta property="og:description" content="Δημοτική υπάλληλος υπεξαίρεσε το χρηματοκιβώτιο του Δήμου το ποσό των 579.888 ευρώ, και έπειτα ζητούσε μετ'επιτάσεως να παραμείνει στο πόστο της από το οποίο..."/>
  </head>
  <body>
    <article>
      <h1>Δημοτική υπάλληλος υπεξαίρεσε 579.888 ευρώ και ζήτησε... να επιστρέψει στη δουλειά της</h1>
      <h2>Δημοτική υπάλληλος υπεξαίρεσε το χρηματοκιβώτιο του Δήμου το ποσό των 579.888 ευρώ, και έπειτα ζητούσε μετ'επιτάσεως να παραμείνει στο πόστο της από το οποίο είχε απολυθεί.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 20:24 , 04 November 2019 - 20:24</p>
      <p>Η... έκπτωτη δημοτική υπάλληλος προσέφυγε στο<b> Συμβούλιο της Επικρατείας </b>όταν μετά την αμετάκλητη καταδίκη της σε <b>14 χρόνια κάθειρξη,</b> <b>απολύθηκε οριστικά</b> και παρ΄ όλα αυτά ζήτησε να <b>επιστρέψει στην εργασία της,</b> με την αιτιολογία ότι την παρέσυρε στην υπεξαίρεση η συγκατηγορούμενή της.</p>
      <p>
        <b>Το ΣτΕ της είπε «όχι» χαρακτηρίζοντας αδικαιολόγητη την πράξη της.</b>
      </p>
      <p>Πρόκειται για γυναίκα δημοτική υπάλληλο σε νησί η οποία το Μάιο του 2011 πραγματοποιήθηκε <b>έκτακτος έλεγχος στο χρηματοκιβώτιο του Δήμου</b> από το οποίο έλειπαν <b>579.888 ευρώ.</b> Συγκεκριμένα στο ταμείο του Δήμου υπήρχε έλλειμμα <b>376.934 ευρώ</b> και από το Λιμενικό Ταμείο του Δήμου το έλλειμμα ανερχόταν στα<b> 202.954 ευρώ.</b></p>
      <p>Τα χρήματα τα ιδιοποιήθηκε τμηματικά όταν από τον Αύγουστο του 2009 ανατέθηκαν καθήκοντα ταμία. Μάλιστα, εξέδωσε και βεβαιώσεις ότι στο χρηματοκιβώτιο υπήρχε το ποσό που ιδιοποιήθηκε, ενώ στην πραγματικότητα<b> υπήρχαν μόνο 3.190 ευρώ και έλειπαν 576.697 ευρώ.</b></p>
      <p>Μετά τον έλεγχο που έγινε η ταμίας αναγκάστηκε να ομολογήσει τις πράξεις της και <b>έριψε τις ευθύνες στην συγκατηγορούμενη της και ηθικό αυτουργό της υπεξαίρεσης.</b></p>
      <p>Η συγκατηγορούμενή της ταμίας δραστηριοποιούνταν στον τομέα της διενέργειας επιδοτούμενων προγραμμάτων επαγγελματικής κατάρτισης. Έτσι, έπεισε, μετά από «φορτικότητα» όπως ισχυρίστηκε η ταμίας να της δώσει τα χρήματα τα οποία υπήρχαν στο χρηματοκιβώτιο μέχρι να πετύχει την χρηματοδότηση ενός προγράμματος από τον Ελληνικό Οργανισμό Μικρών-Μεσαίων Επιχειρήσεων και Χειροτεχνίας (ΕΟΜΜΕΧ). Μάλιστα της<b> υποσχέθηκε ότι θα της επέστρεφε πίσω 720.000 ευρώ,</b> έχοντας με αυτό τον τρόπο οικονομικό όφελος η ταμίας περίπου 140.000 ευρώ.</p>
      <p>Από Τριμελές Εφετείο Κακουργημάτων του Πειραιά, η ταμίας καταδικάστηκε με αμετάκλητη απόφασή του σε κάθειρξη 14 ετών για υπεξαίρεση με διάφορα τεχνάσματα κατ΄ εξακολούθηση και <b>έκδοση ψευδών βεβαιώσεων.</b> Από το Εφετείο της αναγνωρίστηκε το ελαφρυντικό του <b>προτέρου εντίμου βίου και το ελαφρυντικό της ειλικρινούς μεταμέλειας.</b></p>
      <p>Παράλληλα, από το πειθαρχικό συμβούλιο παύτηκε οριστικά (απολύθηκε) από το Δήμο για:</p>
      <p>1) παράβαση καθήκοντος,</p>
      <p>2) χρησιμοποίηση της υπαλληλικής ιδιότητας προς εξυπηρέτηση ιδιωτικών συμφερόντων της ίδιας και τρίτων,</p>
      <p>3) παράνομη χρήση πραγμάτων που ανήκαν στην υπηρεσία που εργαζόταν και</p>
      <p>4) χαρακτηριστικά αναξιοπρεπή ή ανάξια για υπάλληλο διαγωγή εντός και εκτός υπηρεσίας.</p>
      <p>Η ταμίας προσέφυγε στο Συμβούλιο της Επικρατείας ζητώντας να ακυρωθεί η πειθαρχική απόφαση με την οποία απολύθηκε οριστικά, αλλά οι σύμβουλοι Επικρατείας <b>απέρριψαν ως αβάσιμους όλους τους ισχυρισμούς της</b> και έκριναν ότι η οριστική απόλυση που τις επιβλήθηκε είναι η προσήκουσα ποινή.</p>
      <p>Το ΣτΕ δεν δέχθηκε τους ισχυρισμούς της ότι αντιμετώπιζε προβλήματα λόγω θανάτου του συζύγου της και προβλημάτων υγείας τόσο της ίδιας όσο και της μητέρας της, επισημαίνοντας ότι οι λόγοι που επικαλείται δεν μπορούν να δικαιολογήσουν την πράξη της, λόγω τη αυξημένης ευθύνης που είχε λόγω της θέσης της ταμίας που κατείχε.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/195932/to-ypoyrgeio-ygeias-orise-neo-dioikitiko-symvoylio-sto-kethea">Το υπουργείο Υγείας όρισε νέο Διοικητικό Συμβούλιο στο ΚΕΘΕΑ</a>
        </li>
        <li>
          <a href="https://www.cnn.gr/news/ellada/story/195917/oxi-toy-ste-stoys-moyftides-xanthis-kai-komotinis">«Όχι» του ΣτΕ στους Μουφτήδες Ξάνθης και Κομοτηνής</a>
        </li>
        <li>
          <a href="https://www.cnn.gr/oikonomia/story/194836/anadromika-syntaxioyxon-se-poioys-tha-dothoyn-kai-se-poioys-oxi">Αναδρομικά συνταξιούχων: Σε ποιους θα δοθούν και σε ποιους όχι</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/769/symvoylio-tis-epikrateias">ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ</a>
        </li>
        <li>
          <a href="https://www.cnn.gr/eidhseis/tag/20891/ypexairesh">ΥΠΕΞΑΙΡΕΣΗ</a>
        </li>
        <li>
          <a href="https://www.cnn.gr/eidhseis/tag/44102/ypexairesh-xrhmaton">ΥΠΕΞΑΙΡΕΣΗ ΧΡΗΜΑΤΩΝ</a>
        </li>
        <li>
          <a href="https://www.cnn.gr/eidhseis/tag/65856/ypexairesh-dhmosioy-xrhmatos">ΥΠΕΞΑΙΡΕΣΗ ΔΗΜΟΣΙΟΥ ΧΡΗΜΑΤΟΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/04/196231/snapshot/2741842.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/04/196253/snapshot/2742548.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/04/196239/snapshot/2746075.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/04/196224/snapshot/touloupaki.jpg"/>
      </figure>
    </article>
  </body>
</html>