<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/di-maio-stop-negozi-aperti-7-giorni-su-7-scontro-pd-m5s-torna-lasse-con-la-lega/1945319/"/>
    <meta property="og:site_name" content="IlSussidiario"/>
    <meta property="article:published_time" content="2019-11-04T18:01:21+00:00"/>
    <meta property="og:title" content="Di Maio “stop negozi aperti 7 giorni su 7”/ Scontro Pd-M5s, torna l’asse con la Lega?"/>
    <meta property="og:description" content="Di Maio rilancia su chiusura negozi &quot;stop a 7 giorni su 7&quot;: è scontro tra Pd e M5s, ritorna l'asse con la Lega? Salvini smentisce.."/>
  </head>
  <body>
    <article>
      <h1>Di Maio “stop negozi aperti 7 giorni su 7”/ Scontro Pd-M5s, torna l’asse con la Lega?</h1>
      <h2>Di Maio rilancia su chiusura negozi “stop a 7 giorni su 7”: è scontro tra Pd e M5s, ritorna l’asse con la Lega? Salvini smentisce..</h2>
      <address><time datetime="2019-11-04T18:01:21+00:00">04 Nov 2019, 18:01</time> by <a rel="author" href="https://www.ilsussidiario.net/autori/niccolo-magnani/" target="_blank">Niccolò Magnani</a></address>
      <p><a href="https://www.ilsussidiario.net/news/ex-ilva-arcelormittal-si-ritira-dallacquisto-mancato-scudo-penale-caos-governo/1945208/"><b>L’Ilva rischia di chiudere</b></a> del tutto, le vertenze in corso – da <a href="https://www.ilsussidiario.net/news/alitalia-lufthansa-e-le-false-speranze-di-un-vero-rilancio/1943976/"><b>Alitalia</b></a> a <a href="https://www.ilsussidiario.net/news/whirlpool-la-nuova-scadenza-per-salvare-i-lavoratori-di-napoli/1943465/"><b>Whirlpool</b></a> ma non solo – sono tutt’altro che a buon punto, la novità per il Governo sul fronte commercio-aziende è un vecchio pallino del leader M5s <a href="https://www.ilsussidiario.net/news/cronaca/2019/1/31/ddl-negozi-esercizi-chiusi-una-domenica-su-due-cosa-prevede-il-testo-eccezioni-e-festivita/1842262/"><b>Luigi Di Maio</b></a>: ancora ieri il Ministro degli Esteri è tornato a richiedere con forza la chiusura domenicale o comunque festiva dei negozi, «<i>Dopo il Decreto Dignità e il Decreto Riders, dobbiamo andare avanti come Governo nella tutela delle persone che lavorano, come nel caso delle partite Iva e dei lavoratori dipendenti degli esercizi commerciali che, a causa delle liberalizzazioni, sono sprofondati nella giungla degli orari di apertura e chiusura, cercando invano di battere i centri commerciali, rimanendo aperti 12 ore al giorno e 7 giorni su 7</i>». Dopo <a href="https://www.ilsussidiario.net/news/negozi-chiusi-domenica-legge-divide-italiani-lega-m5s-piu-stipendi-nei-festivi/1893894/"><b>l’accordo trovato con fatica tra M5s e Lega</b></a> nello scorso Governo, la crisi di agosto e una levata di scudi di Confindustria e sigle di aziende e categorie aveva bloccato di fatto tutto; ora però il <b>Movimento 5 Stelle torna alla carica</b> e riparte esattamente da quella proposta di quasi un anno fa che prevedeva la<b> serrata per gli esercizi commerciali in 26 domeniche su 52 e in 8 festività su 12</b>.</p>
      <h4>CHIUSURE NEGOZI, TORNA L’ASSE M5S-LEGA?</h4>
      <p>Un primo commento arriva dal segretario di Confesercenti <b>Mauro Busssoni,</b> «<i>Riaprire il confronto sulle liberalizzazioni del commercio è positivo. In questi anni il sempre aperto ha contribuito a spostare quote di mercato dai piccoli esercizi alla grande distribuzione, portando alla chiusura decine di migliaia di negozi. Un riequilibrio della concorrenza nel settore è necessario, ma la regolamentazione delle aperture è solo uno degli strumenti»</i>; decisamente più duro invece il rappresentante di Confcommercio <b>Enrico Postacchini</b>, «<i>il problema può riguardare i piccoli titolari che non hanno dipendenti e che si sentono obbligati a stare aperti per rimanere sul mercato. Però non può valer la regola che siccome io non riesco a stare aperto, siamo tutti chiusi. Questo è inaccettabile</i>». Sempre per Confcommercio le priorità sono altre, ovvero «<i>una vera web tax, poi rimettere al centro delle riqualificazioni commerciali-urbanistiche le attività del retail già oggi presenti, quindi un intervento sugli affitti commerciali e sulla fiscalità che mette in ginocchio l’attività commerciale»</i>. Il problema però è anche politico, visto che il Pd non sembra molto dell’idea di seguire la richiesta di Di Maio sulla <a href="https://www.ilsussidiario.net/news/cronaca/2019/2/3/negozi-chiusi-la-domenica-deroga-alle-grandi-citta-da-milano-a-roma-chieste-maggiori-concessioni/1843478/"><b>chiusura dei negozi almeno una volta a settimana</b> </a>“forzatamente”: i dem propongono “solo” 8 chiusure (4 nelle festività) ma la distanza con i pentastellati è ancora netta. «<i>La legge M5S-Lega non convince le categorie del settore» ed è controproducente, considerato anche il momento delicato per il commercio. La discussione</i> – dice il dem <b>Beneamati</b> – <i>non è ferma, si andrà avanti con le audizioni. Vedremo</i>». Secondo <b>Pd e Renzi</b> il problema sono i contratti, non la chiusura dei negozi ed è allora che potrebbe profilarsi un “nuovo” asse tra <b>Lega e M5s</b> almeno su questa tematica; certo, neanche da <b>Salvini</b> ad oggi sembra esserci molta voglia di dare una “mano” all’avversario contestato ormai su tutto come il M5s, <i>«Di Maio non vuole i negozi sempre aperti? Tranquillo Gigi, con tutte le tasse che tu, Conte e Renzi state mettendo, almeno questa promessa la manterrai</i>».</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/sondaggi-politici-lega-top-al-34-governo-pd-m5s-ko-cresce-solo-renzi-6/1945532/"/>
        <a href="https://www.ilsussidiario.net/news/salvini-dialogo-cattolici-ruini-mi-ha-commosso-balotelli-meglio-vedere-la-segre/1945567/"/>
        <a href="https://www.ilsussidiario.net/news/dalla-cina-lao-xi-disastro-ilva-e-italia-inaffidabile-il-governo-ha-fallito/1945504/"/>
        <a href="https://www.ilsussidiario.net/news/ilva-la-soluzione-gli-impianti-restino-attivi-e-subito-un-nuovo-bando/1945341/"/>
        <a href="https://www.ilsussidiario.net/news/spillo-se-vestager-si-candida-a-co-presidente-dellue/1945053/"/>
        <a href="https://www.ilsussidiario.net/news/giorgia-meloni-contro-report-diretta-streaming-video-oggi-smontiamo-le-fake-news/1945124/"/>
      </related>
    </article>
  </body>
</html>