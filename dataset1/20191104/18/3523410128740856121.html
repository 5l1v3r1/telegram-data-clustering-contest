<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638145/%D8%AC%D8%A7%DB%8C%DA%AF%D8%B2%DB%8C%D9%86%DB%8C-%D9%81%D8%B6%D8%A7%DB%8C-%D8%A7%D8%A8%D8%B1%DB%8C-%D8%B3%D8%A7%D9%85%D8%B3%D9%88%D9%86%DA%AF-%D8%A8%D8%A7-%D9%88%D8%A7%D9%86-%D8%AF%D8%B1%D8%A7%DB%8C%D9%88-%D9%85%D8%A7%DB%8C%DA%A9%D8%B1%D9%88%D8%B3%D8%A7%D9%81%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T18:54:00+00:00"/>
    <meta property="og:title" content="جایگزینی فضای ابری سامسونگ با وان درایو مایکروسافت"/>
    <meta property="og:description" content="فیلم‌ها و عکس‌های ذخیره‌شده در گالری سامسونگ هم‌اکنون با سرویس وان‌درایو مایکروسافت همگام‌سازی شده‌اند."/>
  </head>
  <body>
    <article>
      <h1>
        <a href="https://www.bultannews.com/fa/news/638145/%D8%AC%D8%A7%DB%8C%DA%AF%D8%B2%DB%8C%D9%86%DB%8C-%D9%81%D8%B6%D8%A7%DB%8C-%D8%A7%D8%A8%D8%B1%DB%8C-%D8%B3%D8%A7%D9%85%D8%B3%D9%88%D9%86%DA%AF-%D8%A8%D8%A7-%D9%88%D8%A7%D9%86-%D8%AF%D8%B1%D8%A7%DB%8C%D9%88-%D9%85%D8%A7%DB%8C%DA%A9%D8%B1%D9%88%D8%B3%D8%A7%D9%81%D8%AA">جایگزینی فضای ابری سامسونگ با وان درایو مایکروسافت</a>
      </h1>
      <h2>فیلم‌ها و عکس‌های ذخیره‌شده در گالری سامسونگ هم‌اکنون با سرویس وان‌درایو مایکروسافت همگام‌سازی شده‌اند.</h2>
      <address><time datetime="2019-11-04T18:54:00+00:00">04 Nov 2019, 18:54</time> by <a rel="author">بولتن نیوز | bultannews.com</a></address>
      <p><b>گروه IT: سامسونگ</b> هم‌زمان با معرفی رسمی گوشی <b>هوشمند گلکسی نوت ۱۰</b> به بازار، از پیوند قوی این پرچم‌دار پرطرفدار خود با خدمات و محصولات <b>مایکروسافت</b> نظیر<b> ویندوز</b> و <b>نرم‌افزارهای آفیس</b> و <b>همگام‌سازی خدمات ذخیره‌سازی ابری</b> خود با سرویس<b> وان‌درایو</b> ردموندی‌ها خبر داد. در‌همین‌زمینه، به‌نظر می‌رسد سامسونگ گزینه‌ی همگام‌سازی با وان‌درایو را درکنار<b> سامسونگ کلاد</b> به کاربران پیشنهاد خواهد کرد.     به گزارش بولتن نیوز به نقل از زومیت، این اقدام کره‌ای‌ها در شرایطی اتفاق می‌افتد که مایکروسافت اعلام کرده است:<br/><br/>    وان‌درایو <b>پشتیبان‌گیری</b>، <b>محافظت</b>، <b>به‌اشتراک‌گذاری</b> و <b>دسترسی به عکس‌ها</b> و<b> فایل‌ها</b>ی شما را هرکجا باشید، آسان می‌کند. همچنین، این سرویس ابری با نرم‌افزار <b>«سامسونگ گالری»</b> یکپارچه‌سازی شده است و عکس‌ها و فیلم‌های شما را همگام‌سازی خواهد کرد. این ویژگی باعث محافظت بهتر از داده‌های کاربران و دسترسی به اطلاعات ازطریق ابزارهای مختلف خواهد شد. گلکسی نوت ۱۰ نخستین ابزاری است که قابلیت همگام‌سازی وان‌درایو برای آن در نظر گرفته شده است و سایر دستگاه‌ها و ابزارهای سامسونگ نیز به‌زودی به این قابلیت مجهز خواهند شد. پاییز امسال کاربران ابزارهای اندرویدی سامسونگ خواهند توانست با استفاده از ویژگی یکپارچه‌سازی با وان‌درایو تجربه‌ی جدیدی از دسترسی به داده‌ها و محافظت از آن‌ها را در ابزارهای متفاوت داشته باشند.<br/><br/>همان‌طورکه در بیانیه‌ی مایکروسافت آمده است، قابلیت همگام‌سازی با وان‌درایو به‌صورت <b>پیش‌فرض</b> روی گلکسی نوت ۱۰ قرار ندارد و کاربران در آینده می‌توانند از این ویژگی استفاده کنند. هم‌اکنون به‌نظر می‌رسد این آینده از راه رسیده و براساس گزارش کاربران سری گلکسی در کره‌جنوبی، سامسونگ فرایند همگام‌سازی داده‌های کاربران از سامسونگ کلاد به وان‌درایو را آغاز کرده است.  </p>
      <figure>
        <img src="https://www.bultannews.com/files/fa/news/1398/8/13/1192076_774.jpg"/>
      </figure>
      <p>خبر آغاز فرایند همگام‌سازی ابتدا در وب‌سایت<b> Tizehelp.com</b> منتشر شد و از دریافت اعلان آغاز آن خبر داد. گفتنی است اندکی بعد از آغاز فرایند ادغام تیم پشتیبانی، سامسونگ نیز این موضوع را تأیید کرده و گزینه‌ی پشتیبان‌گیری ازطریق سامسونگ کلاد در ابزارهای کاربران ناپدید شده است. هرچند کاربران محصولات سری گلکسی سامسونگ همچنان می‌توانند با استفاده از دیگر نرم‌افزارها از داده‌های خود فایل پشتیبان تهیه کنند.<br/><br/>خبر همگام‌سازی سامسونگ کلاد با وان‌درایو در نوع خود بسیار جالب است؛ چراکه این قابلیت به‌زودی به تمامی ابزارها و محصولات غول سخت‌افزاری کره‌ای سرایت خواهد کرد؛ موضوعی که به‌معنای ناامیدی سامسونگ از سرویس خدمات ذخیره‌سازی ابری خود است و در آینده، موجب افزایش چشمگیر کاربران وان‌درایو مایکروسافت خواهد شد.</p>
    </article>
  </body>
</html>