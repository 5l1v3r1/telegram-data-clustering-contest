<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Otvlyakoha-mladezh-na-spirka-v-Kyuchuka-arestuvaha-chetirima-911146"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-04T18:50:00+00:00"/>
    <meta property="og:title" content="&quot;Отвлякоха&quot; младеж на спирка в Кючука, арестуваха четирима"/>
    <meta property="og:description" content="Жители на пловдивския квартал &quot;Кючук Париж&quot; без нерви, след като станаха свидетели на отвличане, в к..."/>
  </head>
  <body>
    <article>
      <h1>"Отвлякоха" младеж на спирка в Кючука, арестуваха четирима</h1>
      <address>
        <time datetime="2019-11-04T18:50:00+00:00">04 Nov 2019, 18:50</time>
      </address>
      <p>Жители на пловдивския квартал "Кючук Париж" без нерви, след като станаха свидетели на отвличане, в което са замесени четирима младежи, научи <b>Plovdiv24.bg</b>.</p>
      <p>Екшънът се разиграл около 23,00 часа миналия вторник, пред очите на мнозина граждани на една от автобусните спирки на булевард "Никола Вапцаров“. Там били и четирите момчета. Изведнъж трима от тях започнали да дърпат един от групата, който пък започнал да буйства и да вика, че го отвличат.</p>
      <p>Хората на спирката се стресирали и веднага сигнализирали на телефон 112 и минути по-късно на мястото пристигнал екип на Първо РУ. Униформените установили самоличността на участниците – двама 18-годишни, един на 19 и един на 20 години.</p>
      <p>Пред униформените момчетата признали, че не става въпрос за реално отвличане, а само са правили "театър“. Въпреки това всички били задържани и отведени в ареста за срок до 24 часа. На всеки от участниците в "отвличането“ бил съставен акт по Указа за борба с дребното хулиганство, а по-късно един по един хлапаците били изправени и пред съда.</p>
      <p>Тъй като всички били с добри характеристични данни, а и нямали присъди зад гърба си, магистратите решили да им наложат само глоби – по 200 лева на калпак. Съдебните решения подлежат на обжалване пред окръжния съд.</p>
    </article>
  </body>
</html>