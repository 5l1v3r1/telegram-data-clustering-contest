<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/ivan-dem-yanyuk-film-netflix-50051541.html"/>
    <meta property="og:site_name" content="НВ"/>
    <meta property="article:published_time" content="2019-11-04T18:01:00+00:00"/>
    <meta property="og:title" content="Netflix випускає серіал про українця Івана Дем’янюка «Диявол по сусідству». Ось історія цієї людини"/>
    <meta property="og:description" content="«Садист», «кат», «нацистський злочинець» — Дем’янюка називали по-різному. Нагадуємо історію уродженця України, судовий процес над яким перебував у центрі уваги всього світу."/>
  </head>
  <body>
    <article>
      <h1>Netflix випускає серіал про українця Івана Дем’янюка «Диявол по сусідству». Ось історія цієї людини</h1>
      <h2>«Садист», «кат», «нацистський злочинець» — Дем’янюка називали по-різному. Нагадуємо історію уродженця України, судовий процес над яким перебував у центрі уваги всього світу.</h2>
      <address>
        <time datetime="2019-11-04T18:01:00+00:00">04 Nov 2019, 18:01</time>
      </address>
      <p>4 листопада на Netflix виходить документальний серіал про українця Івана Дем’янюка. Назва п’ятисерійної стрічки — «Диявол по сусідству». «Диявол» — це про нього.</p>
      <p>«Садист», «кат», «нацистський злочинець» — Дем’янюка називали по-різному.</p>
      <p>За останні 35 років свого життя він пережив судові процеси у трьох країнах. Його позбавляли громадянства, засуджували до смертної кари, виправдовували, потім знову засуджували. Увесь цей час суперечки щодо того, винен він чи ні, не вщухали.</p>
      <p>Через сім років після смерті Дем’янюка нічого не змінилося.</p>
      <p>Ті, хто захищають його, кажуть, що переконливих доказів його провини так ніхто і не навів. Їх самих звинувачують у виправданні «монстра».</p>
      <p>Нагадуємо історію уродженця України, судовий процес над яким кілька десятиліть перебував у центрі уваги всього світу.</p>
      <ul>
        <li>
          <a href="https://www.bbc.com/ukrainian/features-48498443?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Моторошна правда і вигадки серіалу «Чорнобиль» — розповідь очевидця</a>
        </li>
        <li>
          <a href="https://www.bbc.com/ukrainian/features-48163169?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Серіал «Чорнобиль»: болісна історія без прикрас</a>
        </li>
      </ul>
      <h3>Як Дем’янюк став «Іваном Грозним»</h3>
      <p>Дем’янюк народився у 1920 році у селі Дубові Махаринці (нині Вінницька область), пережив Голодомор, у 1940 був призваний до лав Червоної армії. Брав участь у боях за Крим, у 1942 потрапив у німецький полон.</p>
      <p>Після війни опинився у Західній Німеччині, звідки у 1952 році разом з дружиною та донькою емігрував до США. Тут тепер вже Джон Дем’янюк почав працювати механіком дизельних двигунів на заводі Ford. У 1958 році отримав американське громадянство.</p>
      <p>Тоді здавалося, що його, хоч і непроста, біографія мало чим вирізняється з-поміж тисяч інших не менш драматичних персональних історій сучасників Другої світової.</p>
      <p>Все змінилося наприкінці 1970-х, коли в розпорядженні влади США опинився перелік українських емігрантів, які нібито співпрацювали з нацистами. У списку було прізвище Дем’янюка, а також копія посвідчення з фото, начебто виданого йому в тренувальному концтаборі «Травники».</p>
      <figure>
        <img src="https://c.files.bbci.co.uk/98B3/production/_109519093_gettyimages-72482818.jpg"/>
      </figure>
      <p>Майже через 40 років, у квітні 2011-го, ФБР розсекретить власний звіт 1985 року, в якому це посвідчення назвуть «ймовірно сфабрикованим».</p>
      <p>До того, як це станеться, воно буде чи не головним доказом правдивості звинувачень на адресу Дем’янюка.</p>
      <p>У 1981 році Дем’янюка позбавляють громадянства США, у 1986 екстрадують до Ізраїлю. Місцевий суд доводитиме, що він є охоронцем концтабору «Треблінка» на прізвисько «Іван Грозний» — саме «Грозного» в Дем’янюку впізнали одразу кілька вцілілих в’язнів концтабору.</p>
      <p>Він, за їхніми спогадами, керував установкою, що закачувала газ у камери смерті.</p>
      <p>Ось як «Грозного» у своїх мемуарах описує один із в’язнів «Треблінки»: «Іван був високий, і хоча його очі здавалися добрими та приємними, він був садистом. Він із задоволенням катував своїх жертв. Він часто кидався на нас, коли ми працювали […] Він міг змусити нас лягти на підлогу і жорстоко бити нас. Поки він робив це, його обличчя виражало садистське задоволення — він сміявся і жартував».</p>
      <h3>Смертний вирок і виправдання</h3>
      <p>Адвокати Дем’янюка будували захист зокрема на спробах довести, що посвідчення є підробкою, і намагалися переконати суд, що свідки, які впізнають в ньому «Івана Грозного», помиляються.</p>
      <p>Еліяху Розенберг, один із ключових свідків у справі, під час судового процесу впевнено заявив, що Дем’янюк — це і є «Грозний». Пізніше з’ясувалося, що у 1947 році той-таки Розенберг свідчив, що «Іван Грозний» загинув під час повстання в’язнів.</p>
      <p>Проте суд все ж повірив свідкам: у 1988 році Дем’янюка засудили до смертної кари через повішення. На період розгляду апеляції його посадили до одиночної камери, де він чекав остаточного вердикту.</p>
      <figure>
        <img src="https://c.files.bbci.co.uk/2532/production/_109522590_gettyimages-635938219.jpg"/>
        <figcaption>Іван Дем’янюк під час суду в Ізраїлі</figcaption>
      </figure>
      <p>У 1993 році Верховний суд Ізраїлю несподівано виправдав Дем’янюка. Врятували розсекречені після розпаду СРСР матеріали допитів 37 охоронців «Треблінки», в яких йшлося, що справжнє ім'я «Івана Грозного» — Іван Марченко, а опис його зовнішності зовсім не збігався з зовнішністю Дем’янюка.</p>
      <p>Попередній вирок скасували, зазначивши, що суд має «обґрунтовані сумніви» в тому, що Дем’янюк є «Іваном Грозним».</p>
      <p>Втім, у вердикті не йшлося про його невинуватість — суд наполягав, що є достатньо підстав вважати, що Дем’янюк був охоронцем в інших нацистських концтаборах.</p>
      <p>У тому ж таки 1993 році Дем’янюк повертається до США, у 1998-му його відновлюють в американському громадянстві.</p>
      <h3>Новий процес</h3>
      <p>Спокійне життя тривало недовго: проти Дем’янюка в США знову відкрили справу, в якій, щоправда, ані прізвисько «Іван Грозний», ані «Треблінка» вже не згадувались. Цього разу його звинуватили в тому, що він був охоронцем в концтаборах «Собібор» та «Майданек».</p>
      <p>Незабаром Дем’янюка знову позбавили громадянства і наказали виїхати з країни. Згодом запит на його екстрадицію надіслала Німеччина, де проти нього відкрили нову справу.</p>
      <p>Одним із доказів проти Дем’янюка знову було те саме посвідчення концтабору «Травники», а також низка інших документів. Свідків, які б бачили пана Дем’янюка у таборі в ролі охоронця, не було.</p>
      <figure>
        <img src="https://c.files.bbci.co.uk/E882/production/_109522595_gettyimages-94981399.jpg"/>
      </figure>
      <p>12 травня 2011 року суд у Мюнхені визнав його співучасником вбивства майже 28 тисяч євреїв у концтаборі «Собібор» і засудив до п’яти років в’язниці.</p>
      <p>При цьому, доказів його безпосередньої причетності до цих смертей так і не знайшли: це був перший випадок, коли як доказ провини у вбивстві в німецькому суді використали сам факт служби в концтаборі.</p>
      <p>«Він був частиною вбивчої машини, і він — співучасник убивств. Немає жодних сумнівів щодо доказів, і родичі вважають, що необхідно, аби всі, хто брали участь у вбивствах їхніх родин, постали перед відповідальністю», — заявляв Корніліус Нестлер, адвокат родин жертв «Собібору».</p>
      <p>Син Івана Дем’янюка Джон — іншої думки: «Він любив життя, родину й людство. Історія доведе, що Німеччина використала його як цапа-відбувайла, аби перекласти на безпомічного українського військовополоненого провину за вчинки нацистів».</p>
      <p>Втім, чинності вирок німецького суду так і не набув: Іван Дем’янюк помер у березні 2012 року — до того, як суд встиг розглянути його апеляцію.</p>
      <p><i>Хочете отримувати головне в месенджер? Підписуйтеся на наш </i><a href="https://t.me/bbcukrainian">Telegram</a> <i>або </i><a href="http://bit.ly/2PYRwJ9">Viber</a> <i>!</i></p>
    </article>
  </body>
</html>