<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/valverde-ocekava-od-slavie-stejny-vykon-jako-v-zapase-v-edenu/1817149?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-04T18:01:00+00:00"/>
    <meta property="og:title" content="Valverde očekává od Slavie stejný výkon jako v zápase v Edenu"/>
    <meta property="og:description" content="Barcelona - Trenér fotbalistů Barcelony Ernesto Valverde předpokládá, že Slavia bude hrát v úterním utkání Ligy mistrů na Camp Nou stejně jako v úvodním vzájemném duelu před 14 dny v Edenu, kde Katalánci zvítězili po boji 2:1. Od svých svěřenců očekává reakci na sobotní ligovou porážku 1:3 na hřišti Levante a výrazně zlepšený výkon."/>
  </head>
  <body>
    <article>
      <h1>Valverde očekává od Slavie stejný výkon jako v zápase v Edenu</h1>
      <address><time datetime="2019-11-04T18:01:00+00:00">04 Nov 2019, 18:01</time> by <a rel="author" href="http://www.ctk.cz/" target="_blank">ČTK</a></address>
      <p>Barcelona - Trenér fotbalistů Barcelony Ernesto Valverde předpokládá, že Slavia bude hrát v úterním utkání Ligy mistrů na Camp Nou stejně jako v úvodním vzájemném duelu před 14 dny v Edenu, kde Katalánci zvítězili po boji 2:1. Od svých svěřenců očekává reakci na sobotní ligovou porážku 1:3 na hřišti Levante a výrazně zlepšený výkon.</p>
      <slideshow>
        <figure>
          <img src="https://i3.cn.cz/6/1571915611_P201910240570501.jpg"/>
        </figure>
        <figure>
          <img src="https://i3.cn.cz/6/1571865029_P201910231216201.jpg"/>
        </figure>
        <figure>
          <img src="https://i3.cn.cz/6/1571865075_P201910231217101.jpg"/>
        </figure>
        <figure>
          <img src="https://i3.cn.cz/6/1571865011_P201910231215801.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3257">Fotogalerie: Fotbalová Liga mistrů 2019/20</a>
        </figcaption>
      </slideshow>
      <p>"Očekávám zápas podobný tomu úvodnímu v Edenu a také tomu, který Slavia odehrála na začátku skupiny v Miláně proti Interu. Oni si drží svou herní tvář, v české lize i v Lize mistrů. Očekáváme stejně fyzicky náročný zápas a soupeře, který se bude snažit tlačit dopředu," uvedl Valverde na tiskové konferenci.</p>
      <p>Jeho svěřenci v sobotu nečekaně prohráli ve španělské lize s Levante a utrpěli první soutěžní porážku po sedmi výhrách za sebou. "Samozřejmě když prohrajete, je větší tlak. Zvlášť v takovém klubu, jako je Barcelona. Myslím, že je to v pořádku, protože vás to nutí reagovat. Nehráli jsme zkrátka dobře a musíme se zlepšit," podotkl Valverde.</p>
      <p>"Myslím, že doma hrajeme lépe než venku, tam je to vždy složitější. Zápas s Levante už je za námi, tohle je šance napravit ty chyby. Každý hráč moc dobře ví, co musí zlepšit. Hlavně celkový výkon musí být mnohem lepší," dodal obránce Nélson Semedo.</p>
      <p>V Lize mistrů vede Barcelona skupinu a v případě úterního vítězství se hodně přiblíží postupu. "Očekáváme stejně složitý zápas jako v Praze. Pro nás je strašně důležité, abychom vyhráli, tím bychom si skoro zajistili účast v další fázi. Hrajeme doma, věřím, že budeme dominovat a získáme tři body," uvedl Semedo.</p>
      <p>Barcelonští nijak neřeší trvající protesty a demonstrace ve městě proti uvěznění tamních politiků za neústavní referendum o nezávislosti Katalánska z roku 2017. "Není to nic nového a nijak nás to neovlivňuje. Reprezentujeme v podstatě mezinárodní klub. Snažíme se hrát dobře a dosahovat výsledků, které udělají lidem radost," řekl Valverde.</p>
    </article>
  </body>
</html>