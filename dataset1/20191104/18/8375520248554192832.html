<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/u-mau-zayavlyayut-shcho-zbirayutsya-uniknuti-bankrutstva-637637.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-04T18:00:39+00:00"/>
    <meta property="og:title" content="У МАУ заявляють, що збираються уникнути банкрутства"/>
    <meta property="og:description" content="Наразі у МАУ переглядають фінансову політику, оптимізують у бік звуження маршрутну мережу, закривають деякі напрямки польотів - прессекретар"/>
  </head>
  <body>
    <article>
      <h1>У МАУ заявляють, що збираються уникнути банкрутства</h1>
      <address>
        <time datetime="2019-11-04T18:00:39+00:00">04 Nov 2019, 18:00</time>
      </address>
      <h4>Наразі у МАУ переглядають фінансову політику, оптимізують у бік звуження маршрутну мережу, закривають деякі напрямки польотів - прессекретар</h4>
      <p>Авіакомпанія «Міжнародні авіалінії України» заявляє, що здійснює низку заходів для уникнення збитків і жодної мови про банкрутство не може бути.</p>
      <p>Про це повідомила прессекретар МАУ Євгенія Сацька, коментуючи заяву міністра інфраструктури Владислава Криклія щодо можливого банкрутства авіакомпанії, якщо не будуть погашені борги перед державою, пише <a href="https://www.ukrinform.ua/rubric-economy/2811699-mau-zaavlae-so-pro-ii-bankrutstvo-ne-moze-buti-j-movi.html">Укрінформ</a>.</p>
      <p>«Українські перевізники несуть низку додаткових витрат порівняно з іноземними конкурентами: акциз на паливо, мито на ввезення авіатехніки і запасних частин, необхідність облітати повітряний простір Сходу України, АРК і РФ. Для мінімізації негативного впливу цих чинників на діяльність і фінансовий стан, авіакомпанії МАУ доводиться діяти в рамках власних можливостей: переглядати фінансову політику і зменшувати витрати, оптимізувати в бік звуження маршрутну мережу, закривати деякі напрямки польотів. Мета цих дій – оздоровити авіакомпанію. Тому жодної мови про банкрутство авіакомпанії не йде і йти не може», - зауважила вона.</p>
      <p>Сацька додала, що цитування міністра інфраструктури у ЗМІ щодо можливого банкрутства авіакомпанії «виглядає як слова, що вирвані з контексту».</p>
      <p>«Питання заборгованості є предметом переговорів між двома суб’єктами господарювання, це нормальний бізнес-процес, кожен з учасників якого зацікавлений у тому, щоб знайти рішення і працювати надалі, надаючи послуги з перевезення нашим, підкреслю, спільним клієнтам-пасажирам», - зауважила вона.</p>
      <p>Сацька також зауважила, що авіакомпанія знаходиться на етапі змін, головною метою яких є повернення МАУ в зону беззбитковості, подальший збалансований розвиток і прибутковість бізнесу.</p>
      <p>«Для реалізації цього завдання авіакомпанія змушена скоротити частотність виконання частини своїх рейсів, а деякі з них – з негативною рентабельністю - повністю скасувати. Це економічно виважений крок для стабілізації бізнесу, який дозволить МАУ переглянути і оптимізувати мережу маршрутів і розклад рейсів з урахуванням економічних чинників: розміру флоту, витрат на обслуговування польотів тощо», - додала вона.</p>
      <p>Як повідомлялося, міністр інфраструктури України Владислав Криклій в інтерв’ю для заявив, що авіакомпанія «Міжнародні авіалінії України» (МАУ) розпочала виплату боргів перед державою за власним графіком погашення.</p>
      <p>Очільник МІУ наголосив: якщо питання з боргами компанії перед державою не вирішиться, вона збанкрутує.</p>
      <p>Як відомо, у жовтні в МАУ заявили про значне скорочення програми польотів і закриття частини маршрутів з 16 листопада. У компанії планують сконцентруватися на прибуткових напрямках, щоб змінити свою фінансову модель.</p>
      <p>За даними ЗМІ, борговий портфель компанії перевищує 1 млрд грн, зокрема 400 млн грн МАУ заборгувала Україні.</p>
      <related>
        <a href="https://glavcom.ua/economics/finances/wizz-air-vpershe-za-11-rokiv-vikonav-reysi-z-odesi-637600.html"/>
        <a href="https://glavcom.ua/economics/finances/skyup-vidkrila-noviy-reys-zi-lvova-v-shardzhu-635556.html"/>
        <a href="https://glavcom.ua/news/mau-skorochuje-poloti-z-borispolya-ta-zakrivaje-nizku-marshrutiv--635240.html"/>
      </related>
    </article>
  </body>
</html>