<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/4/7102617/"/>
    <meta property="og:site_name" content="Європейська правда"/>
    <meta property="article:published_time" content="2019-11-04T18:56:56+00:00"/>
    <meta property="og:title" content="Україна очікує невдовзі отримати перші снайперські гвинтівки з Канади"/>
    <meta property="og:description" content="Заступник глави МЗС України Василь Боднар заявив, що Україна сподівається “найближчими днями чи тижнями” отримати снайперські гвинтівки з Канади."/>
  </head>
  <body>
    <article>
      <h1>Україна очікує невдовзі отримати перші снайперські гвинтівки з Канади</h1>
      <address>
        <time datetime="2019-11-04T18:56:56+00:00">04 Nov 2019, 18:56</time>
      </address>
      <p>Заступник глави МЗС України Василь Боднар заявив, що Україна сподівається "найближчими днями чи тижнями" отримати снайперські гвинтівки з Канади.</p>
      <p>Як повідомляє "Європейська правда", про це він заявив у інтерв’ю "<a href="https://www.ukrinform.ua/">Укрінформу</a>" за підсумками візиту до Канади.</p>
      <p>За словами Боднара, зараз на завершальному етапі перебуває оформлення документів на постачання снайперських гвинтівок з Канади.</p>
      <p>"Затримка виникла не від канадської сторони, а від партнерів, які постачають складові частини. Ми сподіваємося, що вже найближчими днями чи тижнями ця зброя буде в Україні", - зазначив заступник міністра.</p>
      <p>Він додав, що під час його візиту мова йшла також про заснування спеціального механізму консультацій на рівні міністрів оборони, під час яких можна було б обговорювати купівлю Україною зброї.  </p>
      <p>Зокрема, за його словами, це дозволило б предметно говорити про потреби української армії, передавати цю інформацію канадській стороні та одразу розуміти, яку зброю можливо забезпечити, а яку – ні.</p>
      <p>"Сподіваюся, перший подібний контакт відбудеться наприкінці листопада", - додав Боднар.</p>
      <p>Про контракт на поставку в Україну снайперських гвинтівок канадською компанією з виробництва зброї <b><a href="https://www.eurointegration.com.ua/news/2018/07/23/7084692/">стало відомо</a></b> в липні 2018 року.</p>
      <p>В грудні 2017 року Канада включила Україну у контрольний список країн, згідно з яким <b><a href="https://www.eurointegration.com.ua/news/2017/12/13/7075023/">знімається обмеження</a></b> на продаж вогнепальної зброї, проте досі жодна одиниця зброї в Україну не постачалася.</p>
      <related>
        <a href="https://www.eurointegration.com.ua/news/2019/11/4/7102614/"/>
        <a href="https://www.eurointegration.com.ua/news/2019/03/18/7094108/"/>
      </related>
    </article>
  </body>
</html>