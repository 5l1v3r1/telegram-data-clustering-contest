<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/economics/zahist-biznesu-kabmin-zatverdiv-sklad-komisiji-z-pitan-zahistu-biznesu-novini-ukrajini-50051577.html"/>
    <meta property="og:site_name" content="НВ"/>
    <meta property="article:published_time" content="2019-11-04T18:20:00+00:00"/>
    <meta property="og:title" content="Кабмін визначився, кому довірити захист бізнесу"/>
    <meta property="og:description" content="Комісію з питань захисту бізнесу очолив прем'єр-міністр Олексій Гончарук"/>
  </head>
  <body>
    <article>
      <h1>Кабмін визначився, кому довірити захист бізнесу</h1>
      <h2>Комісію з питань захисту бізнесу очолив прем'єр-міністр Олексій Гончарук</h2>
      <address>
        <time datetime="2019-11-04T18:20:00+00:00">04 Nov 2019, 18:20</time>
      </address>
      <p>У Комісію з питань захисту бізнесу, створену при уряді, увійшли 10 осіб. Її головою став прем'єр-міністр <a href="https://nv.ua/ukr/tags/goncharuk.html">Олексій Гончарук</a>. Відповідна постанова Кабміну опублікована на <a href="https://www.kmu.gov.ua/ua/npas/pro-utvorennya-komisiyi-z-pitan-zahistu-t161019">Урядовому порталі</a>.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/014/118/original/fb0a9fc7eb33a3098dd35669ae0054d2.png?stamp=1&amp;q=85&amp;w=115"/>
      </figure>
      <p>Анатолій Яровий<br/>Чому поява комісії із захисту бізнесу — поганий сигнал</p>
      <p>Секретарем Комісії стане радник прем'єр-міністра. До її складу увійдуть заступники міністрів юстиції, економіки, внутрішніх справ, а також заступник директора Держбюро розслідувань. За погодженням до складу комісії входять бізнес-омбудсмен, секретар Національної інвестиційної ради, заступник голови СБУ і заступник директора НАБУ.</p>
      <p>Як зазначається, Комісія створена для «поліпшення бізнес-клімату в Україні та створення умов для залучення інвестицій, шляхом захисту бізнесу від незаконного впливу представників влади».</p>
      <p>Комісія розробить вимоги до звернень (скарг). Перед безпосереднім розглядом Комісією, скаргу буде попередньо оцінювати бізнес-омбудсмен. Для цього відведено максимальний термін — три робочих дні. Потім звернення розглядаються Комісією, а рішення за необхідності публікується на офіційному сайті Кабміну.</p>
      <p>Повноваження комісії дозволяють їй ініціювати притягнення до відповідальності за порушення норм законодавства представників держорганів, органів місцевого самоврядування та посадових осіб.</p>
      <p>Як повідомлялося, <a href="https://nv.ua/ukr/biz/economics/kabmin-stvoriv-komisiyu-dlya-zahistu-biznesu-novini-ukrajini-50048129.html">рішення про створення Комісії з питань захисту бізнесу Кабмін ухвалив 16 жовтня</a>.</p>
    </article>
  </body>
</html>