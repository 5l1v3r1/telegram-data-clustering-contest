<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/germa-tresor-Marquez-motor_0_2338566128.html"/>
    <meta property="og:site_name" content="Ara.cat"/>
    <meta property="article:published_time" content="2019-11-04T18:32:56+00:00"/>
    <meta property="og:title" content="Qui té un germà té un tresor"/>
    <meta property="og:description" content="Com Marc i Àlex Márquez, altres parelles de germans han celebrat èxits conjuntament"/>
  </head>
  <body>
    <article>
      <h1>Qui té un germà té un tresor</h1>
      <h2>Com Marc i Àlex Márquez, altres parelles de germans han celebrat èxits conjuntament</h2>
      <address>
        <time datetime="2019-11-04T18:32:56+00:00">04 Nov 2019, 18:32</time>
      </address>
      <p>Marc i Àlex Márquez han entrat en la història. Els dos germans de Cervera, igual com ja van fer el 2014, s’han proclamat campions del món el mateix any. Fa cinc anys, el petit celebrava el títol de Moto3 i el gran el seu segon de MotoGP. Ara, l’Àlex ja és campió de Moto2 i el Marc s’ha tornat a coronar en la categoria reina. Entre ells dos sumen 10 títols i són, sense cap dubte, la parella de germans més exitosa del motociclisme. El 2014 van aconseguir el que ningú havia fet abans, i ara ho han tornat a fer. Alguns, com Christian i Dominique Sarron, o Haruchika, Nobuatsu i Takuma Aoki, ho van intentar abans sense sort, ja que tan sols Christian Sarron i Haruchika Aoki van coronar-se al Mundial. L’esport de les dues rodes ens deixa uns altres protagonistes de casa, els Checa, tot i que Carles i David van celebrar els èxits en anys diferents: Carles Checa va ser campió del món de Superbikes l’any 2011, i David Checa campió del món de resistència el 2004, el 2014, el 2017 i el 2019.</p>
      <h3>Germans a l’esport d’equip</h3>
      <p>Però en la història de l’esport hi ha més casos de germans que han celebrat èxits alhora. En el món del futbol n’hi ha tres casos: els Walter (Fritz i Ottmar), que l’any 1954 es van proclamar campions del món en el Mundial de Suïssa amb Alemanya Occidental; els Charlton (Jack i Bobby), campions del món l’any 1966 amb Anglaterra, i els De Boer (Ronald i Frank): amb l’Ajax, abans de fitxar pel Barça, havien guanyat una Lliga de Campions (94-95) i ja de blaugranes van celebrar la Lliga 98-99. Pel que fa al bàsquet, hi ha els Gasol: campions del món al Japó amb Espanya, es van convertir en els primers germans que guanyen, si bé no el mateix any, l’anell de campions de la NBA. En handbol també hi ha tres parelles de germans que han aconseguit èxits en paral·lel: els Entrerríos (Alberto i Raúl) van guanyar l’or al Mundial d’handbol de Tunísia el 2005 amb la selecció espanyola; els Karabatic (Luka i Nikola), que van proclamar-se campions d’Europa l’any 2014 i del món el 2015, a més de guanyar diversos tornejos i competicions amb el PSG, i les bessones Lunde (Katrine i Kristine), campiones al Mundial del Brasil 2011 amb Noruega i or olímpic a Londres 2012. En el món de rugbi trobem els exemples dels Franks (Ben i Owen), que van ser campions del món el 2011 amb els All Blacks, o els Du Plessis, que van coronar-se l’any 2007 amb Sud-àfrica, mentre que en l’hoquei gel hi ha els Sedin (Henrik i Daniel), campions olímpics a Torí 2006 i al Mundial del 2013 amb Suècia.</p>
      <figure>
        <a href="https://www.ara.cat/2019/11/04/esports/Serena-Williams_2337976428_67131536_1500x1000.jpg">
          <img src="https://www.ara.cat/2019/11/04/esports/Serena-Williams_2337976428_67131536_1500x1000.jpg"/>
        </a>
        <figcaption>Serena Williams / EFE</figcaption>
      </figure>
      <h3>Èxits per separat</h3>
      <p>Deixant de banda els esports d’equip, els èxits també poden arribar per separat -com és el cas dels Márquez- o bé fent parella. És el cas dels germans Bob i Mike Bryan, que en tenis han guanyat 116 títols de dobles. El 2006 es van convertir en una de les poques parelles que ha guanyat els quatre títols de Grand Slam i la Tennis Masters Cup. A més, també van guanyar la Copa Davis (2007) i la medalla d’or als Jocs de Londres 2012. O les Williams (Venus i Serena), tres cops campiones olímpiques fent dupla (Sydney, Pequín i Londres), a més de sumar 14 títols de Grand Slam compartint pista. Els germans brasilers Guilherme i Rafael Mendes van dominar el jujitsu, un art marcial japonès, i van coronar-se alhora el 2011, el 2012 i el 2014 (Guilherme en categoria -64 i Rafael en -70), mentre que en bicicleta de muntanya els Atherton (Gee i Rachel) van celebrar l’any 2011 el títol en categoria masculina i femenina, igual que Andreas i Hanni Wenzel, que van guanyar les dues categories de la Copa del Món d’esquí l’any 80.</p>
    </article>
  </body>
</html>