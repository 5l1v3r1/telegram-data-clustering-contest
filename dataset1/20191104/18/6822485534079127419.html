<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980813151.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-04T18:44:00+00:00"/>
    <meta property="og:title" content="عضو مجمع تشخیص: خودروسازی که صاحب نداشته باشد هیچ وقت به جایی نخواهد رسید"/>
    <meta property="og:description" content="به گزارش مهر، مجید قاسمی عصر امروز دوشنبه ۱۳ آبان ۹۸ در دومین همایش راهکارهای توسعه فرهنگ صنعتی با بیان اینکه در درون فرهنگ صنعتی مقاومت جای گرفته است، گفت: در بحث فرهنگ صنعتی به خوبی می توان رد پای مقاومت را مشاهده کرد. این در شرایطی است که طی سال های اخیر فرهنگ صنعتی ورای میراث صنعتی قرار گرفته و منابع معاصر و پیش روی مرتبط با فرهنگ و نیز منابع خلاق را هم در بر می گیرد."/>
  </head>
  <body>
    <article>
      <h1>عضو مجمع تشخیص: خودروسازی که صاحب نداشته باشد هیچ وقت به جایی نخواهد رسید</h1>
      <address>
        <time datetime="2019-11-04T18:44:00+00:00">04 Nov 2019, 18:44</time>
      </address>
      <p>عضو مجمع تشخیص مصلحت نظام با بیان اینکه مفهوم اقتصاد مقاومتی بسیار فراتر از تاب آوری اقتصادی است، گفت:در این نوع مقاومت جامعه یاد می گیرد که بحران را چگونه به فرصت تبدیل کند.</p>
      <p>به گزارش مهر، مجید قاسمی عصر امروز دوشنبه ۱۳ آبان ۹۸ در دومین همایش راهکارهای توسعه فرهنگ صنعتی با بیان اینکه در درون فرهنگ صنعتی مقاومت جای گرفته است، گفت: در بحث فرهنگ صنعتی به خوبی می توان رد پای مقاومت را مشاهده کرد. این در شرایطی است که طی سال های اخیر فرهنگ صنعتی ورای میراث صنعتی قرار گرفته و منابع معاصر و پیش روی مرتبط با فرهنگ و نیز منابع خلاق را هم در بر می گیرد.</p>
      <p>عضو مجمع تشخیص مصلحت نظام افزود: فرهنگ صنعتی به دارایی نامشهود متکی بر میراث صنعتی تکیه می کند و در واقع پل ارتباطی بین جامعه و صنعت را می سازد. به نحوی که مجموعه ای از میراث های ملموس و ناملموس در کنار دارایی هایی از قبیل ذهنیت، مهارت و کارکرد به عنوان مجموعه ای پایه ای، روال تحولات صنعتی را تحت تاثیر قرار می دهد.</p>
      <p>وی تصریح کرد: مناطقی که زمانی صنعتی محسوب می شدند قادر به تغییر ساخت و تبدیل شدن به مناطق جدید صنعتی هستند و در واقع فرهنگ، نیرو محرکه افزایش مقاومت در مناطق پساصنعتی خواهد شد. بنابراین مسئولان و دست اندرکاران باید در این جوامع تلاش کنند که فرهنگ صنعتی را ایجاد و تقویت نموده تا بتوانند فضایی بی همتا و باز برای توسعه صنعتی به شکل پویا به وجود آورند.</p>
      <p>قاسمی در ادامه به مبانی و پایه های اقتصاد مقاومتی اشاره و خاطرنشان کرد: اقتصاد مقاومتی نوعی از اقتصاد است که با ایجاد مکانیزم های پویا و فعال می تواند در مقابل ضربه های مختلف کننده ساخت و هویت مقاومت کرده و ظرف کوتاه ترین زمان ممکن دوباره کشور را به مسیر توسعه ای برگرداند پس اقتصاد مقاومتی قادر است ظرفیت  متحول کردن فرهنگ صنعتی را در درون اقتصاد ایجاد نماید.</p>
      <p>این مقام مسئول در نظام بانکی با بیان اینکه مقابله با ضربه ها و آسیب های منتهی به از دست دادن هویت، ساختار، مقاومت و قابل پیش بینی کردن ضربه ها خواسته اقتصاد مقاومتی است، گفت: دغدغه های مقاوم سازی اقتصاد همواره وجود دارد اما برخی که مفهوم تاب آوری اقتصاد را به جای اقتصاد مقاومتی مطرح می کنند در واقع اقتصاد ریاضتی را مدنظر دارند در حالی که اقتصاد مقاومتی فراتر از تاب آوری است.</p>
      <p>وی با برشمردن محورهای اقتصاد مقاومتی خاطرنشان کرد: در سیاست های کلی اقتصاد مقاومتی محورهای تغییرناپذیری وجود دارد که حفظ آن ضروری است. به نحوی که حفظ دستاوردهای کشور تداوم پیشرفت، تحقق آرمان ها و اصول قانون اساسی، تحقق سند چشم انداز ۲۰ ساله و دستیابی به اقتصاد متکی بر دانش و فناوری مدنظر است. ضمن اینکه تحقق عدالت بنیادین در اقتصاد، برون گرا بودن و پویایی نیز از دیگر شاخصه های آن به شمار می رود.</p>
      <p>قاسمی گفت: بحث مقاومت در واقع ایجاد ظرفیت هایی است که عامل کاهش دوره های زمانی نابسامانی بین زمان بروز ضربه و برگشت به مسیر عادی بوده و به تضمین پایداری می انجامد. پس مقاومتی شدن اقتصاد به معنای از دست دادن هویت ملی نیست بلکه مقاومت مشارکتی و حضور آحاد مردم را دنبال می کند.</p>
      <p>وی ادامه داد: در این نوع مقاومت جامعه یاد می گیرد که بحران را چگونه به فرصت تبدیل کند و این همان رفتاری است که در بخش صنعت در چارچوب پذیرش تحول، فرهنگ صنعتی نامیده می شود که ایجاد یک فرهنگ پویا با تکیه بر مجموعه میراث های صنعتی است که می تواند تغییر ایجاد کند.</p>
      <p>وی ادامه داد: اگر از ما سوال شود که آیا تولید خودرو در ایران همپای دنیا پیشرفت کرده به طور قطع پاسخ ما منفی است در حالی که به نظر می رسد ز و ما باید بپذیریم که این اقدام را صورت نداده ایم و حاضر هم نیستیم تحول ایجاد کنیم.</p>
      <p>قاسمی با اشاره به اظهار نظر رئیس کل بانک مرکزی در مورد صنعت خودروسازی که با واکنش های بسیاری همراه شد گفت: متاسفانه خودروسازی در کشور متولی ندارد و نیاز است که در آن تحول ایجاد شود.</p>
      <p>وی ادامه داد: دانش بنیانی عاملی است که می تواند ابزار تحول فرهنگ صنعتی شده و پیشتازی اقتصاد دانش بنیان یکی از محورهای کلیدی اقتصاد مقاومتی است. به نحوی که ایجاد فرهنگ صنعتی پویا خواهد بود که بتواند میراث صنعتی کشور را به بهترین نحو گسترش دهد.</p>
      <p>وی گفت: اقتصاد مقاومتی می تواند زمینه لازم را برای ایجاد ظرفیت تقویت و پویایی فرهنگ صنعتی ایجاد نماید.</p>
      <p>وی در ادامه به پیوند افراد باتجربه د رحوزه های صنعتی با برخی بانک ها اشاره و خاطرنشان کرد: در یک شرکت ۵ میلیارد دلار سرمایه گذاری شده که تلفیقی از همکاری فرهنگ صنعتی بخش مالی و نیز صنعت کشور به شمار می رود ضمن اینکه خط لوله صادرات گاز به عراق با ۲ میلیارد دلار سرمایه گذاری در کمتر از یک سال و نیم احداث شد که در سال جاری ۴.۵ میلیارد دلار برای کشور ارز آوری داشته است پس فرزندان این آب و خاک قادرند دست به کارهای بزرگ بزنند.</p>
    </article>
  </body>
</html>