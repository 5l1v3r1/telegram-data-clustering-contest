<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638168/%D8%B4%D8%B1%DB%8C%D8%B9%D8%AA%D9%85%D8%AF%D8%A7%D8%B1%DB%8C-%D8%AD%D8%B0%D9%81-%DB%8C%D8%A7%D8%B1%D8%A7%D9%86%D9%87-%D9%BE%D8%B1%D8%AF%D8%B1%D8%A2%D9%85%D8%AF%D9%87%D8%A7-%D8%A8%D8%A7-%D8%A7%D8%AD%D8%AA%DB%8C%D8%A7%D8%B7-%DA%A9%D8%A7%D9%85%D9%84-%D8%A7%D9%86%D8%AC%D8%A7%D9%85-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T20:18:00+00:00"/>
    <meta property="og:title" content="شریعتمداری: حذف یارانه پردرآمدها با احتیاط کامل انجام می‌شود"/>
    <meta property="og:description" content="وزیر تعاون، گفت: به دلیل فشار نظام سلطه، شرایط زندگی طبقه متوسط و پایین جامعه مطلوب نیست، حذف یارانه پردرآمدها با احتیاط کامل انجام می‌شود."/>
  </head>
  <body>
    <article>
      <h1>
        <a href="https://www.bultannews.com/fa/news/638168/%D8%B4%D8%B1%DB%8C%D8%B9%D8%AA%D9%85%D8%AF%D8%A7%D8%B1%DB%8C-%D8%AD%D8%B0%D9%81-%DB%8C%D8%A7%D8%B1%D8%A7%D9%86%D9%87-%D9%BE%D8%B1%D8%AF%D8%B1%D8%A2%D9%85%D8%AF%D9%87%D8%A7-%D8%A8%D8%A7-%D8%A7%D8%AD%D8%AA%DB%8C%D8%A7%D8%B7-%DA%A9%D8%A7%D9%85%D9%84-%D8%A7%D9%86%D8%AC%D8%A7%D9%85-%D9%85%DB%8C%E2%80%8C%D8%B4%D9%88%D8%AF">شریعتمداری: حذف یارانه پردرآمدها با احتیاط کامل انجام می‌شود</a>
      </h1>
      <h2>وزیر تعاون، گفت: به دلیل فشار نظام سلطه، شرایط زندگی طبقه متوسط و پایین جامعه مطلوب نیست، حذف یارانه پردرآمدها با احتیاط کامل انجام می‌شود.</h2>
      <address><time datetime="2019-11-04T20:18:00+00:00">04 Nov 2019, 20:18</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، <b>محمد شریعتمداری</b> وزیر تعاون، کار و رفاه اجتماعی در حاشیه نشست امروز(دوشنبه، 13 آبان) <b>کمیسیون برنامه و بودجه</b> مجلس در جمع خبرنگاران در تشریح موضوعات مطرح شده در کمیسیون، گفت: طرح اشتغال پایدار روستایی در شرایط فعلی، کمک شایانی به ایجاد اشتغال در مناطق روستایی و بخش‌های کمتر از 10 هزار نفر کرده که در این طرح با کسب مجوز از مقام معظم رهبری و با استفاده از 1.5 میلیارد دلار از منابع صندوق توسعه ملی و تبدیل آن به ریال و ارائه آن به صندوق توسعه ملی، امکان تأمین تسهیلات ارزان قیمت برای ایجاد اشتغال کارآفرینان فراهم شد.</p>
      <p>وی اظهار داشت: در اجرای طرح اشتغال پایدار روستایی محدودیت‌هایی وجود داشت که با همکاری فراکسیون اشتغال مجلس و حمایت رئیس مجلس شورای اسلامی، اقدامات لازم برای رفع آنها انجام گرفت.</p>
      <p>وزیر تعاون، کار و رفاه اجتماعی با بیان اینکه با طرح اشتغال پایدار روستایی، سهم اشتغال روستایی در اشتغال کشور از 3 درصد به 23 درصد ارتقا یافت، اضافه کرد: با کمک نمایندگان و در جلسه امروز کمیسیون برنامه، بودجه و محاسبات مجلس، طرح مذکور اصلاح شد، امیدواریم با تصویب آن در مجلس اختیارات دولت برای ایجاد اشتغال در روستاها افزایش یابد.</p>
      <p>شریعتمداری همچنین درباره آخرین اقدامات وزارتخانه برای اجرای قانون هدفمندی یارانه‌‌ها و حذف یارانه دهک‌های پردرآمد، ادامه داد: از آنجایی که به دلیل فشار نظام سلطه، شرایط زندگی طبقه متوسط و پایین جامعه مطلوب نیست، <b>حذف یارانه </b>پردرآمدها با احتیاط کامل انجام می‌شود، به همین دلیل دهک‌هایی از دهک نخست درآمدی مشمول اجرای این قانون شدند و به تدریج و ماهانه با بررسی دقیق‌تر و ضریب خطای کم، بر تعداد آن افزوده می‌شود.</p>
      <p>وی گفت: 250 هزار خانوار از مجموع خانوارهای دهک نخست درآمدی کشور در جریان حذف یارانه قرار گرفتند که پس از حذف، حدود 20 هزار شکایت به مراکز پیشخوان و سایت موردنظر واصل شد، این شکایت‌ها بررسی خواهد شد و در صورتی که پس از بررسی درستی ادعا ثابت شود، یارانه مجدد برای فرد واریز خواهد شد.</p>
      <p>انتهای پیام/</p>
    </article>
  </body>
</html>