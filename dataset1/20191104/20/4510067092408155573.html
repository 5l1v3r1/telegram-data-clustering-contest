<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-35/oradeanul-marcel-bolos-si-ceilalti-ministri-ai-noului-guvern-al-romaniei-au-depus-juramantul-152561.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-04T20:20:00+00:00"/>
    <meta property="og:title" content="Orădeanul Marcel Boloş şi ceilalţi miniştri ai noului Guvern al României au depus jurământul (VIDEO)"/>
    <meta property="og:description" content="Membrii noului Guvern al României, condus de liberalul Ludovic Orban, au depus luni seara jurământul la Palatul Cotroceni, în prezenţa preşedintelui Klaus Iohannis. Între noii miniştri ai ţării se numără şi orădeanul Marcel Boloş, care va conduce Ministerul Fondurilor Europene."/>
  </head>
  <body>
    <article>
      <h1>Orădeanul Marcel Boloş şi ceilalţi miniştri ai noului Guvern al României au depus jurământul (VIDEO)</h1>
      <address>
        <time datetime="2019-11-04T20:20:00+00:00">04 Nov 2019, 20:20</time>
      </address>
      <figure>
        <img src="https://www.ebihoreanul.ro/modules/news/files/bolosiohannisministru.jpg"/>
      </figure>
      <p>
        <b>Membrii noului Guvern al României, condus de liberalul Ludovic Orban, au depus luni seara jurământul la Palatul Cotroceni, în prezenţa preşedintelui Klaus Iohannis.</b>
      </p>
      <p>Între noii miniştri ai ţării se numără şi orădeanul Marcel Boloş, fost şef al Direcţiei specializate în atragerea de fonduri europene din Primăria Oradea. Boloş va conduce Ministerul Fondurilor Europene.</p>
      <p>Preşedintele ţării a declarat că le doreşte un mandat de mare succes şi să găsească sprijinul necesar în Parlament pentru a stopa dezastrul lăsat în urmă de guvernele PSD. Printre priorităţile Guvernului, preşedintele a notat bugetul pentru 2020, reluarea discuţiilor pe legile Justiţiei şi încurajarea luptei anticorupţie.</p>
      <p>
        <b>"România nu s-a dezvoltat din cauza PSD"</b>
      </p>
      <p>"Chiar dacă este un guvern monocolor, vă doresc să găsiţi sprijinul necesar în Parlament pentru a stopa dezastrul lăsat în urmă de guvernele PSD-iste. Vă spun sincer, mă tem de ce vor găsi noii miniştri în ministere", a adăugat preşedintele, care a precizat că se aşteaptă ca noul Guvern să rezolve câteva probleme foarte urgente, printre care închiderea bugetului pentru 2019, pregătirea proiectului de buget 2020, reluarea discuţiilor pe legile Justiţiei şi încurajarea luptei anticorupţie.</p>
      <p>Şeful statului l-a felicitat pe Ludovic Orban pentru faptul că a reuşit "un lucru incredibil", respectiv să convingă partidele din opoziţie să formeze o nouă majoritate parlamentară şi să "înlocuiască majoritatea toxică din jurul PSD".</p>
      <p>"Se termină astfel guvernarea PSD-istă care în diferite variante a durat aproape 3 ani de zile. Guvernări toxice pentru români, pentru România, guverne care au stricat foarte multe proiecte, abordări ale României", a continuat Klaus Iohannis, care a acuzat că "în ultimii 30 de ani România nu s-a dezvoltat mai mult şi mai bine din cauza PSD".</p>
      <p>Ludovic Orban l-a asigurat pe preşedinte că va avea în Guvernul pe care îl conduce "un partener de încredere". "Ne veţi avea parteneri în tot efortul dvs de a întări poziţia României pe plan internaţional, în toate demersurile în cadrul parteneriatului strategic cu SUA şi în cadrul NATO. Suntem deschişi pentru un dialog permanent (...) Contaţi pe noi", a spus noul premier.</p>
      <figure>
        <img src="https://www.ebihoreanul.ro/user_files/juramantguvern04112019.jpg"/>
      </figure>
      <p>Guvernul Orban a avut luni seara o primă şedinţă, informală, la Palatul Victoria, la al cărei debut a fost invitat şi preşedintele Klaus Iohannis.</p>
      <p>
        <b>Componenţa noului Guvern al României:</b>
      </p>
      <p>Prim-ministru - Ludovic Orban        <br/>Viceprim-ministru - Raluca Turcan  <br/>Ministrul finanţelor publice - Vasile-Florin Cîţu<br/>Ministrul afacerilor interne - Marcel Ion Vela<br/>Ministrul afacerilor externe – Bogdan-Lucian Aurescu<br/>Ministrul justiţiei - Marian Cătălin Predoiu<br/>Ministrul apărării naţionale - Ionel Nicolae Ciucă<br/>Ministrul economiei, energiei şi mediului de afaceri - Virgil-Daniel Popescu<br/>Ministrul transporturilor, infrastructurii şi comunicaţiilor - Lucian Nicolae Bode<br/>Ministrul agriculturii şi dezvoltării rurale - Nechita-Adrian Oros           <br/>Ministrul mediului, apelor şi pădurilor - Costel Alexe <br/>Ministrul lucrărilor publice, dezvoltării şi administraţiei - Ion Ştefan<br/>Ministrul fondurilor europene - Ioan Marcel Boloş<br/>Ministrul sănătăţii - Victor Sebastian Costache<br/>Ministrul educaţiei şi cercetării - Cristina Monica Anisie<br/>Ministrul culturii - Bogdan Gheorghiu       <br/>Ministrul tineretului şi sportului - Marian Ionuţ Stroe<br/>Ministrul muncii şi protecţiei sociale - Victoria Violeta Alexandru</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fprivesc.eu%2Fvideos%2F2505134989577558%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>
        <b>PSD: "Zi neagră pentru România"</b>
      </p>
      <p>"Aceasta este o zi neagră pentru România, în care preşedintele Iohannis a reuşit să îşi impună locotenenţii la Palatul Victoria", a declarat fostul premier PSD Viorica Dăncilă, în prima ieşire publică după votul de învestitură primit în Parlament de Guvernul PNL condus de Ludovic Orban.</p>
      <p>Ea a susţinut că astăzi "s-a desăvârşit operaţiunea ilegitimă de confiscare a puterii executive" de către Klaus Iohannis, pe care l-a numit "un preşedinte dictator şi abuziv". Viorica Dăncilă a mai spus că ea va continua "să lupte cu acest mare şef de stat care fuge de o confruntare directă" cu ea. "Aveţi curaj, domnule Iohannis, românii merită o explicaţie pentru ce aţi făcut sau nu în acest mandat ratat de preşedinte. Şi pregătiţi-vă, domnule preşedinte, mai aveti 20 de zile la Cotroceni, 20 de zile până când veţi afla că România nu e oarbă şi e absentă, aşa cum aţi fost dvs în cei 5 ani".</p>
      <p>"De astăzi PSD intră oficial în opoziţie şi ne vom asuma cu maximă seriozitate toate responsabilităţile care decurg din acest rol. Vă garantez că vom fi cea mai grea opoziţie pe care acest guvern improvizat o va avea, acest guvern ghilotină, un guvern slab şi expus corupţiei", a mai spus şefa PSD.</p>
      <p>În declaraţia susţinută le sediul PSD, Dăncilă a anunţat că au fost excluşi din PSD parlamentarii care au votat Guvernul Orban. Parlamentarii social-democraţi care au fost prezenţi şi au votat învestirea Guvernului Orban sunt senatorul de Dolj Eugen Gioancă, deputatul de Cluj Cristina Burciu şi deputatul de Bacău Elena Hărătău.</p>
      <p>
        <b>Ponta, "profund dezamăgit"</b>
      </p>
      <p>Liderul Pro România, Victor Ponta, a anunţat şi el că se "desparte" de parlamentarii partidului care "nu au rezistat în faţa presiunilor" şi au votat învestirea Guvernului Orban şi spune că "păcatul lor este că au instaurat un guvern care va face foarte mult rău".</p>
      <p>"Sigur că sunt profund dezamăgit de faptul că oameni pe care i-am sprijinit, promovat, respectat şi apărat în toate situaţiile nu au rezistat azi în faţa presiunilor şi că au ales să lupte împotriva ProRomania, a propriilor convingeri şi împotriva mea", a adăugat Victor Ponta.</p>
      <p>Pentru cabinetul condus de liderul PNL au votat 240 de senatori şi deputaţi, între care 7 parlamentari din partidul lui Ponta: Daniel Constantin, Damian Florea, Emilia Meiroşu, Georgian Pop, Mircea Banias şi Liviu Balint.</p>
    </article>
  </body>
</html>