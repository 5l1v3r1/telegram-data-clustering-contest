<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/economia/sud_giovani_migrazione_reddito_cittadinanza-6482320/news/2019-11-04/"/>
    <meta property="og:site_name" content="Agi"/>
    <meta property="article:published_time" content="2019-11-04T20:30:00+00:00"/>
    <meta property="og:title" content="Il Reddito di cittadinanza sta allontanando le persone dal mondo del lavoro"/>
    <meta property="og:description" content="Lo sostiene il Rapporto Svimez che invita a cambiare la misura per farla entrare in un sistema di inclusione sociale più ampio "/>
  </head>
  <body>
    <article>
      <h1>Il Reddito di cittadinanza sta allontanando le persone dal mondo del lavoro</h1>
      <h2>Lo sostiene il Rapporto Svimez che invita a cambiare la misura per farla entrare in un sistema di inclusione sociale più ampio </h2>
      <address><time datetime="2019-11-04T20:30:00+00:00">04 Nov 2019, 20:30</time> by <a rel="author" href="https://www.agi.it/authors/ivana-pisciotta/" target="_blank">Ivana Pisciotta</a></address>
      <p>"Sembra che il Reddito di Cittadinanza stia allontanando dal mercato del lavoro anziché richiamare persone in cerca di occupazione", si legge nel <b>Rapporto Annuale dell'Associazione per lo Sviluppo dell'Industria nel Mezzogiorno​ (Svimez)</b> presentato a Montecitorio. </p>
      <p>"L'avvio da luglio della nuova fase con i <b>centri per l'impiego</b> e i <b>navigator</b> non sembra al momento aver modificato la tendenza. Un secondo problema è che il trasferimento monetario spiazza il lavoro perché tende ad alzare il salario di riserva e, di conseguenza, disincentiva il beneficiario ad accettare posti precari, occasionali, a tempo parziale". Svimez propone di "uscire dalla logica del sussidio monetario e rendere il Reddito di Cittadinanza una parte di un progetto più ampio di inclusione sociale. </p>
      <p>Le risorse disponibili per il Reddito di Cittadinanza potrebbero finanziare, infatti, un sistema integrato di servizi per le fasce più deboli della popolazione, attraverso interventi mirati per contrastare l'abbandono scolastico, integrare i servizi socio-sanitari (asili nido, strutture socio-assistenziali per anziani) oggi carenti, rafforzare le politiche attive del lavoro, migliorando così la qualità della vita delle fasce piu' fragili della popolazione e attivando, al tempo stesso, anche attraverso il mondo della cooperazione, occasioni di lavoro".</p>
      <h3>L'abbandono del mezziogiorno</h3>
      <p>Dall'inizio del <b>2000</b> "hanno lasciato il <b>Mezzogiorno</b> 2 milioni e 15 mila residenti: la metà sono giovani di età compresa tra i <b>15 e i 34 anni</b>, quasi un quinto laureati; il 16% circa si sono trasferiti all'estero". E di questi, oltre 850 mila di loro non tornano più nel Mezzogiorno. È quanto emerge dal rapporto dello Svimez.</p>
      <p>Nel 2017, in presenza di un tendenziale rallentamento della ripresa economica, "si sono cancellati dal Mezzogiorno oltre 132 mila residenti, un quarto dei quali ha scelto un <b>Paese estero</b> come residenza, una quota decisamente piu' elevata che in passato, come più elevata risulta la quota dei laureati, un terzo del totale".</p>
      <h3>Chi sono coloro che lasciano il Sud</h3>
      <p>SVIMEZ ha rilevato come la "<b>nuova migrazione</b>" sia figlia dei <b>profondi cambiament</b>i intervenuti nella società meridionale, un'area che sta invecchiando e che non si dimostra in grado di trattenere la sua componente più giovane - appartenente alle fasce di età 25-29 anni e 30-34 anni - sia quella con un elevato grado di <b>istruzione e formazione</b>, sia coloro che hanno orientato la formazione verso le arti e i mestieri.</p>
      <p>Nel 2017 gli appartenenti a queste due classi di età che lasciano definitivamente una regione del Sud ammontano rispettivamente, a 16 mila e a 12 mila unità. Oltre il 68% dei cittadini italiani che nel 2017 ha lasciato il Mezzogiorno per una regione del Centro-Nord, aveva almeno un titolo di studio di secondo livello: diploma superiore il 37,1% e laurea il 30,1% (nel 2010 le quote risultavano rispettivamente pari al 38,7 e a 25,1%).</p>
      <h3>In Abruzzo e Basilicata la più grande emorragia di laureati</h3>
      <p>La consistente perdita dei <b>giovani laureati</b> interessa tutte le regioni del Mezzogiorno e assume un rilevo maggiore in <b>Basilicata</b> e in <b>Abruzzo</b>, rispettivamente il 33,9% e il 35,0%. Nelle altre regioni del Mezzogiorno la quota dei laureati che si trasferisce al Centro-Nord supera sempre il 30% con l'eccezione della Campania (29,1%) e della Sardegna (28%).</p>
    </article>
  </body>
</html>