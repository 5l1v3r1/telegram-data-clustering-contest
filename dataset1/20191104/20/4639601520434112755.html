<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/04/society/odigisi-me-vroxi-ti-prepei-na-kanoume-kai-ti-oxi/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-04T20:50:36+00:00"/>
    <meta property="og:title" content="Οδήγηση με βροχή – Τι πρέπει να κάνουμε και τι όχι"/>
    <meta property="og:description" content="Χρήσιμες οδηγίες για τους χειμερινούς μήνες"/>
  </head>
  <body>
    <article>
      <h1>Οδήγηση με βροχή – Τι πρέπει να κάνουμε και τι όχι</h1>
      <h2>Χρήσιμες οδηγίες για τους χειμερινούς μήνες</h2>
      <address><time datetime="2019-11-04T20:50:36+00:00">04 Nov 2019, 20:50</time> by <a rel="author">ΤοΒΗΜΑ Team</a></address>
      <p>Κατά τη διάρκεια των χειμερινών μηνών ο καιρός αλλάζει επηρεάζοντας δραστικά τον τρόπο με τον οποίο (πρέπει να) οδηγούμε.</p>
      <p>Αυτό γιατί οι βροχές δημιουργούν παγίδες στο δρόμο, που σε συνάρτηση με την κακή κατάσταση των αυτοκινήτων και των ελαστικών μπορεί να οδηγήσουν σε ατυχήματα.</p>
      <p>
        <a href="https://www.in.gr/2019/11/05/world/peirateia-se-tanker-sto-kokkino-agonia-gia-ton-20xrono-ellina-pou-vriskontai-oi-omiroi/">Διαβάστε ακόμη : Πειρατεία σε τάνκερ - Στο «κόκκινο» η αγωνία για τον 20χρονο Έλληνα – Πού βρίσκονται οι όμηροι</a>
      </p>
      <h3>Ορατότητα</h3>
      <p>Ωστόσο, υπάρχουν απλοί κανόνες που θα πρέπει να εφαρμόζουν όλοι οι οδηγοί για να παραμείνουν ασφαλείς. Το πρώτο που οφείλουν να φροντίσουν, είναι η καλή ορατότητα.</p>
      <p>Το παρμπρίζ πρέπει να είναι καθαρό, ενώ ο οδηγός θα πρέπει να βεβαιωθεί ότι οι υαλοκαθαριστήρες δεν έχουν φθαρεί, με το δοχείο νερού των υαλοκαθαριστήρων να είναι γεμάτο.</p>
      <p>Επειδή η βροχή μειώνει την ορατότητα, θα πρέπει ο οδηγός να έχει πάντα τα φώτα πορείας αναμμένα. Αυτό φυσικά δεν ισχύει για τα καινούρια μοντέλα, που τα φώτα ημέρας αποτελούν στάνταρ εξοπλισμό.</p>
      <p>Επειδή τα κλειστά παράθυρα κατά τη διάρκεια της βροχής οδηγούν γρήγορα στο θάμπωμα των τζαμιών, θα πρέπει ο οδηγός να χρησιμοποιεί το σύστημα a/c ή του κλιματισμού για το «ξεθάμπωμα» των τζαμιών.</p>
      <h3>Προσοχή στα ελαστικά</h3>
      <p>Τα ελαστικά είναι ένα σημαντικό σημείο που θα πρέπει να προσέχουν όλοι οι οδηγοί.</p>
      <p>Θα πρέπει να βεβαιωθούν ότι έχουν το προβλεπόμενο βάθος πέλματος, όσο και τη σωστή πίεση.</p>
      <p>Το κανονικό βάθος πέλματος συμβάλλει στην αποφυγή της πλαγιολίσθησης και της υδρολίσθησης.</p>
      <p>Η βροχή αυξάνει την ολισθηρότητα του δρόμου. «Ειδικά στο ξεκίνημα της βροχής, οι δρόμοι μπορεί να γίνουν εξαιρετικά ολισθηροί.</p>
      <p>Σε βρεγμένο δρόμο, η τριβή μεταξύ ελαστικών και δρόμου είναι μειωμένη κατά τουλάχιστον 50%.</p>
      <p>Επίσης, θυμηθείτε ότι αν κινείστε με ταχύτητα 60 km/h, η απόσταση ακινητοποιήσεως του οχήματός σας σε βρεγμένο οδόστρωμα είναι 72 μέτρα», επισημαίνει χαρακτηριστικά ο πρόεδρος του Πανελληνίου Συλλόγου Εκπαιδευτών Οδήγησης και Κυκλοφοριακής Αγωγής, Αρης Ζωγράφος.</p>
      <h3>Μην τρέχετε</h3>
      <p>Η ταχύτητα κατά τη διάρκεια της βροχής, αλλά και αργότερα, θα πρέπει να είναι μικρή ώστε να δίνει περισσότερο χρόνο στην πρόσφυση του ελαστικού, ενώ η απόσταση ασφαλείας από το προπορευόμενο όχημα είναι ιδιαίτερα σημαντική παράμετρος.</p>
      <p>Η προετοιμασία για ένα ταξίδι στη βροχή, απαιτεί προσεκτική χρήση όλων των κύριων σημείων ελέγχου, όπως του τιμονιού, του συμπλέκτη, των φρένων και του γκαζιού.</p>
      <p>Όταν το οδόστρωμα είναι γεμάτο νερά και δεν φαίνονται οι διαγραμμίσεις, τότε θα πρέπει να ακολουθούμε τα ίχνη του προπορευόμενου αυτοκινήτου, ενώ θα πρέπει να αποφεύγουμε την απότομη χρήση των φρένων.</p>
      <p>Όσο για τις προσπεράσεις, αυτές δεν θα πρέπει να γίνονται, ή αν θα πρέπει να γίνουν, ο οδηγός οφείλει να έχει πολύ μεγάλη προσοχή.</p>
      <p>Θα πρέπει να στεγνώνουμε τα φρένα μας όταν περνάμε μέσα από νερά, πατώντας τα απαλά για λίγα μέρα.</p>
      <p>Αν το αυτοκίνητο γλιστρήσει λόγω της ολισθηρότητας, δεν θα πρέπει να πατήσουμε απότομα φρένο, αλλά θα πρέπει να εφαρμόσουμε έντονη και σταθερή πίεση στο πεντάλ του φρένου.</p>
      <h3>Μέσα από χειμάρρους</h3>
      <p>Ο οδηγός οφείλει να μην προσπαθήσει να περάσει μέσα από νερά που κινούνται, καθώς είναι πιθανό η δυνατή βροχή να σχηματίζει χείμαρρους, οι οποίοι μπορεί να γίνουν εξαιρετικά επικίνδυνοι και να παρασύρουν το όχημα.</p>
      <p>Ειδικά στη νυχτερινή οδήγηση, το πέρασμα από κινούμενα νερά έχει οδηγήσει σε τραγωδίες.</p>
      <p>Σε μέρη όπου έχει «μαζέψει» πολύ νερό, κινηθείτε πολύ σιγά και θυμηθείτε, ότι όσο περισσότερο νερό σηκώσει το αυτοκίνητο με το πέρασμα σας, τόσο μεγαλύτερη γίνεται η πιθανότητα να βραχούν τα ηλεκτρικά τμήματα του κινητήρα, με αποτέλεσμα να σβήσει ο κινητήρας.</p>
      <p>Όταν κινείστε σε κατοικημένες περιοχές, προσοχή στους πεζούς που κινούνται σε πεζοδρόμιο ή περιμένουν σε στάση λεωφορείων.</p>
      <p>Αν η βροχή είναι πολύ δυνατή και οι υαλοκαθαριστήρες δεν μπορούν να καθαρίσουν το παρμπρίζ, λόγω μεγάλου όγκου βροχής, σταματήστε στην άκρη του δρόμου και περιμένετε να σταματήσει ή να κοπάσει η βροχή.</p>
      <p>Πηγή: ΑΜΠΕ</p>
      <p>
        <a href="https://www.tovima.gr/2019/11/04/finance/ypoik-veltioseis-tou-plaisiou-prostasias-tis-kyrias-katoikias/">ΥΠΟΙΚ: Βελτιώσεις του πλαισίου προστασίας της κύριας κατοικίας</a>
      </p>
    </article>
  </body>
</html>