<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619910/%DA%A9%D8%A7%D9%84%D8%AF%D8%B1%D9%88%D9%86-%D8%A7%D8%B2-%D8%A7%DB%8C%D9%86-%D8%A8%D9%87-%D8%A8%D8%B9%D8%AF-%D8%AA%D8%B1%D8%A7%D8%A8%DB%8C-%D9%BE%D9%86%D8%A7%D9%84%D8%AA%DB%8C%E2%80%8C%D9%87%D8%A7-%D8%B1%D8%A7-%D9%85%DB%8C%E2%80%8C%D8%B2%D9%86%D8%AF-%D8%AD%D8%B3%DB%8C%D9%86%DB%8C-%D9%87%D9%85%DB%8C%D8%B4%D9%87-%D8%A8%D9%87-%D8%AA%D8%B5%D9%85%DB%8C%D9%85%D8%A7%D8%AA-%D9%85%D9%86-%D8%A7%D8%AD%D8%AA%D8%B1%D8%A7%D9%85-%D9%85%DB%8C%E2%80%8C%DA%AF%D8%B0%D8%A7%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-04T20:37:00+00:00"/>
    <meta property="og:title" content="کالدرون: از این به بعد ترابی پنالتی‌ها را می‌زند/ حسینی همیشه به تصمیمات من احترام می‌گذارد"/>
    <meta property="og:description" content="سرمربی پرسپولیس می‌گوید باعث افتخارش است که توانسته بدون استفاده از بازیکنان خارجی در لیگ برتر مبارزه کند."/>
  </head>
  <body>
    <article>
      <h1>کالدرون: از این به بعد ترابی پنالتی‌ها را می‌زند/ حسینی همیشه به تصمیمات من احترام می‌گذارد</h1>
      <address>
        <time datetime="2019-11-04T20:37:00+00:00">04 Nov 2019, 20:37</time>
      </address>
      <p>
        <i>سرمربی پرسپولیس می‌گوید باعث افتخارش است که توانسته بدون استفاده از بازیکنان خارجی در لیگ برتر مبارزه کند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>گابریل کالدرون بعد از برتری کی بر صفر تیمش مقابل فولاد گفت: به بازیکنانم به خاطر ارائه این بازی خوب تبریک می‌گویم. شایستگی این برد را داشتیم. در نیمه نخست چند فرصت گل را از دست دادیم و نتیجه می‌توانست بهتر از این باشد. پیروزی در این زمین نیازمند شایستگی بیشتری است. این برد برای من افتخار است چراکه فقط با بازیکنان ایرانی مبارزه می‌کنم. به همین دلیل به بازیکنان ایرانی خودم هم تبریک می‌گویم.</p>
      <p>او درباره اینکه آیا ترابی پنالتی زن تیم او است، گفت: از این به بعد مهدی ترابی پنالتی‌های تیم را می‌زند.</p>
      <figure>
        <img src="https://aftabnews.ir/files/fa/news/1398/8/13/355383_290.jpg"/>
      </figure>
      <p>سرمربی پرسپولیس درباره افزایش شناختش از این تیم و اضافه شدن حسینی به ترکیب اصلی و احتمال تغییر سیستم بازی این تیم در هفته‌های آینده گفت: همانطور که در ابتدای مسابقات گفتم، ما سه مدافع وسط خوب و سطح بالا داریم. مطمئنا همیشه یک نفر از این سه نفر بیرون می‌ماند. در ابتدای فصل کنعانی، بعد حسینی و اکنون خلیل زاده در نیمکت نشستند.</p>
      <p>کالدرون ادامه داد: باید به حسینی تبریک بگویم که بعد از مدت‌ها نیمکت‌نشینی نشان داد که یک بازیکن الگو و نمونه است چرا که همیشه به تصمیم مربی احترام گذاشته است. او در زمین و بیرون از زمین به تیم کمک می‌کند.</p>
      <p>سرمربی آرژانتینی پرسپولیس درباره عملکرد فولاد در این بازی اظهار کرد: فولاد تیم خوبی بود. همانطور که دیروز گفتم، بررسی خوبی روی این تیم انجام دادیم و اجازه ندادیم بازی خودشان را انجام دهند. این شایستگی و توان ما در این بازی بود چرا که فولاد تیم خوبی است و فقط یک شکست را در لیگ برتر تجربه کرده بود.</p>
      <p>او درباره اینکه بعد از گذشت ده هفته تیمش تغییرات زیادی در طول بازی‌های مختلف داشته است و ظاهرا از تیمش شناخت لازم را ندارد، تاکید کر: تغییرات زیادی نداشتیم. وقتی یک مربی جدید وارد تیم می‌شود، این اتفاق طبیعی است. وقتی مربی جدید به تیم می آید، تغییر فلسفه تیم کار زمان بری است. بازیکنان خوبی داریم. خودم همیشه دوست دارم به پیروزی برسم. بدون بازیکن خارجی، یک تیم بزرگ مانند پرسپولیس بازی‌های خوبی انجام می‌دهد. به همین دلیل به ایرانی‌ها تبریک می‌گویم.</p>
      <p>کالدرون درباره جو ورزشگاه شهدای فولاد گفت: جو فوتبالی ورزشگاه خیلی خوب بود. امیدوارم شما هم کمک کنید که دیگر شاهد پرتاب سیب، بطری آب و این قبیل مسائل نباشیم. باعث افتخار من است که در این ورزشگاه بازی کردیم؛ یک تیم خوب و شهری که عاشق فوتبال است و هواداران خوبی در ورزشگاه بودند اما حیف که شاهد برخی اتفاقات ناشایست بودیم.</p>
      <p>سرمربی پرسپولیس درباره جدایی جونیور از این تیم در نیم فصل خاطرنشان کرد: تا ماه دسامبر چند بازی مانده و هر اتفاقی ممکن است. مسلما باید فکر کنیم و یک تصمیم بگیریم.</p>
    </article>
  </body>
</html>