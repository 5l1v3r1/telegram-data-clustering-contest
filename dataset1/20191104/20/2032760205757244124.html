<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88680"/>
    <meta property="og:site_name" content="Denník politika"/>
    <meta property="article:published_time" content="2019-11-04T20:35:02+00:00"/>
    <meta property="og:title" content="Tenistka Clijstersová musí odložiť návrat na kurty pre zranenie kolena"/>
    <meta property="og:description" content="4.11.2019 (Webnoviny.sk) – Štvornásobná grandslamová šampiónka Kim Clijstersová bude musieť o niekoľko týždňov posunúť plánovaný návrat na tenisové kurty."/>
  </head>
  <body>
    <article>
      <h1>Tenistka Clijstersová musí odložiť návrat na kurty pre zranenie kolena</h1>
      <address><time datetime="2019-11-04T20:35:02+00:00">04 Nov 2019, 20:35</time> by <a rel="author">Webnoviny</a></address>
      <p>4.11.2019 (Webnoviny.sk) – Štvornásobná grandslamová šampiónka Kim Clijstersová bude musieť o niekoľko týždňov posunúť plánovaný návrat na tenisové kurty.</p>
      <p>Tridsaťšesťročná Belgičanka sa v súťažnom zápase nepredstaví skôr ako vo februári, pretože ju trápi zranenie kolena. Informovala o tom prostredníctvom statusu na sociálnej sieti Twitter.</p>
      <p><i>„Musela som urobiť rozhodnutie, ktoré mi zabráni vrátiť sa už v januári. Podstúpim rehabilitáciu a liečenie zraneného kolena. Je to pre mňa síce sklamanie, ale som presvedčená, že sa vrátim k hre, ktorú milujem. Ďakujem všetkým za podporu a povzbudzovanie,“</i> uviedla Clijstersová na twitteri.</p>
      <h3>Druhý návrat</h3>
      <p>Rodáčka z Bilzenu v septembri prekvapila tenisových priaznivcov aj odborníkov, keď sa druhýkrát rozhodla vrátiť k tenisu. Kariéru prvýkrát ukončila v roku 2007.</p>
      <p>Neskôr svoje myšlienky prehodnotila a trikrát triumfovala na grandslamovom podujatí. Zdalo sa, že definitívny koniec príde v roku 2012, no aj v tomto prípade si to ešte Clijstersová rozmyslela.</p>
      <h3>Svetová jednotka</h3>
      <p>Šikovná praváčka vyhrala počas kariéry 41 titulov na turnajoch WTA a strávila 20 týždňov v pozícii svetovej jednotky. V rámci súťažnej prestávky v roku 2008 porodila dcéru Jadu a neskôr priviedla na svet aj dvoch synov – Jacka v roku 2013 a Blaka o tri roky neskôr.</p>
      <p>Ako niekdajšia prvá žena rebríčka WTA môže Clijstersová dostať neobmedzený počet voľných kariet na vybrané podujatia. Na získanie rebríčkového postavenia potrebuje nazbierať desať bodov alebo odohrať minimálne tri turnaje.</p>
      <p>Viac k témam: <a href="https://www.webnoviny.sk/tag/rebricek-wta/"><u>rebríček WTA</u></a>, <a href="https://www.webnoviny.sk/tag/zranenie/"><u>zranenie</u></a><br/>Zdroj: Webnoviny.sk – <a href="https://www.webnoviny.sk/tenistka-clijstersova-musi-odlozit-navrat-na-kurty-pre-zranenie-kolena/"><u>Tenistka Clijstersová musí odložiť návrat na kurty pre zranenie kolena</u></a> © SITA Všetky práva vyhradené.</p>
    </article>
  </body>
</html>