<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/04/lindsay-hoyle-nuovo-speaker/"/>
    <meta property="og:site_name" content="Il Post"/>
    <meta property="article:published_time" content="2019-11-04T20:41:22+00:00"/>
    <meta property="og:title" content="Lindsay Hoyle è il nuovo speaker della Camera dei Comuni del Regno Unito"/>
    <meta property="og:description" content="Prende il posto dell'ormai famoso John Bercow, che aveva lasciato l'incarico dopo più di dieci anni"/>
  </head>
  <body>
    <article>
      <h1>Lindsay Hoyle è il nuovo speaker della Camera dei Comuni del Regno Unito</h1>
      <h2>Prende il posto dell'ormai famoso John Bercow, che aveva lasciato l'incarico dopo più di dieci anni</h2>
      <address>
        <time datetime="2019-11-04T20:41:22+00:00">04 Nov 2019, 20:41</time>
      </address>
      <p>La Camera dei Comuni ha eletto il deputato Lindsay Hoyle del Partito Laburista come nuovo speaker – cioè il nuovo presidente dell’aula – dopo le dimissioni di John Bercow. Hoyle è stato eletto al quarto scrutinio con 325 voti. Deputato del Partito Laburista dal 1997, Hoyle è rappresentante del collegio di Chorley, nel Lancashire, e prima di fare politica era un imprenditore locale. È uno dei pochi deputati britannici che non ha mai detto se aveva votato per il “Leave” o per il “Remain” al referendum su Brexit del 2016. Hoyle ha iniziato il suo primo discorso da speaker rivolgendo un pensiero a sua figlia Natalie Lewis-Hoyle, morta nel 2017 a 28 anni.</p>
      <p>Hoyle ha preso il posto di John Bercow, che era speaker da più di dieci anni e <a href="https://www.ilpost.it/2019/09/09/john-bercow-dimissioni/">si era dimesso poche settimane fa</a>. Bercow è uno dei personaggi più curiosi, egocentrici, controversi e divisivi della politica del Regno Unito: ex membro del Partito Conservatore ma sostenuto da molti laburisti, contrario a Brexit e difensore dei diritti dei parlamentari meno importanti e potenti (i cosiddetti <i>backbenchers</i>). Negli ultimi anni era diventato particolarmente famoso per lo stile energico con cui conduceva le sedute parlamentari e per il modo pittoresco con cui pronunciava la rituale espressione con cui si richiamano all’ordine i parlamentari, <i>Order! Order!</i></p>
      <figure>
        <iframe data-src="https://twitter.com/LindsayHoyle_MP/status/1190579707928027137?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>