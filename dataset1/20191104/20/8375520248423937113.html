<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/u-ssha-oprilyudnili-stenogramu-svidchen-dvoh-svidkiv-u-spravi-pro-impichment-trampa-637661.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-04T20:59:19+00:00"/>
    <meta property="og:title" content="У США оприлюднили стенограму свідчень двох свідків у справі про імпічмент Трампа"/>
    <meta property="og:description" content="Експосол США в Україні розповіла, що довідалася про намагання особистого адвоката Трампа Рудольфа Джуліані дискредитувати її наприкінці 2018 року"/>
  </head>
  <body>
    <article>
      <h1>У США оприлюднили стенограму свідчень двох свідків у справі про імпічмент Трампа</h1>
      <address>
        <time datetime="2019-11-04T20:59:19+00:00">04 Nov 2019, 20:59</time>
      </address>
      <h4>Експосол США в Україні розповіла, що довідалася про намагання особистого адвоката Трампа Рудольфа Джуліані дискредитувати її наприкінці 2018 року</h4>
      <p>Комітети Палати представників Сполучених Штатів Америки, які донедавна вели розслідування щодо імпічменту американського президента Дональда Трампа, оприлюднили стенограми свідчень експосла США в Україні Марі Йованович та колишнього старшого радника Державного секретаря Майкла Маккінлі.</p>
      <p>Тексти свідчень <a href="https://intelligence.house.gov/uploadedfiles/20191104_-_yovanovitch_transcript_excerpts_final.pdf">Йованович</a> і <a href="https://intelligence.house.gov/uploadedfiles/20191104_-_mckinley_transcript_excerpts_final.pdf">Маккінлі </a>доступні на сайті Комітету з питань розвідки Палати представників, який нині відповідальний за публічну частину розслідування.</p>
      <p>Раніше у ЗМІ потрапляли лише вступні слова людей, які свідчили перед Конгресом, натомість їхні відповіді на питання лишалися непублічними.</p>
      <p>Експосол США в Україні розповіла, що довідалася про намагання особистого адвоката Трампа Рудольфа Джуліані дискредитувати її наприкінці 2018 року — від неназваних «українських посадовців». Вона згадала лише одне ім’я — міністра внутрішніх справ Арсена Авакова, який говорив їй про своє занепокоєння можливим втягненням України в американську політику.</p>
      <p>Йованович також розповіла про намагання Джуліані обійти заборону у видачі американської візи колишньому генеральному прокурору України Віктору Шокіну. А посол США в Європейському Союзі Гордон Сондланд, до якого дипломатка звернулася по пораду, сказав їй писати більше позитивних твітів про Трампа.</p>
      <p>Маккінлі, натомість, заявив про занепокоєння участю американських дипломатичних представництв у зборі «негативної політичної інформації у внутрішньополітичних цілях». Після оприлюднення стенограми телефонної розмови Трампа й Зеленського 25 вересня Маккінлі неодноразово закликав державного секретаря США Майка Помпео публічно підтримати експослиню в Україні Йованович, але той не реагував на його звернення.</p>
      <p>За словами глави Комітету з питань розвідки Палати представників США Адама Шифа, у вівторок очікується оприлюднення стенограм свідчень колишнього спецпредставника Держдепартаменту з питань України Курта Волкера і посла США в Європейському Союзі Гордона Сондланда.</p>
      <related>
        <a href="https://glavcom.ua/world/observe/eks-prezident-ssha-vistupiv-proti-impichmentu-trampa-484071.html"/>
        <a href="https://glavcom.ua/world/observe/impichment-trampa-bilij-dim-znovu-zaboronjaje-pratsivnikam-svidchiti-u-kongresi-637379.html"/>
        <a href="https://glavcom.ua/news/sud-zobovyazav-kompaniyu-trampa-rozkriti-finansovu-zvitnist-637658.html"/>
      </related>
    </article>
  </body>
</html>