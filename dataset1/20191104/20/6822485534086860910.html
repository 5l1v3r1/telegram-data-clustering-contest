<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980813166.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-04T20:05:00+00:00"/>
    <meta property="og:title" content="ائتلاف «سائرون»: پرونده استیضاح عبدالمهدی تکمیل شد"/>
    <meta property="og:description" content="به گزارش فارس، ائتلاف «سائرون» روز دوشنبه اعلام کرد که پرونده استیضاح «عادل عبدالمهدی» نخست‌وزیر عراق تکمیل شد."/>
  </head>
  <body>
    <article>
      <h1>ائتلاف «سائرون»: پرونده استیضاح عبدالمهدی تکمیل شد</h1>
      <address>
        <time datetime="2019-11-04T20:05:00+00:00">04 Nov 2019, 20:05</time>
      </address>
      <p>ائتلاف «سائرون» به ریاست سید مقتدی الصدر ضمن اعلام تکمیل پرونده استیضاح «عادل عبدالمهدی» نخست‌وزیر عراق، خواستار استعفای دولت و برگزاری انتخابات زودهنگام شد.</p>
      <p>به گزارش فارس، ائتلاف «سائرون» روز دوشنبه اعلام کرد که پرونده استیضاح «عادل عبدالمهدی» نخست‌وزیر عراق تکمیل شد.</p>
      <p>به گزارش السومریه نیوز، ائتلاف مذکور که ریاست آن را سید مقتدی الصدر بر عهده دارد، گفت که عبدالمهدی باید استعفا دهد و انتخابات زودهنگام هر چه زودتر برگزار شود.</p>
      <p>در پی اعتراضات کنونی عراق به مسایل اقتصادی و شرایط نابسامان آن، درخواست‌هایی در خصوص استیضاح نخست‌وزیر و کابینه وی تحویل ریاست پارلمان عراق داده شده است.</p>
      <p>«محمد الحلبوسی» رئیس پارلمان عراق دوشنبه هفته گذشته در سخنانی گفت که «برای استیضاح نخست‌وزیر و چهار وزیر، در خواست‌هایی را دریافت کردیم و این درخواست‌ها تحویل ریاست پارلمان شده است».</p>
      <p>پیش‌تر منابع عراقی گفته بودند که رهبران سیاسی رقیب نخست وزیر عراق با استفاده از فضای اعتراضات مردمی در این کشور در تلاش برای محقق کردن خواسته قبلی خود یعنی استیضاح نخست‌وزیر هستند.</p>
      <p>به نوشته وبگاه روزنامه المدی، نمایندگانی از فراکسیون‌های «سائرون» وابسته به مقتدی الصدر و «النصر» وابسته به حیدر العبادی متشکل از دهها نماینده در پی استیضاح «عادل عبدالمهدی» در ارتباط با خشونت علیه معترضان و تأخیر در اجرای اصلاحات هستند.</p>
      <p>«صباح العکیلی» نماینده عضو ائتلاف «سائرون» و عضو فراکسیون «شفافیت» در پارلمان عراق، در این خصوص گفت که پیش از این، ابتدای ماه اکتبر، فراکسیون «النصر» وابسته به حیدر العبادی، درخواست استیضاح عبدالمهدی را به رئیس پارلمان داده بود و ائتلاف سائرون وابسته به سید مقتدی الصدر نیز بزودی درخواست خود برای استیضاح عبدالمهدی را ارائه خواهد کرد.</p>
    </article>
  </body>
</html>