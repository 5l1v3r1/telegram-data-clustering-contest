<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/04/rendkivul-ertekes-eszkozsegitseget-kapott-a-bethesda"/>
    <meta property="og:site_name" content="infostart"/>
    <meta property="article:published_time" content="2019-11-04T20:07:00+00:00"/>
    <meta property="og:title" content="Rendkívül értékes eszközsegítséget kapott a Bethesda"/>
    <meta property="og:description" content="Idén is több orvostechnikai eszközt adományozott a Humanitás Szociális Alapítvány a Bethesda Gyermekkórháznak. A két lélegeztető- és egy köhögtetőgép értéke összesen 8,6 millió forint volt."/>
  </head>
  <body>
    <article>
      <h1>Rendkívül értékes eszközsegítséget kapott a Bethesda</h1>
      <address><time datetime="2019-11-04T20:07:00+00:00">04 Nov 2019, 20:07</time> by <a rel="author">Infostart / InfoRádió - Déri Ágota</a></address>
      <h3>Idén is több orvostechnikai eszközt adományozott a Humanitás Szociális Alapítvány a Bethesda Gyermekkórháznak. A két lélegeztető- és egy köhögtetőgép értéke összesen 8,6 millió forint volt.</h3>
      <p>Immár harmadik alkalommal részesítette a Bethesda Gyermekkórházat az OTP Bank marketing igazgatósága és az általa üzemeltetett Humanitás Szociális Alapítvány orvostechnikai eszközökben, a mostani alkalommal kettő, nem invazív lélegeztetési technikát biztosító lélegeztetőgépben, illetve egy köhögést elősegítő berendezésben – ismertette az InfoRádióban Mikos Borbála orvosigazgató.</p>
      <p>A nem invazív lélegeztetőgépek azok számára jelent nagy segítséget, akiknél nem kerül behelyezésre a légcsövükbe trachea-kanül, vagy valamilyen intubációs eszköz, hanem egy arc- vagy orrmaszkon keresztül történik a légzésük támogatása – ismertette a szakember, kiemelve, hogy ez lényegesen kisebb szövődménykockázattal jár, miközben megőrzik a gyermek saját légzését és hozzásegíti a beteget, hogy a száját képes legyen használni, az életminőségüket javítva ezáltal. Az eszköz továbbá hordozható, így otthoni lélegeztetésre is alkalmazzák, tette hozzá.</p>
      <p>A köhögtetőgép pedig azoknak a gyermekeknek az ellátásában nyújt hatalmas segítséget, akiknek a légzészavara miatt, illetve a légzőizmaik elégtelen működése következében a légútjaik öntisztulása már nem kielégítő, valamint a köhögési reflexük hiányzik – magyarázta Miklós Borbála – magyarán, a saját légúti váladékképzésüket sem képesek felköhögni, az összegyülemlő nyák pedig súlyosbítja a légzészavart, az oxigénhiányos állapotukat. A géppel viszont képesek felrezegtetni a magasabb légutakban a váladékot, ami a garatból már könnyedén leszívhatóvá válik.</p>
      <p>Az orvosigazgató végezetül kitért arra is, hogy a Bethesda Gyermekkórház a Humanitás Szociális Alapítvány ajándékaival kapcsolatban azért is nagyon szerencsés, mert azokra minden esetben, így most is pályázhatott, és mind a három alkalommal nagyon értékes eszközsegítséget és -támogatást kaptak általuk, amik az ápolást is lényegesen megkönnyítik.</p>
      <p>
        <b>Kapcsolódó hang</b>
      </p>
      <p>Új lélegeztető- és köhögtetőgép adományba – Mikos Borbála, Bethesda Gyermekkórház</p>
      <figure>
        <audio src="https://infostart.hu/audio/00004/00004df0b.mp3"/>
      </figure>
      <p> </p>
    </article>
  </body>
</html>