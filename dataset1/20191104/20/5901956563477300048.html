<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kronika/doma/clanek/v-slovenijo-hotela-pretihotapiti-vec-ilegalcev-245707"/>
    <meta property="og:site_name" content="Slovenske novice"/>
    <meta property="article:published_time" content="2019-11-04T20:11:00+00:00"/>
    <meta property="og:title" content="V Slovenijo hotela pretihotapiti več ilegalcev"/>
    <meta property="og:description" content="DOLŽ – Pretekli konec tedna so policisti PU Novo mesto med varovanjem državne meje prijeli dva tihotapca ljudi in več tujcev. V nedeljo okoli 12. ure so v bližini kraja Dolž izsledili in prij..."/>
  </head>
  <body>
    <article>
      <h1>V Slovenijo hotela pretihotapiti več ilegalcev</h1>
      <h2>Trije Pakistanci so se skrili med tovor.</h2>
      <address><time datetime="2019-11-04T20:11:00+00:00">04 Nov 2019, 20:11</time> by <a rel="author">T. V.</a></address>
      <p>DOLŽ – Pretekli konec tedna so policisti PU Novo mesto med varovanjem državne meje prijeli dva tihotapca ljudi in več tujcev.<br/><br/>V nedeljo okoli 12. ure so v bližini kraja Dolž izsledili in prijeli šest tujcev, ki so nezakonito prestopili državno mejo. Pri izvajanju aktivnosti v širši okolici so izsledili in prijeli tudi državljana (34) Srbije, ki je tujce z osebnim avtomobilom nameraval prepeljati v notranjost države. Zasegli so mu avtomobil, mu odvzeli prostost, s kazensko ovadbo pa ga bodo zaradi prepovedanega prehajanja meje privedli k preiskovalnemu sodniku. Policijski postopki s štirimi državljani Palestine, državljanom Iraka in državljanom Sirije še potekajo.<br/><br/>V noči na ponedeljek pa je na mejni prehod Obrežje na vstop v Slovenijo pripeljal voznik (34) škode superb slovenskih registrskih oznak. Policisti so med pregledom vozila v prtljažniku našli skrita dva državljana Afganistana, ki sta se poskušala izogniti mejni kontroli. Vozniku iz BiH so odvzeli prostost, ga pridržali in mu zasegli avtomobil. S kazensko ovadbo ga bodo privedli k preiskovalnemu sodniku, državljana Afganistana pa bodo predali hrvaškim varnostnim organom.</p>
      <h3>Pakistanci skriti med tovorom</h3>
      <p>Okoli 22. ure je na mejni prehod Obrežje na vstop v Slovenijo pripeljal voznik tovornega vozila registrskih oznak Severne Makedonije. Policisti so opravili mejno kontrolo in pregled tovornega vozila, kjer so med tovorom našli skrite tri državljane Pakistana. Po zaključenem postopku so jih predali hrvaškim varnostnim organom.</p>
    </article>
  </body>
</html>