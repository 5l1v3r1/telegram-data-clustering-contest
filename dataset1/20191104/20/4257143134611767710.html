<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/04/szakerto-az-vet-veget-a-hamilton-korszaknak-aki-fejben-legyozi"/>
    <meta property="og:site_name" content="infostart"/>
    <meta property="article:published_time" content="2019-11-04T20:30:00+00:00"/>
    <meta property="og:title" content="Szakértő: Lewis Hamiltont fejben kell legyőzni"/>
    <meta property="og:description" content="Miután Lewis Hamilton második helyen ért célba vasárnap a Forma-1-es Amerikai Nagydíjon, eldőlt, hogy megvédi világbajnoki címét, sorozatban harmadszor lett világbajnok a brit sztár."/>
  </head>
  <body>
    <article>
      <h1>Szakértő: Lewis Hamiltont fejben kell legyőzni</h1>
      <address><time datetime="2019-11-04T20:30:00+00:00">04 Nov 2019, 20:30</time> by <a rel="author">Infostart / InfoRádió - Farkas Dávid</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/sport/2019/11/04/hamilton-sikererol-mert-rohadt-gyorsan-tud-autot-vezetni"/>
        <a href="https://infostart.hu/sport/2019/11/03/hatodszor-is-forma-1-es-vilagbajnok-lewis-hamilton"/>
      </related>
      <h3>Miután Lewis Hamilton második helyen ért célba vasárnap a Forma-1-es Amerikai Nagydíjon, eldőlt, hogy megvédi világbajnoki címét, sorozatban harmadszor lett világbajnok a brit sztár.</h3>
      <p>Már az év elején minden eldőlt, és gyakorlatilag a Magyar Nagydíj környékén már nem sokan kételkedtek a végső sikerében - mondta az InfoRádióban Vámosi Péter, a Racingline.hu főszerkesztője.</p>
      <p>"Úgy elkezdeni az évet, hogy az első nyolc versenyből hatot megnyer így vagy úgy, mindenképpen egy olyan nívót mutat, mintha az adott pilóta a mezőny felett állna" - mondta.</p>
      <p>Hogy ebben mekkora szerepe van az autónak, arra azt mondta, ez nem csak a jármű érdeme.</p>
      <p>"Pont a mostani verseny is bizonyította, hogy csapattársa,</p>
      <blockquote>Valtteri Bottas teljesen versenyképes volt vele eltérő stratégia mellett, ám az év elején is ott volt Bottas;</blockquote>
      <p>ahhoz, hogy komoly, házon belüli csatát lehessen látni, folyamatosan egy ilyen Bottast kellene látni" - utalt arra, hogy az Amerikai Nagydíjat a finn mercedeses nyerte vasárnap, az élről indulva, kétszer is megelőzve Hamiltont a futam közben.</p>
      <p>Arról, hogy mi fog történni a világbajnokság hátralévő két futamán, azt mondta, úgy érdemes nekiállni, hogy ez már egy új világbajnokság. "Az tenne jót a dolognak, ha az érintettek szabadon versenyezhetnének, a többiek pedig kipróbálnának olyan dolgokat, amikről azt gondolják, hogy azoktól jövőre gyorsabbak lesznek – ha bejön, már most nyernek. Ilyen szempontból két jó verseny még hátravan az évből".</p>
      <p>Lewis Hamilton 2007-ben mutatkozott be a Formula-1-ben, és a McLarennel kis híján megnyerte a világbajnoki címet. Aztán egy évvel később - óriási csatában Felipe Massával - világbajnok lett. A következő években a McLarennel nem tudott felkerülni az egyéni dobogó harmadik fokára az év végi összesítésben, de mindig nyert futamot, majd pedig egy átmeneti mercedeses év után következett a Mercedes sikerkorszaka 2014-től.</p>
      <p>Hogy Lewis Hamiltont mi emelte ki ebben a lassan 13 évben, arról Vámosi Péter azt mondta: "ebben az évben is és 2017-ben is abszolút mértékben az ő oldalára billentette a mérleg nyelvét – ahogy Michael Schumacher kiemelkedő ferraris évei esetében is történt –, hogy azt nézte, miként tud minél több pontot szerezni futamról futamra. Ha valaki a mai Formula-1-ben ennyire konzisztens, az ilyen őrületes eredményeket produkálhat. Most Mercedes-korszak van, előtte Sebastian Vettellel egy Red Bull-időszak, és előtte volt egy Ferrari-korszak is Schumacherrel."</p>
      <p>A szakértő úgy látja, leginkább a 2016-ban – éppen Hamiltont megelőzve – világbajnok Nico Rosberg példája mutatja, hogy</p>
      <p>
        <mark>Lewis Hamiltont fejben kell legyőzni.</mark>
      </p>
      <p>"Még egy Sebastian Vettel fölé is tud nőni, mert Vettel hiába négyszeres világbajnok, minden évben hibázott, amatőr jellegű hibákat követ el még mindig" - mondta Vámosi Péter, aki szerint még Max Verstappen sem képes arra, hogy Lewis Hamiltont fejben legyőzze.</p>
      <p>
        <i>Nyitókép: MTI/EPA/Srdjan Suki</i>
      </p>
      <p>
        <b>Kapcsolódó hang</b>
      </p>
      <p>Vámosi Péter Lewis Hamilton sikeréről</p>
      <figure>
        <audio src="https://infostart.hu/audio/00004/00004deab.mp3"/>
      </figure>
      <p> </p>
    </article>
  </body>
</html>