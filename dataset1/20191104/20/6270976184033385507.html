<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/04/ajvazovska-prokomentuvala-mozhlyvist-provedennya-vyboriv-v-ordlo/"/>
    <meta property="og:site_name" content="Рубрика"/>
    <meta property="article:published_time" content="2019-11-04T20:51:44+00:00"/>
    <meta property="og:title" content="Айвазовська прокоментувала можливість проведення виборів в ОРДЛО"/>
    <meta property="og:description" content="Легітимізація “Формули Штайнмаєра” не означає проведення виборів на окупованій території Донецької та Луганської областей найближчим часом. Про це в студії UATV заявила голова правління Громадянської мережі “ОПОРА” Ольга Айвазовська. За словами експерта, території окуповані, тому це дефакто і деюре означає, що виборів там бути не може. “Поки наша територія окупована, вибори, які організовуються за законодавством та Конституцією України, під час […]"/>
  </head>
  <body>
    <article>
      <h1>Айвазовська прокоментувала можливість проведення виборів в ОРДЛО</h1>
      <address><time datetime="2019-11-04T20:51:44+00:00">04 Nov 2019, 20:51</time> by <a rel="author" href="https://rubryka.com/author/rubryka_admin/" target="_blank">Богдан Петришин</a></address>
      <figure>
        <img src="https://rubryka.com/wp-content/uploads/2019/07/20190730_122739_E-620x420-c-1.jpg"/>
      </figure>
      <p>Фото: Рубрика<br/><b><b>Легітимізація “Формули Штайнмаєра” не означає проведення виборів на окупованій території Донецької та Луганської областей найближчим часом.</b></b></p>
      <p>Про це в студії <a href="https://uatv.ua/">UATV </a>заявила голова правління Громадянської мережі “ОПОРА” <b>Ольга Айвазовська</b>.</p>
      <p>За словами експерта, території окуповані, тому це дефакто і деюре означає, що виборів там<b> бути не може.</b></p>
      <p>“Поки наша територія окупована, вибори, які організовуються за законодавством та Конституцією України, під час яких громадяни повинні мати право звернутися до суду, де суддя здійснює правосуддя іменем держави Україна, вибори, на яких немає банківської системи, де ходить гривня, а не російський рубль, неможливі”, – пояснила Айвазовська.</p>
      <p>Також вона звернула увагу на те, що на території Донбасу, непідконтрольній нашій державі, крім вищезазначених чинників, відсутні безпека в фізичному і мілітарному аспекті, інформаційна безпека, немає свободи формування політичної волі.</p>
      <figure>
        <iframe src="https://www.youtube.com/embed/K14J1-DmAq8" width="560" height="315" data-service="Youtube" scrolling="no"/>
      </figure>
      <p>Підготовка виборів в конфліктних зонах передбачає тривалий процес.</p>
      <p>“Я думаю, що знадобиться не менше, ніж 2 роки, – сказала Ольга Айвазовська. – Це позитивна практика постконфліктних територій, де вибори проходять протягом <b>1-2 років</b> <b>після закінчення конфлікту</b>. Я говорю про міжнародні стандарти та українське законодавство, а не з точки зору політичних мотивів”.</p>
      <p>Експерт акцентувала, що<b> стаття 37</b> Конституції України забороняє формування політичних партій, наприклад, парамілітарними групами або тими, які підтримують насильство і тероризм.</p>
      <p>“Саме держава відповідає за організацію та проведення виборів. Якщо влади держави на цій території немає, вона не може брати на себе відповідальність,зокрема політичну”, – підсумувала Айвазовська.</p>
    </article>
  </body>
</html>