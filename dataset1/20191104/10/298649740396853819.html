<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/economia/2019/11/04/parit%c3%a0-di-genere-cassa-ragionieri-il-40-nuovi-iscritti-%c3%a8-donna-pn_20191104_00073/"/>
    <meta property="og:site_name" content="Askanews"/>
    <meta property="article:published_time" content="2019-11-04T10:37:32+00:00"/>
    <meta property="og:title" content="Parità di genere, Cassa ragionieri: il 40% nuovi iscritti è donna"/>
    <meta property="og:description" content="Milano, 4 nov. (askanews) – Esperti contabili, una professione giovane dove la presenza femminile è sempre più importante e valorizzata, segnando un passo concreto nel percorso di riconoscimento del lavoro delle donne. E’ quanto emerge dai dati delle nuove iscrizioni alla Cassa nazionale di previdenza dei ragionieri e degli esperti contabili. “Il 40% dei nuovi […]"/>
  </head>
  <body>
    <article>
      <h1>Parità di genere, Cassa ragionieri: il 40% nuovi iscritti è donna</h1>
      <h2>Presentazione bilancio sociale Cnpr dedicato al lavoro femminile</h2>
      <address>
        <time datetime="2019-11-04T10:37:32+00:00">04 Nov 2019, 10:37</time>
      </address>
      <figure>
        <img src="http://www.askanews.it/wp-content/uploads/2019/11/20191104_113722_E1D1BA3E.jpg"/>
      </figure>
      <p>Milano, 4 nov. (askanews) – Esperti contabili, una professione giovane dove la presenza femminile è sempre più importante e valorizzata, segnando un passo concreto nel percorso di riconoscimento del lavoro delle donne. E’ quanto emerge dai dati delle nuove iscrizioni alla Cassa nazionale di previdenza dei ragionieri e degli esperti contabili. “Il 40% dei nuovi iscritti alla Cassa Ragionieri sono donne: un dato importante che fa riflettere su come stia evolvendo la nostra professione – ha detto Luigi Pagliuca, presidente Cnpr – In particolare l’esperto contabile può rappresentare un’attrattiva per tanti ragazzi e ragazze: una professione sempre più giovane e dinamica”.</p>
      <p>Pagliuca è intervenuto alla presentazione del forum “Bilancio Sociale Cnpr” dedicato proprio alla parità di genere e che si terrà a Roma domani, martedì 5 novembre alle 11.00, presso la sala conferenze “Luciano Savino” dell’Istituto di previdenza Cnpr. (in via Pinciana 35).</p>
      <p>“La maggiore presenza femminile nella nostra professione rappresenta un dato molto positivo su cui riflettere – ha sottolineato Maria Vittoria Tonelli, consigliere Cnpr e presidente della Commissione Pari Opportunità – Per questo motivo abbiamo voluto incentrare su questo tema la presentazione del nostro bilancio sociale, un documento di fondamentale importanza per la nostra azione di trasparenza nei confronti degli iscritti”.</p>
      <p>Alla manifestazione interverranno Fedele Santomauro, consigliere d’amministrazione Cnpr; Alessandro Amitrano, segretario dell’Ufficio di Presidenza della Camera dei Deputati; Gianfranco Di Sarno, componente della Commissione Parlamentare di Controllo sull’attività degli Enti Gestori di Forme Obbligatorie di Previdenza e Assistenza Sociale; Maria Stella Gelmini, presidente Gruppo Forza Italia Camera dei Deputati; Annamaria Parente, componente della Commissione Permanente Lavoro Pubblico e Privato; Michela Rostan, vicepresidente Commissione Affari Sociali Camera dei Deputati.</p>
      <p>La conclusione dei lavori sarà affidata a Francesca Puglisi, Sottosegretario al Ministero del Lavoro e delle Politiche Sociali.</p>
    </article>
  </body>
</html>