<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544697.html/13-%D8%A2%D8%A8%D8%A7%D9%86-%D8%B1%D9%88%D8%B2-%D8%AA%D9%88%D8%AC%D9%87-%D9%85%D8%B6%D8%A7%D8%B9%D9%81-%D9%85%D9%84%D8%AA-%D8%A8%D9%87-%D8%AA%D9%88%D8%B7%D8%A6%D9%87-%D9%87%D8%A7%DB%8C-%D8%A7%D8%B3%D8%AA%DA%A9%D8%A8%D8%A7%D8%B1-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-04T10:31:00+00:00"/>
    <meta property="og:title" content="13 آبان روز توجه مضاعف ملت به توطئه‌های استکبار است"/>
    <meta property="og:description" content="امام جمعه بخش مرکزی یزد گفت: روز 13 آبان روز توجه مضاعف مردم به توطئه‌های دشمن و استکبار و دشمن شناسی مردم به برکت حرکت انقلابی دانش آموزان ایران اسلامی است."/>
  </head>
  <body>
    <article>
      <h1>13 آبان روز توجه مضاعف ملت به توطئه‌های استکبار است</h1>
      <h2>امام جمعه بخش مرکزی یزد:</h2>
      <address>
        <time datetime="2019-11-04T10:31:00+00:00">04 Nov 2019, 10:31</time>
      </address>
      <p>امام جمعه بخش مرکزی یزد گفت: روز 13 آبان روز توجه مضاعف مردم به توطئه‌های دشمن و استکبار و دشمن شناسی مردم به برکت حرکت انقلابی دانش آموزان ایران اسلامی است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ آیت‌الله سید محمد کاظم مدرسی در گفتگو با خبرنگار<a href="http://yazdrasa.ir/"> یزدرسا</a> با بیان این که 13 آبان روز تبری از دشمنان انقلاب و مبارزه با استکبار است،  اظهار داشت: این روز یادآور سه حادثه مهم تاریخی، سالروز تبعید امام به ترکیه در سال 43، شهادت دانش آموزان در سال 57 و تسخیر لانه جاسوسی در سال 58 است؛ که هر سه این حادثه ها در رابطه با جنایت های امریکا است.</p>
      <p>وی با اشاره به جنایت های متعدد آمریکا علیه ملت ایران گفت: ما وقایع تبعید امام(ره) هم چنین شهادت جمعی از دانش آموزان را به د ست رژیم شاه از جنایت‌های امریکا و تسخیر لانه جاسوسی امریکا تسخیر مرکز توطئه استکبار جهانی می‌دانیم و لذا در 13 آبان ماه مردم ایران یک صدا و یک ندا بر علیه استکبار جهانی خصوصا آمریکای جنایتکار فریادهایشان را فرود می آوردند.</p>
      <p>امام جمعه بخش مرکزی یزد با بیان اینکه تبری در دین یک اصل اساسی است، ادامه داد: قرآن به ما تبری از دشمنان را آموزش داده و اهل بیت نیز کسانی را که تبری از دشمن داشتند تشویق می کردند روایت شده از امام صادق(ع) که شخصی دو پیراهن دوخته بود یکی از پیراهن‌ها را با هر کوکی یک درود بر پیغمبر و ال او فرستاده و لباس دیگری را با هر کوکی یک لعن بر دشمنان اسلام، دین و قرآن فرستاده است و از امام صادق(ع) سوال شد که کدام یک را می‌پسندید، امام لباسی را که با لعن دوخته شده بود را پسندید و این جایگاه برائت و تبری از دشمنان را  روشن می‌کند. </p>
      <p>وی تصریح کرد: ما اگر بخواهیم روی پای خود بایستیم باید توجه به معنویت و خدای متعال داشته و نسبت به توطئه‌های دشمن شناخت کافی داشته باشیم و روز 13 آبان روز توجه مضاعف مردم به توطئه‌های دشمن و استکبار و دشمن شناسی مردم به برکت حرکت انقلابی دانش آموزان ایران اسلامی است.</p>
      <p>مدرسی با بیان اینکه آمریکایی‌ها تاکنون ثابت کردند که به هیچ وجه قابل اعتماد نیستند، عنوان کرد: در طول چهل سال انقلاب اسلامی کاملا روشن شد در هیچ کجا امریکایی‌ها قابل اعتماد نیستند هر کدام از دولت‌های آن‌ها با هر گرایشی روی کار آمده و هر دولتی از ما که با هر گرایشی روی کار آمده امریکایی‌ها پیوسته با ملت و دولت ایران قصد مکاری وحیله گری داشته‌اند.</p>
      <p>وی تصریح کرد: گرچه استکبار سرش به سنگ خورده و امروز دوران افول امریکا اغاز شده اما آن چه که مخصوصا در جریان برجام ثابت کرده و دیدیم این است که  با همه توجه‌ای که بعضی از سیاست مداران ما نسبت به امریکایی‌ها داشتند آنها هم از پشت و هم از روبرو خنجر زدند.</p>
      <p>امام جمعه بخش مرکزی یزد افزود: برای همه ما فرمایشات رهبری به اثبات رسید که هزینه سازش به مراتب بیشتر از هزینه چالش است. ما بیشتر از این که هزینه چالش دادیم هزینه سازش را می‌دهیم و هنوز هم باید این هزینه سازش را بدهیم و لذا باید سعی کنیم برجام دیگری بر ما تحمیل نشود و اعتماد بیشتری به دشمن نداشته باشیم.</p>
      <p>انتهای پیام/</p>
      <p> </p>
      <p> </p>
    </article>
  </body>
</html>