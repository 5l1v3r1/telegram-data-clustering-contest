<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/esport3/el-barca-encara-el-retorn-a-la-champions-sense-luis-suarez/noticia/2960691/"/>
    <meta property="og:site_name" content="CCMA"/>
    <meta property="article:published_time" content="2019-11-04T10:35:45+00:00"/>
    <meta property="og:title" content="El Barça encara el retorn a la Champions sense Luis Suárez"/>
    <meta property="og:description" content="Un dels interrogants del partit contra l'Slavia és veure com s'ho farà Valverde per resoldre la baixa de l'uruguaià"/>
  </head>
  <body>
    <article>
      <h1>El Barça encara el retorn a la Champions sense Luis Suárez</h1>
      <h2>Un dels interrogants del partit contra l'Slavia és veure com s'ho farà Valverde per resoldre la baixa de l'uruguaià</h2>
      <address><time datetime="2019-11-04T10:35:45+00:00">04 Nov 2019, 10:35</time> by <a rel="author">Francesc Latorre</a></address>
      <p>Una altra vegada al soli. Una altra vegada a la cama dreta. La lesió que<a href="https://www.ccma.cat/esport3/luis-suarez-baixa-per-lesio/noticia/2960402/"> Luis Suárez es va fer dissabte a València</a> és molt semblant a la que es va fer en la primera jornada de Lliga a Bilbao. El davanter blaugrana <b>es perdrà, segur, el partit de Champions contra l'Slavia de Praga (dimarts, 18.55) i el del cap de setmana contra el Celta de Vigo</b>, també al Camp Nou (dissabte, 21.00). Són els dos compromisos que té l'equip de Valverde abans de l'aturada pels partits de seleccions.</p>
      <p><b>La pregunta del milió de cara al partit d'aquest dimarts és veure com solucionarà demà Valverde l'absència del davanter <i>charrúa</i> </b>i, sobretot, si tornarà a confiar en Dembélé. El francès va ser l'absència més destacada en la convocatòria del darrer partit de Lliga. Valverde el va deixar a Barcelona per decisió tècnica, tal com va confirmar el tècnic Barcelonista. Una de les opcions passaria justament per situar Messi de fals 9, amb Griezmann a la dreta i l'extrem francès a l'esquerra. També seria factible, veient el que ha fet Valverde en altres ocasions, que fos Griezmann qui ocupés el lloc de Suárez, amb Messi a la dreta i Dembélé a l'esquerra. <b>Unes combinacions, però, en què també hi tindria cabuda Ansu Fati, que ja ha passat per davant de Dembélé en més d'una ocasió.</b> Tot això sense oblidar que Valverde també té <b>Carles Pérez </b>a la recambra per acabar de completar l'atac blaugrana.</p>
      <p>El de demà serà el tercer partit que es perd <b>Luis Suárez</b> per lesió aquesta temporada. En l'inici de la Lliga ja va ser baixa en els enfrontaments <b>contra el Betis i l'Osasuna</b>.</p>
    </article>
  </body>
</html>