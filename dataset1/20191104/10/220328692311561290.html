<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/blgariya-mestni-izbori-2019/kambitov-napuska-vlastta-v-blagoevgrad-405831.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-04T10:56:53+00:00"/>
    <meta property="og:title" content="Камбитов напуска властта в Благоевград"/>
    <meta property="og:description" content="Отказвам се от мястото на общински съветник, но оставам член на ГЕРБ“, обяви на изненадваща пресконференция бившият кмет на Благоевград"/>
  </head>
  <body>
    <article>
      <h1>Камбитов напуска властта в Благоевград</h1>
      <address>
        <time datetime="2019-11-04T10:56:53+00:00">04 Nov 2019, 10:56</time>
      </address>
      <p>"Страшно съм изненадан от резултата, още не мога да разбера къде съм сгрешил и защо благоевградчани ме наказаха. Отказвам се от мястото на общински съветник, но оставам член на ГЕРБ“, обяви на изненадваща пресконференция късно снощи бившият вече кмет на Благоевград Атанас Камбитов.</p>
      <p>Той претърпя съкрушителна загуба от Румен Томов с над 15% разлика.</p>
      <p>Повод да вземе решението за напускане изцяло властта в Благоевград му дадоха и думите на премиера Бойко Борисов, казани малко по-рано на пресконференция в София: „Как ГЕРБ да спечели в Благоевград, като Камбитов ми играе ръченица с пари на челото, или пък в Сандански – Александър Манолев с къщата му за гости. Но добре ги наредиха. За Благоевград ме е яд, там няма нещо ненаправено“, с горчивина каза премиерът. И продължи: „Преди да стане кмет на Банско, Иван Кадев дойде в Бояна при мен, той беше секретар на общината, бивш шеф на ДАНС в Благоевград, работел е с мен човекът. Вика ми: „Ще изгуби Икономов“. Събрах ги – Камбитов, Икономов, Котев и им казах: Ще загубите! Не, ще спечелим! Добре! Сега ще направим промени. Но по-добре за партията е да се очисти, да си направи изводите и да се обнови.“</p>
      <p>Снощи до късно в щаба на победителя Румен Томов се лееше уиски и района се огласяше от възгласа „Победа.“ За доброто настроение допринесе и ромският вокално-инструментален състав „Мачките“.  </p>
      <p>Резултатът от сагата с ареста и последвалото освобождаване на Ахмед Башев в Гърмен е, че кметът на с. Рибново Феим Иса е новият общински кмет. Като кандидат на ДПС той спечели надпреварата срещу досегашната кметица Минка Капитанова, издигната от Български демократичен център. На първия тур разликата между двамата беше около 900 гласа в полза на Феим Иса.</p>
      <p>„Загубихме в едни доста емоционални избори – през целия ден тук имаше полиция, жандармерия, арестуваха Башев, за когото четох, че купувал гласове в моя полза, а Иса дойдоха да го подкрепят всички кметове от ДПС – от Якоруда, Белица и откъде ли не. Да, загубихме, но животът продължава“, обобщи философски вече бившата кметица на Гърмен Минка Капитанова.</p>
      <p>Днес сутринта Ахмед Башев каза пред bTV, че не знае защо е бил арестуван и, че ще си търси правата в съда.</p>
    </article>
  </body>
</html>