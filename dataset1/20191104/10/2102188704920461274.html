<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/4/653280/"/>
    <meta property="og:site_name" content="Економічна правда"/>
    <meta property="article:published_time" content="2019-11-04T10:35:00+00:00"/>
    <meta property="og:title" content="Компанія з орбіти &quot;Укрбуду&quot; домоглася скасування 127–мільйонного штрафу АМКУ за змову"/>
    <meta property="og:description" content="Суд скасував штрафи Антимонопольного комітету на 127,45 мільйона гривень компанії “Північно-український будівельний альянс” за змову на трьох будівельних тендерах з компанією “Спецбуд-Плюс”"/>
  </head>
  <body>
    <article>
      <h1>Компанія з орбіти "Укрбуду" домоглася скасування 127–мільйонного штрафу АМКУ за змову</h1>
      <address>
        <time datetime="2019-11-04T10:35:00+00:00">04 Nov 2019, 10:35</time>
      </address>
      <p>Суд скасував штрафи Антимонопольного комітету на 127,45 мільйона гривень компанії "Північно-український будівельний альянс" за змову на трьох будівельних тендерах з компанією "Спецбуд-Плюс".</p>
      <p>Про це йдеться в рішеннях Господарського суду Києва, повідомляє видання <a href="http://nashigroshi.org/2019/11/01/sud-vyrishyv-shcho-mykytasi-ne-rozihruvaly-skandal-ni-tendery-za-3-3-mil-iardy-i-skasuvav-shtrafy-vid-amku/">"Наші гроші"</a>.</p>
      <p>У рішенні суду досліджувалися обставини проведення будівельних тендерів КП "Голосієво-будінвест" і ГУ "Національний інститут серцево-судинної хірургії імені М.М. Амосова", за результатами яких "Північно-український будівельний альянс" отримав підрядів на 2,74 млрд грн.</p>
      <p>Розглянувши правомірність рішення АМКУ від 19 червня про викривлення згаданих торгів, суддя відхилив докази регулятора.</p>
      <p>Суд вирішив, що членство "Північно-українського будівельного альянсу" і "Спецбуд-плюс" в корпорації "Укрбуд" не може розглядатися як взаємодія і співпраця компаній між собою, адже вступ до корпорації є правом суб'єктів підприємницької діяльності на об'єднання.</p>
      <p>Суд також не побачив причинно-наслідкового зв'язку між наданням однією компанією іншій поворотної фінансової допомоги, враховуючи, що це право суб'єкта господарювання.</p>
      <p>Суд також відхилив аргумент АМКУ, що підприємства фактично здійснюють діяльність за однією адресою, оскільки мова йде про багатоповерховий будинок, де компанії знаходяться на різних поверхах.</p>
      <p>Крім того, згідно з відомостями в держреєстрі, компанії-відповідачі мають різних директорів, засновників і різні юридичні адреси.</p>
      <p>Суд відхилив довід АМКУ, що компанії використовують загальні засоби зв'язку і контролюють рахунки одне одного, оскільки на сторінках компаній в держреєстрі вказані різні номери контактних номерів.</p>
      <p>Суд також не погодився з доводом, що компанії мають одних і тих же працівників і взаємодіють через пов'язаних осіб, оскільки чинним законодавством це не заборонено.</p>
      <p>АМКУ також встановив, що компанії отримали банківські гарантії для участі в торгах в ПАТ КБ "Глобус" в один і той же день, а номери реєстрації цих гарантій виявилися послідовними, але суд вирішив, що при розгляді запитів банком жодна з компаній не могла вплинути на номери банківських документів.</p>
      <p>При цьому "Північно-український будівельний альянс" просив суд визнати недійсним рішення Антимонопольного комітету повністю - в частині, яка стосувалася безпосередньо компанії, і в частині, яка стосувалася її конкурента на спірних торгах - ТОВ "Спецбуд-Плюс".</p>
      <p>Однак суд задовольнив позов лише в частині визнання недійсним тієї частини рішення, в якій йшлося про відповідальність позивача.</p>
      <p>
        <b>
          <i>Нагадуємо:</i>
        </b>
      </p>
      <p>
        <i>19 червня 2019 року АМКУ за вчинення антиконкурентних узгоджених дій, які стосуються спотворення результатів торгів, наклав штраф на ТОВ "Північно-український будівельний альянс" - у сумі 56 млн гривень та ТОВ "Спецбуд-Плюс" - у сумі 56 млн. гривень.</i>
      </p>
      <p>
        <i>Встановлення порушення закону автоматично позбавляє ці компанії права участі у публічних закупівлях на 3 роки.</i>
      </p>
      <p>
        <i>У травні Комітет штрафував ці ж компанії за інші змови – на торгах з будівництва корпусу Національного інституту серцево-судинної хірургії ім. Амосова та реконструкції гімназії ім. Бойченка.</i>
      </p>
      <p>
        <i>Тоді штраф становив близько 150 млн. грн.</i>
      </p>
    </article>
  </body>
</html>