<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/04/iryna-gerashhenko-gotuye-zapyt-do-sbu-stosovno-vizytu-deputata-derzhdumy-zhuravlova-do-zolotogo/"/>
    <meta property="og:site_name" content="Рубрика"/>
    <meta property="article:published_time" content="2019-11-04T10:33:49+00:00"/>
    <meta property="og:title" content="Ірина Геращенко готує запит до СБУ стосовно візиту депутата Держдуми Журавльова до Золотого"/>
    <meta property="og:description" content="Візит депутата Державної думи Росії, лідера партії “Родіна” Олексія Журавльова до Золотого (Луганська обл.) є провокацією і потребує жорсткої реакції Служби безпеки України, Міністерства закордонних справ та Спеціальної моніторингової місії (СММ) ОБСЄ. Про це заявляє народний депутат України, співголова фракції “Європейська солідарність” Ірина Геращенко, пише Інтерфакс-Україна. “Це шокуюче. Після так званого розведення то в Станицю […]"/>
  </head>
  <body>
    <article>
      <h1>Ірина Геращенко готує запит до СБУ стосовно візиту депутата Держдуми Журавльова до Золотого</h1>
      <address><time datetime="2019-11-04T10:33:49+00:00">04 Nov 2019, 10:33</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2018/08/1513591666-4668-620x420.jpg"/>
      </figure>
      <p>
        <b>
          <b>Візит депутата Державної думи Росії, лідера партії “Родіна” Олексія Журавльова до Золотого (Луганська обл.) є провокацією і потребує жорсткої реакції Служби безпеки України, Міністерства закордонних справ та Спеціальної моніторингової місії (СММ) ОБСЄ.</b>
        </b>
      </p>
      <p>Про це заявляє народний депутат України, співголова фракції “Європейська солідарність” Ірина Геращенко, пише <a href="https://ua.interfax.com.ua/news/political/622439.html">Інтерфакс-Україна.</a></p>
      <p>“Це шокуюче. Після так званого розведення то в Станицю Луганську вільно заходять ватажки бойовиків і кошмарять на камери представників місцевої влади, то тепер в Золоте, порушуючи український кордон, незаконно, не через визначені прикордонні пункти перетину, а через окуповані РФ території, приїжджає “ревізор” з Держдуми. Він ще не повісив триколор в Золотому? Бо на мосту в Станиці якісь ганчірки теліпаються…” – написала в понеділок Геращенко на своїй сторінці у Facebook.</p>
      <p>Вона повідомила, що готує відповідний запит до СБУ. “Що це таке відбувається, що російські політики, які голосували за анексію Криму, розгулюють по вчорашніх позиціях нашої армії? Де СММ ОБСЄ? Де реакція МЗС на цю відверту провокацію? Ми для того розводили війська, щоб там тепер не ховаючись лазили росіяни?”.</p>
      <p>“Ми, українські політики, саме політики, а не нові обличчя без імен і прізвищ – всі в санкційному списку Москви. В цей час мордорці, які голосували за анексію Криму і введення військ на Донбас, вже вільно розгулюють Україною. Там, де наші голуби миру планують проводити “чесні вибори за українськими законами”, – зазначила Геращенко.</p>
    </article>
  </body>
</html>