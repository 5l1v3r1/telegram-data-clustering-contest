<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/739974"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T10:50:00+00:00"/>
    <meta property="og:title" content="สรรพากรยันไม่รีดภาษีเพิ่ม เจ้าภาพงานบุญผ้าป่า-กฐิน"/>
    <meta property="og:description" content="สรรพากรยันไม่รีดภาษีเพิ่ม เจ้าภาพงานบุญผ้าป่า-กฐิน-บริจาคน้ำท่วม แม้ยอดโอนเกิน 3 พันครั้ง เพราะกฎหมายยังทำไม่เสร็จ"/>
  </head>
  <body>
    <article>
      <h1>สรรพากรยันไม่รีดภาษีเพิ่ม เจ้าภาพงานบุญผ้าป่า-กฐิน</h1>
      <address>
        <time datetime="2019-11-04T10:50:00+00:00">04 Nov 2019, 10:50</time>
      </address>
      <p>
        <b>สรรพากรยันไม่รีดภาษีเพิ่ม เจ้าภาพงานบุญผ้าป่า-กฐิน-บริจาคน้ำท่วม แม้ยอดโอนเกิน 3 พันครั้ง เพราะกฎหมายยังทำไม่เสร็จ</b>
      </p>
      <p>นายเอกนิติ นิติทัณฑ์ประภาส อธิบดีกรมสรรพากร กล่าวระหว่างการประชุมผู้บริหารกรมสรรพากรทั่วราชอาณาจักร ประจำปีงบประมาณ 63 ว่า ได้สั่งการให้สรรพากรพื้นที่ทั่วประเทศ เร่งทำความเข้าใจกับผู้ประกอบการ ร้านค้า โรงแรม ร้านค้าโอทอปที่เข้าร่วมโครงการชิมช้อปใช้ ว่าไม่ต้องกังวลว่าจะถูกนำข้อมูลการค้าขายผ่านโครงการชิมช้อปใช้มาถูกเรียกเก็บภาษีเพิ่ม เพราะกรมฯยืนยันว่าจะไม่นำข้อมูลมาเรียกเก็บภาษีเพิ่มแน่นอน ดังนั้นให้ผู้ประกอบการมีความเข้าใจ และเปิดรับชำระเงินจากกระเป๋า 2 ในโครงการด้วย<br/><br/>ส่วนที่มีร้านค้าบางแห่งกลัวว่าหากรับเงินจากโครงการชิมช้อปใช้ โดยเฉพาะจากกระเป๋า2 เข้ามามากๆ จะทำให้มียอดโอนเงินเข้าบัญชีเกิน 3,000 ครั้งต่อปี หรือมียอดรับโอนตั้งแต่ 400 ครั้ง และรวมเกิน 2 ล้านบาท จนทำให้ถูกสรรพากรเข้ามาตรวจสอบบัญชีนั้น ขอยืนยันว่าร้านค้าจะยังไม่ถูกตรวจสอบเช่นกัน เพราะขณะนี้กฎหมายยังไม่ใช้และอยู่ระหว่างการจัดทำกฎหมายลูกอยู่ ซึ่งจะเสนอให้ ครม. พิจารณาในเร็วๆนี้ จึงยังไม่มีผลให้เข้ามาตรวจสอบยอดโอนเงินในบัญชีได้</p>
      <figure>
        <img src="https://www.dailynews.co.th/admin/upload/20191104/news_zIwgSLupoE173048_533.jpg?v=20191105069?v=6100"/>
      </figure>
      <p>นายเอกนิติ กล่าวว่า ที่สำคัญในกรณีผู้ที่เป็นเจ้าภาพงานบุญกฐิน และเจ้าภาพงานบุญทอดผ้าป่า รวมถึงผู้รับบริจาคเงินช่วยเหลือผู้ประสบภัยต่างๆนั้น จะไม่ได้รับผลกระทบจากกฎหมายดังกล่าว เนื่องจากแม้จะมียอดโอนเงินเข้ามาเกินที่กำหนด แต่กรมสรรพากรจะไม่เรียกเก็บภาษีเพิ่มโดยทันที แต่จะมีการตรวจสอบเปรียบเทียบรายได้กับปีที่ผ่าน รวมถึงความถี่ในการโอนแต่ละช่วงว่าสอดคล้องกับช่วงการรับบริจาคหรืองานบุญกฐินหรือไม่ ตลอดจนความเหมาะสมของยอดเงินด้วย เพื่อให้มีความเป็นธรรมมากที่สุด<br/><br/>“ขอให้ประชาชนที่เป็นเจ้าภาพจัดงานกฐิน งานบุญต่างๆ ไม่ต้องกังวลว่าจะต้องถูกเรียกเก็บภาษี เนื่องจากมียอดธุรกรรมเกินกว่า 3,000 ครั้ง เพราะกรมฯจะตรวจสอบข้อมูล และที่มาที่ไปของเงินหรือรายได้ที่รับ รวมถึงเรียกเข้ามาสอบถามในรายละเอียด ซึ่งไม่ได้หมายความว่าหากโอนเกินแล้วจะต้องเรียกเก็บภาษีเพิ่มทุกกรณี”<br/> </p>
    </article>
  </body>
</html>