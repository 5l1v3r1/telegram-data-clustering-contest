<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/MRXaoE/Her-er-Norges-VM-tropp"/>
    <meta property="og:site_name" content="Bergens Tidende"/>
    <meta property="article:published_time" content="2019-11-04T10:50:06+00:00"/>
    <meta property="og:title" content="Her er Norges VM-tropp"/>
    <meta property="og:description" content="I mai fikk bergenseren barn. Nå skal hun spille VM."/>
  </head>
  <body>
    <article>
      <h1>Her er Norges VM-tropp</h1>
      <h2>Landslagssjef Thorir Hergeirsson presenterte en VM-tropp med få overraskelser.</h2>
      <address><time datetime="2019-11-04T10:50:06+00:00">04 Nov 2019, 10:50</time> by <a rel="author">Silje Dyregrov</a></address>
      <p>Mandag formiddag ble laget som skal spille VM i håndball i Japan offentliggjort på en pressekonferanse. Norge åpner mot Cuba 30. november.</p>
      <p>Med i troppen er blant andre Herning-Ikast-profilen Helene Gigstad Fauske. Viborg-spiller Moa Høgdahl fikk også plass.</p>
      <p>Hergeirsson understreket at uttaket har vært vrient.</p>
      <p>– Det er like krevende hver gang. Med sju gode håndballspillere ute, som ville vært med og kjempet om plass i troppen, og flere av dem vært der, er det sikkert mange som tenker at nå er det lettere å ta ut toppen. Det er det definitivt ikke, sa Hergeirsson da han leste opp navnene.</p>
      <p>Norge spiller fem innledende kamper. Alle disse kampene spilles klokken 12.30 (se fakta).</p>
      <details>
        <summary>Fakta<br/>Slik spilles Norges innledende kamper i VM:</summary>
        <p>30. november, kl. 20.30 (12.30 norsk tid): Norge - Cuba<br/>2. desember, kl. 20.30 (12.30): Slovenia - Norge<br/>3. desember, kl. 20.30 (12.30): Norge – Serbia<br/>5. desember, kl 20.30 (12.30): Norge – Angola<br/>6. desember, kl 20.30 (12.30): Nederland - Norge</p>
      </details>
      <h3>Superreserve</h3>
      <p>Landslagssjef Hergeirsson tilla også at veteranen Marit Malm Frafjord er superreserve og stepper inn dersom det blir problemer med noen av linjespillerne.</p>
      <p>Vilde Mortensen Ingstad er derimot ikke med i troppen. Det var en overraskelse for mange, men har også med skade å gjøre</p>
      <p>– Vilde har slitt med rygg over lang tid. Den har ikke blitt bedre, snarere verre. Nå må hun ta pause fra håndballen. I seks, kanskje i åtte uker, sa landslagssjef Hergeirsson.</p>
      <h3>Skadekrise</h3>
      <p>Landslaget har vært hardt rammet av skader i månedene som har ledet opp til mandagens uttak. Store profiler som Katrine Lunde, Nora Mørk, Henny Reistad, Kjerstin Boge Solås, Amanda Kurtovic og Veronica Kristiansen er alle uaktuelle for mesterskapet i Japan.</p>
      <p>I tillegg har målvaktsstjernen Kari Aalvik Grimsbø valgt å takke nei til VM. Hun har utfordringer med knærne og prioriterer spill i klubblaget Györ.</p>
      <p>Skadene betyr at landslagssjef Hergeirsson må sette sin lit til flere spillere med ikke altfor mye mesterskapserfaring. Samtidig faller det ekstra mye ansvar på veteraner som Stine Bredal Oftedal og Heidi Løke.</p>
      <p>Dette er Norges tropp til VM i Japan 2019:</p>
      <h3>Målvakter:</h3>
      <ul>
        <li><b>Silje Margaretha Solberg,</b> Siofok KC (1990)</li>
        <li><b>Andrea Austmo Pedersen,</b> Våg Håndball Elite (1994)</li>
      </ul>
      <h3>Kantspillere:</h3>
      <ul>
        <li><b>Camilla Herrem,</b> Sola HK (1986)</li>
        <li><b>Sanna Charlotte Solberg-Isaksen,</b> Team Esbjerg (1990)</li>
        <li><b>Malin Larsen Aune,</b> Våg Håndball Elite (1995)</li>
        <li><b>Marit Røsberg Jacobsen, </b>Team Esbjerg (1994)</li>
      </ul>
      <h3>Linjespillere:</h3>
      <ul>
        <li><b>Heidi Løke,</b> Våg Håndball Elite (1982)</li>
        <li><b>Kari Brattset Dale,</b> Györi Audi ETO KC (1991)</li>
      </ul>
      <h3>Bakspillere:</h3>
      <ul>
        <li><b>Stine Bredal Oftedal,</b> Györi Audi ETO KC (1991)</li>
        <li><b>Marta Tomac,</b> Våg Håndball Elite (1990)</li>
        <li><b>Emilie Hegh Arntzen,</b> Våg Håndball Elite (1994)</li>
        <li><b>Helene Gigstad Fauske,</b> Herning-Ikast Håndbold (1997)</li>
        <li><b>Ingvild Kristiansen Bakkerud,</b> Odense HC (1995)</li>
        <li><b>Stine Ruscetta Skogrand,</b> Herning-Ikast Håndbold (1993)</li>
        <li><b>Silje Katrine Waade,</b> Våg Håndball Elite (1994)</li>
        <li><b>Moa Högdahl,</b> Viborg HK (1996)</li>
      </ul>
      <h3>Reserver:</h3>
      <ul>
        <li><b>Emily Stang Sando,</b> Buducnost (1989)</li>
        <li><b>Kristine Breistøl,</b> Team Esbjerg (1993)</li>
        <li><b>Tonje Enkerud,</b> Storhamar Håndball Elite (1994)</li>
      </ul>
      <ol>
        <li>
          <a href="https://www.bt.no/tag/H%C3%A5ndball">Håndball</a>
        </li>
        <li>
          <a href="https://www.bt.no/tag/Thorir_Hergeirsson">Thorir Hergeirsson</a>
        </li>
        <li>
          <a href="https://www.bt.no/tag/Stine_Skogrand">Stine Skogrand</a>
        </li>
      </ol>
    </article>
  </body>
</html>