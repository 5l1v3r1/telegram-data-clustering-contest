<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Gradski-igri-otnovo-prevzemat-Plovdiv-Evropeiska-stolica-na-kulturata-911024"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-04T10:20:00+00:00"/>
    <meta property="og:title" content="Градски игри отново превземат Пловдив – Европейска столица на културата"/>
    <meta property="og:description" content="Намиране на мистериозна порцеланова кукла скрита в процепи на фасади, шпиониране и преследване, пота..."/>
  </head>
  <body>
    <article>
      <h1>Градски игри отново превземат Пловдив – Европейска столица на културата</h1>
      <address>
        <time datetime="2019-11-04T10:20:00+00:00">04 Nov 2019, 10:20</time>
      </address>
      <p>Намиране на мистериозна порцеланова кукла скрита в процепи на фасади, шпиониране и преследване, потапяне във виртуална реалност в търсене на рицари, велможи и страховити персонажи, вечерно състезание по калдъръмени улички и нощна окупация на велоалеи. Пловдив отново е домакин на неповторимата емоция, наречена "градски игри“. Тазгодишното издание носи името Фюжън и ще се проведе от 8-и до 11-и ноември.</p>
      <p>В рамките на три дни Фестивалът на градските игри ще разкрие не само за гостите на европейската столица на културата, но и за нейните граждани, малко познати и необичайни кътчета от Стария и Тютюневия град, центъра на града и крайбрежието на река Марица. Желаещите ще имат възможност да се запишат за участие предварително и да изберат една или повече игри, за да влязат в ролята на детективи, търсейки улики за решаването на мистериозни загадки или да се впуснат в спонтанен танц на публично място.</p>
      <p>Игрите са подходящи, както за индивидуално участие, така и за отбори на цели семейства и групи приятели. Допълнителни условия за някои от игрите ще са и наличието на велосипед, пригоден за нощно каране, дрехи, готови да бъдат изцапани, телефон с камера и активни мобилни данни. За любителите на настолните игри и добавената реалност е предвидено пространство на закрито, където и в събота, и в неделя ще могат да се потопят във вълнуващия им свят.</p>
      <p>Игрите са подбрани сред най-популярните дизайнери от Италия, Полша, Германия, Англия, Русия и България. Всяка игра има собствени правила, начало и упътване, а фестивалният щаб е СКЛАД в Тютюневия град.</p>
      <p>Градските игри са интересен и лесен начин за проверка на различни подходи и начини за преформулиране на градска среда, за съвместно живеене, за това да бъдем заедно и да намерим очарованието да сме в различни отбори. "Фюжън“ е копродукция на двете европейски столици на културата за 2019, Матера и Пловдив, и е част от съвместните есенни прояви под общото мото "ПлоТера“. Изданието в италианския град се провежда от 31 октомври и 2 ноември с участието на десетки гости и жители на града и с два екипа от България. Кураторската концепция на фестивала е на поляците от Departament Gier.</p>
      <p>Актуална информация за записване, условия за участие и описание на игрите може да се намери в сайта на Пловдив 2019, специализирания сайт на фестивала FusionFestival.EU, както и във <a href="https://www.facebook.com/events/417197395840622/">фейсбук</a>.</p>
    </article>
  </body>
</html>