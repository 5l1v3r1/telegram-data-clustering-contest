<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/lokalt/i/P9Xayp/nav-rundskrivtydelig-om-eoes-reglene"/>
    <meta property="og:site_name" content="Aftenbladet"/>
    <meta property="article:published_time" content="2019-11-04T10:32:02+00:00"/>
    <meta property="og:title" content="Nav-rundskriv tydelig om EØS-reglene"/>
    <meta property="og:description" content="Et Nav-rundskriv fra 2012 gjør det uttrykkelig klart at folk har rett til ytelser som syke- og arbeidsavklaringspenger selv om de drar til et annet EØS-land."/>
  </head>
  <body>
    <article>
      <h1>Nav-rundskriv tydelig om EØS-reglene</h1>
      <h2>Et Nav-rundskriv fra 2012 gjør det uttrykkelig klart at folk har rett til ytelser som syke- og arbeidsavklaringspenger selv om de drar til et annet EØS-land.</h2>
      <address><time datetime="2019-11-04T10:32:02+00:00">04 Nov 2019, 10:32</time> by <a rel="author">NTB-Bibiana Piene</a></address>
      <p>I rundskrivet R45-00 om EØS-avtalens bestemmelser om trygd står det svart på hvitt at dersom en person oppfyller vilkårene til å få arbeidsavklaringspenger, kan ytelsen utbetales «selv om vedkommende bor eller oppholder seg i et annet EØS-land».</p>
      <p>Rundskrivet ble først opprettet i 2001 og deretter revidert i 2010 og 2012 som følge av den nye EU-forordningen om trygderettigheter.</p>
      <p>Ifølge Nav er reglene blitt feiltolket siden den gang, noe som har ført til den største trygdeskandalen noen gang i Norge. Minst 48 personer er uriktig dømt for trygdesvindel, 36 av dem til fengselsstraff. Tingretter landet rundt har hittil funnet minst 24 nye saker.</p>
      <h3>Rett til å beholde</h3>
      <p>I rundskrivet vises det til at selv om norsk lov setter som hovedvilkår at mottakeren oppholder seg i Norge, gir forordningen rett til å beholde ytelsen under opphold i andre EØS-land.</p>
      <p>Videre heter det at dette ikke skal forstås som at man fritt kan reise til et annet EØS-land og fortsatt ha rett til arbeidsavklaringspenger. Vilkåret er at Norge fortsatt er «kompetent stat». Det betyr kort og godt at den som mottar ytelsen, er medlem av folketrygden.</p>
      <p>Når det gjelder sykepenger, heter det i det samme rundskrivet at man tidligere måtte søke om å få med seg sykepengerettighetene for å kunne reise eller flytte til et annet EØS-land.</p>
      <h3>Ikke krav til å søke</h3>
      <p>– Den nye forordningen har ikke på samme måte noe uttrykkelig krav til at man må søke om å få med seg ytelsen, heter det i rundskrivet, som også viser til en tidligere EU-forordning om trygd fra 2004.</p>
      <p>Der legges det vekt på at det skal være vide muligheter til å eksportere trygdeytelser og bevege seg fritt mellom landene som er tilsluttet forordningen.</p>
      <p>Som <a href="https://www.dagbladet.no/nyheter/nav-har-tolket-opphold-feil/71760734">Dagbladet </a>omtalte i forrige uke, kan imidlertid en for smal definisjon av begrepet «opphold» ha vært medvirkende til Navs feiltolkning av regelverket.</p>
      <h3>Oversetterfeil</h3>
      <p>I rundskrivet heter det at «opphold» er definert som «midlertidig bosted» i den norske oversettelsen av EU-forordningen fra 2012.</p>
      <p>«Dette vil for eksempel gjelde arbeidstakere som er utsendt og arbeider i et annet medlemsland, og hvor det ikke vil være hensiktsmessig å flytte hjem igjen i perioden med arbeidsuførhet», heter det i rundskrivet.</p>
      <p>Med andre ord ble nåløyet – feilaktig – snevret inn til kun å gjelde folk som er fast eller midlertidig bosatt i EØS-land, men som fortsatt er medlemmer av folketrygden.</p>
    </article>
  </body>
</html>