<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/4/7230915/"/>
    <meta property="og:site_name" content="Українська правда"/>
    <meta property="article:published_time" content="2019-11-04T10:39:59+00:00"/>
    <meta property="og:title" content="СБУ назвала &quot;найзавзятішого вербувальника&quot; ФСБ в окупованому Криму"/>
    <meta property="og:description" content="Співробітники ФСБ РФ, що незаконно перебувають в окупованому Криму, примушують до співпраці українських громадян, які регулярно відвідують півострів."/>
  </head>
  <body>
    <article>
      <h1>СБУ назвала "найзавзятішого вербувальника" ФСБ в окупованому Криму</h1>
      <address>
        <time datetime="2019-11-04T10:39:59+00:00">04 Nov 2019, 10:39</time>
      </address>
      <p>Співробітники ФСБ РФ, що незаконно перебувають в окупованому Криму, примушують до співпраці українських громадян, які регулярно відвідують півострів.</p>
      <p><b>Джерело:</b> <a href="https://ssu.gov.ua/ua/news/1/category/2/view/6674#.SFdEb6Cj.dpbs">пресслужба</a> СБУ</p>
      <p><b>Дослівно:</b> Контррозвідники Служби безпеки України встановили, що співробітники Прикордонного управління ФСБ РФ у Республіці Крим примушують українських громадян, які регулярно відвідують тимчасово анексовану територію півострова, давати згоду на конфіденційне співробітництво"</p>
      <p><b>Деталі:</b> За даними СБУ, основне завдання, яке ставить російська спецслужба, збір інформації стосовно співробітників СБУ, прикордонників та військовослужбовців ЗС України, що виконують завдання поблизу адміністративного кордону з Кримом.</p>
      <p>Контррозвідники з’ясували, що такі пропозиції насамперед надходять громадянам України, які працевлаштувались на окупованому півострові та регулярно перетинають адміністративний кордон, а також приватним перевізникам.</p>
      <p>Куратори вимагають від них на конфіденційній основі збирати розвіддані. Інформація використовується російськими спецслужбами для вербувальних підходів до українських військовослужбовців та правоохоронців.</p>
      <p>При цьому, згідно із повідомленням, ФСБ для примусу до співпраці застосовує притаманні їй форми та методи – штучне створення компрометуючих ситуацій, шантаж, погрози, залякування, фізичний і психологічний тиск. Активно використовуються погрози щодо винесення постанови про заборону в’їзду на півострів.</p>
      <p>Контррозвідка також повідомила ім’я окупанта, якого назвала найзавзятішим вербувальником українських громадян. Це співробітник оперативно-розшукового відділу ПУ ФСБ РФ в окупованому Криму Батталов Алмаз Мубарякович, 26.05.1982 року народження, уродженець міста Баймак, Республіка Башкортостан, РФ.</p>
      <figure>
        <img src="https://img.pravda.com/images/doc/f/7/f79f0da------.jpg"/>
        <figcaption>
          <cite>СБУ</cite>
        </figcaption>
      </figure>
      <p>В СБУ стверджують, що він безпосередньо здійснює фільтраційні заходи на пункті пропуску "Джанкой".</p>
      <p>При цьому Служба безпеки України попередила, що перехід до ворога в умовах воєнного стану або в період збройного конфлікту, шпигунство, надання допомоги в проведенні підривної діяльності проти України карається позбавленням волі на строк від десяти до п’ятнадцяти років.</p>
      <p>Водночас, від кримінальної відповідальності звільняється особа, яка була завербована ворожими спецслужбами, але, отримавши завдання, відмовилася від його виконання та повідомила про це в правоохоронні органи.</p>
      <p>
        <b>Нагадуємо:</b>
      </p>
      <ul>
        <li>30 жовтня Служба безпеки повідомила, що <a href="https://www.pravda.com.ua/news/2019/10/30/7230521/">затримала</a> "агента російського ФСБ", який передавав таємні матеріали про оборонну сферу України. Він звинувачується у державній зраді. Санкція статті передбачає покарання у вигляді позбавлення волі до 15 років.</li>
      </ul>
      <related>
        <a href="https://www.pravda.com.ua/news/2019/11/3/7230837/"/>
        <a href="https://www.eurointegration.com.ua/news/2019/11/1/7102539/"/>
        <a href="https://www.pravda.com.ua/news/2019/11/1/7230709/"/>
      </related>
    </article>
  </body>
</html>