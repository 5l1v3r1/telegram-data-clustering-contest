<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/mutare-importanta-pe-piata-de-smartphone-uri-huawei-ar-putea-avea-din-nou-acces-la-android-18537796"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-04T10:17:34+00:00"/>
    <meta property="og:title" content="Mutare importantă pe piaţa de smartphone-uri: Huawei ar putea avea din nou acces la Android"/>
    <meta property="og:description" content="Companiile americane vor primi licenţe pentru a colabora cu Huawei „foarte curând”, a declarat Secretarul Comerţului din SUA, Wlibur Ross, pentru agenţia de ştiri Bloomberg"/>
  </head>
  <body>
    <article>
      <h1>Mutare importantă pe piaţa de smartphone-uri: Huawei ar putea avea din nou acces la Android</h1>
      <address><time datetime="2019-11-04T10:17:34+00:00">04 Nov 2019, 10:17</time> by <a rel="author" href="https://www.zf.ro/autor/adrian-popa" target="_blank">Adrian Popa</a></address>
      <p>Companiile americane vor primi licenţe pentru a colabora cu Huawei „foarte curând”, a declarat Secretarul Comerţului din SUA, Wlibur Ross, pentru agenţia de ştiri Bloomberg</p>
      <p>Preşedintele american Donald Trump a anunţat în luna iunie a acestui an că mai multe companii americane vor primi licenţe care le vor permite să colaboreze cu compania chineză Huawei, dar acest lucru nu s-a întâmplat încă. Situaţia se va schimba, iar licenţe vor fi acordate „foarte curând”, potrivit lui Ross, care a adăugat că au fost depuse 260 de cereri.</p>
      <p>Huawei a fost introdusă de autorităţile americane pe o listă a companiilor care nu pot face afaceri cu firme din SUA fără persmisiunea guvernului.</p>
      <p>Este posibil ca şi Google să primească licenţă, iar sistemul de operare Android, dezvoltat de companie, să fie din nou disponibil pentru modelele viitoare de smartphone-uri marca Huawei.</p>
      <p>Din cauza restricţiilor impuse de Washington, producătorul asiatic a fost nevoit să lanseze cel mai nou smartphone vârf de gamă din portofoliul său, Huawei Mate 30, fără serviciile Google. Din această cauză, terminalul nu a fost lansat oficial pe pieţele vestice.</p>
      <p>În ciuda acestor probleme, Huawei a fost jucătorul care a consemnat cea mai mare creştere pe piaţa de smartphone-uri în cel de-al treilea trimestru al acestui an. Compania a livrat 66,7 milioane de smartphone-uri în intervalul iulie - septembrie 2019, în creştere cu 29% faţă de perioada similară din 2018, potrivit firmei de cercetare a pieţei Strategy Analytics.</p>
      <p>Performanţa bună a companiei asiatice a ajutat şi la creşterea pieţei globale de smartphone-uri în perioada amintită, după o perioadă lungă de declin. În cel de-al treilea trimestru al acestui an, au fost livrate 366,3 milioane de smartphone-uri, mai multe cu 2% decât în perioada similară a anului trecut.</p>
    </article>
  </body>
</html>