<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/gulas-vladne-produktivite-hokejove-extraligy-o-11-bodu/1816890?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-04T10:19:00+00:00"/>
    <meta property="og:title" content="Gulaš vládne produktivitě hokejové extraligy o 11 bodů"/>
    <meta property="og:description" content="Praha - Hokejový útočník Milan Gulaš z Plzně vládne po 17. kole extraligy produktivitě o 11 bodů před druhým Michalem Birnerem z Liberce a třetím Tomášem Rachůnkem z Karlových Varů. Třiatřicetiletý kapitán Indiánů nasbíral v 16 zápasech 32 bodů, se 17 brankami suverénně vede i tabulku střelců a s 15 asistencemi je nejlepším nahrávačem."/>
  </head>
  <body>
    <article>
      <h1>Gulaš vládne produktivitě hokejové extraligy o 11 bodů</h1>
      <address><time datetime="2019-11-04T10:19:00+00:00">04 Nov 2019, 10:19</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Hokejový útočník Milan Gulaš z Plzně vládne po 17. kole extraligy produktivitě o 11 bodů před druhým Michalem Birnerem z Liberce a třetím Tomášem Rachůnkem z Karlových Varů. Třiatřicetiletý kapitán Indiánů nasbíral v 16 zápasech 32 bodů, se 17 brankami suverénně vede i tabulku střelců a s 15 asistencemi je nejlepším nahrávačem.</p>
      <slideshow>
        <figure>
          <img src="https://i3.cn.cz/6/1572809799_P201911030643101.jpg"/>
        </figure>
        <figure>
          <img src="https://i3.cn.cz/6/1572808173_P201911030624101.jpg"/>
        </figure>
        <figure>
          <img src="https://i3.cn.cz/6/1572805170_P201911030587201.jpg"/>
        </figure>
        <figure>
          <img src="https://i3.cn.cz/6/1572804439_P201911030576701.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3337">Fotogalerie: Hokejová extraliga 2019/20</a>
        </figcaption>
      </slideshow>
      <p>Birner v 15 duelech vstřelil deset gólů, díky kterým se dělí mezi kanonýry o druhé místo se Slovákem Tomášem Marcinkem z Třince, a připsal si 11 přihrávek. Rachůnek má na kontě z 18 duelů osm branek a se 13 asistencemi je druhý mezi nahrávači.</p>
      <p>Nejproduktivnějším obráncem je Kanaďan Brady Austin z Kladna s 13 body za pět gólů a osm asistencí ze 16 duelů. Nejlepší bilanci plus/minus má se 16 kladnými body slovenský útočník Pavol Skalický z Mladé Boleslavi. Nejhorší je se 13 zápornými body útočník Pavel Kubiš ze Zlína. Nejtrestanějším hráčem je s 57 minutami obránce Michal Houdek z Plzně.</p>
      <p>Brankář Karel Vejmelka z Komety Brno vede statistiku úspěšnosti zákroků s 93,45 procenta. Nejnižší průměr 1,99 obdržené branky na zápas má Patrik Bartošák z Třince. Se třemi čistými konty jsou nejlepší Dominik Frodl z Plzně a Marek Mazanec z Hradce Králové.</p>
      <p>Dosavadních 119 zápasů navštívilo 640.670 diváků, což je v průměru 5384 na zápas. Aktuální ročník se tak momentálně řadí na čtvrté místo v samostatné české lize po sezonách 2017/18 (5455), 2015/16 (5406) a 2018/19 (5401).</p>
    </article>
  </body>
</html>