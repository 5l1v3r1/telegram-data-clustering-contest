<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/513755/sekarang-semua-boleh-jadi-artis"/>
    <meta property="og:site_name" content="HM Online"/>
    <meta property="article:published_time" content="2019-11-04T10:20:15+00:00"/>
    <meta property="og:title" content="Sekarang semua boleh jadi artis"/>
    <meta property="og:description" content="Perkembangan teknologi digital pada masa ini diakui membuka banyak peluang untuk artis berkarya sehingga membolehkan ada dalam kalangan mereka bergelar jutawan."/>
  </head>
  <body>
    <article>
      <h1>Sekarang semua boleh jadi artis</h1>
      <address><time datetime="2019-11-04T10:20:15+00:00">04 Nov 2019, 10:20</time> by <a rel="author">Oleh Mohd Helmi Irwadi Mohd Nor</a></address>
      <p>Perkembangan teknologi digital pada masa ini diakui membuka banyak peluang untuk artis berkarya sehingga membolehkan ada dalam kalangan mereka bergelar jutawan.</p>
      <p>Manakan tidak, seorang penyanyi ketika ini hanya memerlukan sebuah single terbaik untuk dimuat naik di YouTube sebelum mereka bakal menerima durian runtuh daripada penyedia platform terbabit.</p>
      <p>Berbeza penyanyi terdahulu, mereka bukan saja perlu memiliki banyak lagu, tetapi berdebar menantikan penjualan album untuk layak menerima royalti.</p>
      <p>Perubahan masa di era milenium ini ternyata memudahkan penyanyi generasi baharu atau lebih dikenali budak-budak baru nak up (BBNU) untuk meraih pendapatan apabila mereka memerlukan jumlah tontonan tinggi untuk menukarkannya menjadi wang.</p>
      <p>Berkongsi perkembangan itu, komposer Harry Khalifah berkata, bagi setiap lagu yang dimuat naik di YouTube, pihak pengurusan dan artis layak menerima royalti.</p>
      <p>“Inilah kaedah pembayaran baharu bagi menggantikan royalti album kepada penyanyi. Disebabkan itu penyanyi sekarang tidak lagi menghasilkan album sebaliknya cenderung memiliki single untuk dimuat naik ke dalam platform berkenaan,” katanya pada temu bual eksklusif di MVM Music di Taman Shamelin Perkasa Cheras, di sini, semalam.</p>
      <p>Menurut Harry, dalam pengetahuannya, sejuta tontonan dan langganan video muzik akan menghasilkan RM3,000 dan jika mencecah 60 juta penyanyi bakal menerima RM180,000 untuk hanya sebuah single.</p>
      <p>“Jika lagu dihasilkan sendiri melalui syarikat miliknya yang berdaftar, maka penyanyi itu akan kaya. Jika dihasilkan secara berkumpulan, ia akan dibahagikan antara syarikat rakaman, penulis lirik, pembuat lagu dan penyanyi,” katanya.</p>
      <p>Katanya, jika bernaung di bawah syarikat rakaman penyanyi menerima antara 20 dan 30 peratus daripada perolehan bergantung kepada perjanjian.</p>
      <p>“Perkembangan dunia sosial pada hari ini bukan saja membuka peluang untuk artis, tetapi sesiapa saja yang mahu berkarya. Bukti dapat dilihat adalah personaliti YouTube, Syahmi Sazli, Yoe Parey dan Asif yang berjaya menerusi Drama Spontan mereka,” katanya.</p>
      <p>Menurutnya, pada masa ini sesiapa sahaja boleh menjadi artis kerana semuanya tersedia di depan mata iaitu telefon pintar.</p>
      <p>“Sekarang ini mudah, buat lagu sendiri dan masukkan ke dalam YouTube. Kemudian, bina laman sosial seperti Facebook atau Instagram untuk mengumpul pengikut seramai mungkin,” katanya.</p>
      <p>Jika nasib menyebelahi, katanya, individu terbabit yang memiliki ramai pengikut akan dijemput menyertai rancangan realiti sebelum disambar syarikat rakaman untuk menjadi artis.</p>
      <p>“Mereka kemudian akan diundang bagi menjayakan persembahan nyanyian dan menghasilkan pendapatan. Bukan itu saja, BBNU juga akan menjadi duta produk, dijemput berlakon dan menjadi pengacara selain menerima royalti jika lagu diputarkan di radio,” katanya.</p>
      <p>Dalam bahasa yang mudah, tegas Harry, artis pada zaman ini kebanyakan mewah berbanding artis terdahulu.</p>
      <p>“Semuanya disebabkan teknologi, telefon pintar dan media sosial,” katanya.</p>
      <p>Begitupun, katanya, lambakan BBNU menghakis kualiti nyanyian dan karya dalam industri seni tanah air.</p>
      <p>“Berbeza di era 1960-an hingga pertengahan 2000, seseorang penyanyi bermula di jalanan sebelum bakat disaring bagi menghasilkan kualiti. Artis dahulu berdepan kepayahan menyebabkan hasil produk mereka amat bermutu tinggi,” katanya.</p>
      <p>Dia yang bertapak dalam industri hiburan sejak 1998 meletakkan 100 peratus pada kualiti penyanyi terdahulu berbanding 80 peratus artis sekarang.</p>
      <p>“Walaupun artis BBNU berlambak, ada juga dalam kalangan mereka bagus seperti Floor88 dan Azzara Band. Kalau dulu, ketiadaan media sosial menyebabkan semuanya sukar tetapi sekarang, platform itu menghasilkan pendapatan,” katanya.</p>
      <p>Harry dalam pada itu menyelar sikap artis baharu yang mengharapkan pujian semata-mata berbanding artis terdahulu yang sedia menerima kritikan bagi memastikan mereka sebenarnya berbakat.</p>
      <related>
        <h4>Berita Berkaitan</h4>
        <a href="https://www.hmetro.com.my/rap/2019/02/421965/fareez-tak-ralat-beri-usop-lagu"/>
        <a href="https://www.hmetro.com.my/mutakhir/2015/03/34542/masuk-campur-jika-rundingan-gagal"/>
        <a href="https://www.hmetro.com.my/node/14145"/>
        <a href="https://www.hmetro.com.my/rap/2018/11/397187/dikutuk-pun-orang-suka-juga"/>
        <a href="https://www.hmetro.com.my/node/45483"/>
        <a href="https://www.hmetro.com.my/rap/2018/10/388202/mahu-bertahan-lama"/>
        <a href="https://www.hmetro.com.my/node/43912"/>
        <a href="https://www.hmetro.com.my/node/15712"/>
      </related>
    </article>
  </body>
</html>