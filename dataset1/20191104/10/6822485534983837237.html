<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980813060.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-04T10:47:00+00:00"/>
    <meta property="og:title" content="جزییات طرح بیمه اجباری و رایگان سلامت ایرانیان"/>
    <meta property="og:description" content="به گزارش خبرگزاری صداوسیما، اجرای ”طرح بیمه اجباری سلامت“ در مراسم روز ملی بیمه سلامت امروز با حضور اسحاق جهانگیری معاون اول رئیس جمهور، سعید نمکی وزیر بهداشت و جمعی از مسئولان وزارت بهداشت و بیمه سلامت در مرکز همایش‌های صدا و سیمای جمهوری اسلامی به طور رسمی آغاز شد."/>
  </head>
  <body>
    <article>
      <h1>جزییات طرح بیمه اجباری و رایگان سلامت ایرانیان</h1>
      <address>
        <time datetime="2019-11-04T10:47:00+00:00">04 Nov 2019, 10:47</time>
      </address>
      <p>طرح «بیمه اجباری و رایگان سلامت ایرانیان» با حضور معاون اول رئیس جمهور و وزیر بهداشت آغاز شد.</p>
      <p>به گزارش خبرگزاری صداوسیما، اجرای ”طرح بیمه اجباری سلامت“ در مراسم روز ملی بیمه سلامت امروز با حضور اسحاق جهانگیری معاون اول رئیس جمهور، سعید نمکی وزیر بهداشت و جمعی از مسئولان وزارت بهداشت و بیمه سلامت در مرکز همایش‌های صدا و سیمای جمهوری اسلامی به طور رسمی آغاز شد.</p>
      <p>سعید نمکی درباره طرح بیمه اجباری سلامت گفت: در مصوبه جدید دولت، صد در صد حق بیمه افرادی که تا ۴۰ درصد حداقل حقوق وزارت کار درآمد دارند توسط دولت پرداخت می‌شود. همچنین ۵۰ درصد حق بیمه افرادی که از ۴۰ درصد تا کمتر از صد در صد حداقل حقوق و دستمزد را دریافت می‌کنند توسط دولت پرداخت خواهد شد و افرادی که صد در صد حداقل حقوق و دستمزد را دریافت می‌کنند باید حق بیمه را خودشان پرداخت کنند.</p>
      <p>به گفته سعید نمکی، تلاش وزارت بهداشت این است که با این روش، طرح بیمه اجباری سلامت را عملیاتی کنیم. بین ۷ تا ۱۰ میلیون نفر که تحت پوشش بیمه نیستند با این اقدام از پوشش بیمه‌ای برخوردار می‌شوند.</p>
      <p>وی درباره همکاری وزارت تعاون، کار و رفاه اجتماعی برای انجام ارزیابی وسع نیز گفت: این اقدام با همکاری سازمان بیمه سلامت، وزارت بهداشت و وزارت رفاه در حال پیشرفت است.</p>
      <p>طاهر موهبتی مدیرعامل سازمان بیمه سلامت نیز گفت: پوشش بیمه اجباری سلامت برای آحاد مردم از هفته بیمه سلامت آغاز می‌شود. افرادی که تحت پوشش هیچ بیمه‌ای نیستند می‌توانند با مراجعه به سایت سازمان بیمه سلامت یا دفاتر پیشخوان تحت پوشش بیمه قرار گیرند.</p>
      <p>بر اساس آمار‌ها حدود ۱۰ درصد افراد در کل کشور تحت پوشش هیچ بیمه‌ای نیستند و امیدواریم این افراد در بازه زمانی ۶ ماهه پس از اعلام سازمان بیمه سلامت، برای بیمه شدن مراجعه کنند تا از تسهیلات آیین نامه برخوردار شوند. البته اگر افراد شرایط قانونی را در هر بازه زمانی پیدا کنند، سه ماه فرصت دارند که برای پوشش بیمه‌ای مراجعه کرده و از یارانه بیمه سلامت همگانی برخوردار شوند.</p>
      <p>با اجرای این طرح خانواده‌هایی که درآمدی ندارند و بیکاران به صورت رایگان بیمه می‌شوند. مراسم بزرگداشت روز ملی بیمه سلامت با حضور مسئولان بهداشت و درمان کشور صبح امروز در محل مرکز همایش‌های بین المللی صدا و سیما برگزار شد. </p>
      <p>بگفته مدیرعامل سازمان بیمه سلامت، با اجرای برنامه، افراد متقاضی بیمه رایگان سلامت که دهک اول تا سوم هستند و درآمدشان کمتر از ۴۰ درصد حداقل حقوق است، تحت پوشش خدمات رایگان بیمه سلامت قرار می‌گیرند. طاهر موهبتی افزود: بر این اساس افرادی که درآمدشان بین ۴۰ درصد تا ۱۰۰درصد حداقل حقوق باشد از ۵۰ درصد تخفیف حق بیمه برخوردار می‌شوند و افرادی که حداقل حقوق وزارت کار یا بیشتررا دارند، باید حق بیمه کامل را بپردازند.</p>
      <p>وی ادامه داد: افراد برای اجرای بیمه رایگان سلامت می‌توانند به سایت سازمان بیمه سلامت یا پیشخوان دولت مراجعه کنند و وزارت تعاون کار و رفاه اجتماعی با بررسی اموال، دارایی و درآمد آنان، دهک متقاضی را به سازمان بیمه اعلام می‌کند و مشخص می‌شود که فرد آیا مشمول یارانه دولت و بیمه رایگان قرار می‌گیرد یا باید حق بیمه را پرداخت کند. مدیر عامل بیمه سلامت اضافه کرد: این سازمان هیچ وظیفه‌ای در بررسی اطلاعات بانکی و اموال افراد ندارد و آزمون وسع و بررسی اموال و دارایی افراد توسط وزارت تعاون، کار و رفاه احتماعی انجام می‌شود و نتیجه آن به سازمان بیمه سلامت اعلام می‌شود.</p>
      <p>آقای موهبتی در ادامه گفت: هم اکنون ۸۵ درصد از بیمه شدگان سازمان بیمه سلامت که حدود ۳۴ میلیون نفر هستند تحت پوشش رایگان بیمه سلامت هستند و با برنامه بیمه اجباری سلامت عده‌ای از این افراد باید برای بیمه سلامت پول بپردازند. بنا بر این گزارش، هنوز برآوردی از میزان افرادی که از بیمه رایگان به بیمه مبتنی بر پرداخت پول تبدیل وضعیت می‌شوند و میزان منابعی که در سازمان بیمه سلامت ذخیره می‌شود نیست و پس از اجرای این برنامه در ماه‌های آینده این آمار قابل اعلام خواهد بود.</p>
      <p>بر اساس آیین نامه طرح بیمه اجباری سلامت که از ۱۳ آبان اجرا می‌شود وزارت رفاه با اجازه خود افراد که در سامانه ثیت نام بیمه اعلام می‌شود، اموال و دارایی افراد را از طریق بانک مرکزی، سازمان ثبت اسناد و املاک کشور، نیروی انتظامی و سازمان ثبت احوال استعلام می‌کند و دهک افراد مشخص شده و به سازمان بیمه سلامت اعلام می‌شود.</p>
      <p>بگفته مدیرعامل سازمان بیمه سلامت، با اجرای طرح جدید بیمه اجباری سلامت به جز موارد اورژانسی هیچ فردی روی تخت بیمارستان بیمه نمی‌شود و از زمان ثبت نام و درخواست بیمه سلامت یک دوره ۱۰ روزه انتظار در نظر گرفته می‌شود و بعد از آن افراد تحت پوشش بیمه سلامت قرار می‌گیرند. موهبتی اضافه کرد: دفترچه بیمه سلامت در بیمارستان‌های دولتی و بر اساس تعرفه‌های دولتی هزینه‌های بیماران را پوشش می‌دهد و پوشش در بخش خصوصی یا دارو‌های برند مشمول این بیمه نیست و بنده اینکه دفترچه بیمه سلامت اعتبار ندارد را رد می‌کنم.</p>
      <p>مدیر عامل سازمان بیمه سلامت اضافه کرد: هم اکنون دو هزار و ۴۵۰ قلم دارو، ۴۸۰۰ خدمت پزشکی و ۴۸ هزار لوازم پزشکی با تعرفه دولتی تحت پوشش بیمه سلامت قرار می‌گیرند. وی افزود: پوشش بیمه سلامت به ویژه در مورد بیماران صعب العلاج و مزمن می‌تواند خط فقر را تغییر دهد و از فقیر شدن عده زیادی از مردم و افزایش هزینه‌های فقرزا و تحمل ناپذیر سلامت بکاهد.</p>
      <p>موهبتی اضافه کرد: ممکن است با اجرای طرح بیمه اجباری سلامت با توجه به اینکه بیشتر خدمات بخش دولتی پوشش داده می‌شود لیست انتظار در بیمارستان‌ها ایجاد شود، اما در ۳۵ کشور دنیا از جمله کشور‌های پیشرفته‌ای مانند نروژ، فنلاند، دانمارک و انگلیس نیز لیست انتظار ۱۰۰ روزه و بیشتر برای دریافت خدمات غیر اورژانسی در بیمارستان‌ها وجود دارد.</p>
      <p>مدیرعامل سازمان بیمه سلامت گفت: در تمام دنیا حمایت بیمه براساس تعرفه‌های مصوب انجام می‌شود در ایران نیز به طورمثال ۷۰ درصد هزینه‌های سرپایی و دارو‌های ایرانی و غیر برند که در فهرست فارماکوپه باشند را بیمه پایه پرداخت می‌کند، اما دارو‌های برند و خارج از فارماکوپه و نسخه‌هایی که بیش از ۳۰ قلم داروی تجویزی دارند تحت پوشش بیمه نیست.</p>
      <p>موهبتی افزود: با اجرای طرح بیمه اجباری ممکن است برخی افراد تحت پوشش بیمه رایگان، به اشتباه حذف شوند یا دهک افراد اشتباه اعلام شود. برای این افراد امکان اعتراض وجود دارد و می‌توانند با مراجعه به سامانه سازمان بیمه سلامت یا دفاتر پیشخوان دولت یا شماره ۱۶۶۶، اعتراض خود را مطرح کنند. مدیر عامل سازمان بیمه سلامت اضافه کرد: استدعای ما از مردم این است که اگر توان مالی دارند حق بیمه سلامت را پرداخت کنند تا با پرداخت افراد غنی بتوانیم به سلامت افراد نیازمند کمک کنیم.</p>
      <p>موهبتی گفت: پوشش بیمه اجباری سلامت و کاهش بیمه شدگان رایگان ربطی به پرداخت یارانه به افراد و خانواده‌ها ندارد و مسیر مستقلی را طی می‌کند و خواهش ما از مردم این است که از ۱۳ آبان برای استفاده از مزایای این طرح عجله نکنند، زیرا تا ۶ ماه آینده فرصت هست. وی گفت: البته سازمان برنامه و بودجه برای اجرای این طرح در ۶ ماه دوم امسال اعتباری را در اختیار سازمان بیمه سلامت قرار نداده است و امیدواریم با اجرای این طرح بتوانیم بودجه بیشتری برای پوشش خدمات سلامت ایرانیان در سال آینده بگیریم.</p>
      <p>مدیر عامل سازمان بیمه سلامت گفت: با اجرای این طرح خانواده‌هایی که درآمدی ندارند و بیکاران همچنان به صورت رایگان و بدون پرداخت حق بیمه، به‌طور رایگان بیمه می‌شوند. وی اضافه کرد: روزانه ۵۰ هزار نفر برای تمدید دفترچه بیمه سلامت مراجعه می‌کنند و سالانه ۲۰ میلیون دفترچه بیمه صادر می‌شود که با اجرای طرح پرونده الکترونیک سلامت ایرانیان و نسخه الکترونیک که تا پایان امسال اجرا می‌شود این هزینه‌ها کاهش می‌یابد. مدیرعامل سازمان بیمه سلامت ایران گفت: از روز ۱۳ آبان کسانی که بیمه پایه ندارند برای ثبت نام می‌توانند از طریق سایت سازمان بیمه سلامت اقدام کنند.</p>
      <p>آقای طاهر موهبتی در نشست با اصحاب رسانه افزود: برغم محدودیت منابع و مشکلاتی که دشمنان در حوزه سلامت و بویژه دارو ایجاد کرده اند، ما طرح پوشش بیمه پایه را برای همه مردم از روز ۱۳ آبان آغاز خواهیم کرد.</p>
      <p>وی گفت: مردم می‌توانند با ورود به سایت بیمه سلامت ثبت نام کنند و سپس اطلاعات از این سایت، به پایگاه رفاه ایرانیان منتقل می‌شود و آن‌ها دهک خانوار را تعیین می‌کنند تا مشخص شود نیازی به پرداخت حق بیمه هست یا باید حق بیمه را دولت پرداخت کند.</p>
      <p>موهبتی افزود: پوشش بیمه همگانی از مردم در برابر هزینه‌های درمانی صیانت خواهد کرد، کسانی که فاقد هر نوع پوشش بیمه‌ای هستند ۶ ماه فرصت دارند تا در این طرح، خود را بیمه و از یارانه دولت در این خصوص استفاده کنند.</p>
      <p>مدیرعامل سازمان بیمه سلامت ایران افزود: برای اینکه مردم به موقع اقدام کنند ما دوره ۱۰ روزه را برای استفاده از دفترچه تعیین کردیم یعنی دیگر نمی‌توان در هر لحظه که ثبت نام انجام شد، از خدمات بیمه بهره برد و این افراد ۱۰ روز بعد از ثبت نام می‌توانند از پوشش بیمه‌ای استفاده کنند، اینکار به این منظور انجام می‌شود که مردم منتظر بیماری نشوند و بعد خود را بیمه کنند، بلکه قبل از بیمار شدن بیمه داشته باشند. وی گفت: ۲ هزار و ۴۰۰ قلم دارو تحت پوشش بیمه سلامت ایران قرار دارد و کسانی که فاقد بیمه هستند تفاوت هزینه‌ها را بهتر درک می‌کنند.</p>
      <p>
        <b>وزیر بهداشت: با اجرای طرح بیمه اجباری سلامت ۹ میلیون نفر تحت پوشش این بیمه قرار می‌گیرند</b>
      </p>
      <p>وزیر بهداشت، درمان و آموزش پزشکی گفت: طرح بیمه اجباری و رایگان سلامت از امروز به صورت سراسری اجرا می‌شود.</p>
      <p>آقای دکتر سعید نمکی در مراسم بزرگداشت روز ملی بیمه سلامت که با حضور معاون اول رئیس جمهور در سالن همایش‌های بین المللی صدا و سیما برگزار شد با اشاره به اینکه اجرای طرح پوشش اجباری بیمه سلامت ساختاری ماندگار در بخش ارائه خدمات درمانی به بیماران خواهد بود افزود: با اجرای این طرح ۸ تا ۹ میلیون نفر از افراد که خارج از پوشش دایره بیمه بوده اند تحت پوشش قرار می‌گیرند و از طرف دیگر با بهره گیری از سیستم الکترونیک و دستیابی به اطلاعات دقیق افراد جامعه از این پس دیگر وزارتخانه و دولت زیر آوار هزینه‌های سنگین و بی مورد درمانی قرار نخواهد گرفت.</p>
      <p>وی مهمترین کاستی نظام سلامت و بیمه سلامت را نپرداختن به اقتصاد سلامت در این طرح دانست و گفت: نخستین گام در اجرای طرح بیمه اجباری سلامت ایجاد و استقرار پرونده الکترونیک است که اکنون این سیستم با تلاش همکاران مدت ۴ ماه است که مستقر شده و به ما این فرصت را داده است که طرح نسخه نویسی الکترونیک را اجرا کنیم.</p>
      <p>وزیر بهداشت درمان و آموزش پزشکی افزود: با استفاده از سیستم الکترونیک طرح پزشک خانواده، نسخه پیچی الکترونیک اجرایی خواهد شد و علاوه بر این هزینه‌های رفت و آمد بیماران و خدمات پزشکی نیز مدیریت و کنترل می‌شود.</p>
      <p>آقای دکتر نمکی تأکید کرد: با استفاده از اطلاعات موجود در سیستم الکترونیک، دیگر بیمار هر وقت بخواهد نمی‌تواند «ام آر آی» یا سونوگرافی کند و یا خدمات دیگری دریافت کند. با استفاده از اطلاعات موجود در این سیستم تمام هزینه‌ها ساختارمند خواهد شد.</p>
      <p>وی گفت: فهرست ۶۰۰ خدمت پرهزینه درمانی و پزشکی را ابلاغ کرده ایم و هم ا کنون ۶۰۰ مورد دیگر نیز در دست بررسی است و در آینده نزدیک ابلاغ خواهد شد.</p>
      <p>وزیر بهداشت درمان و آموزش پزشکی کاهش سهم جی بی تی را در بخش دارو یک و ۲ دهم درصد اعلام کرد و گفت: این عدد در دیگر کشور‌ها ۶ تا ۷ دهم درصد است.</p>
      <p>آقای دکتر نمکی افزود: پارسال در بخش داروی تولید داخل ۶۰۰ میلیون دلار و در بخش داروی وارداتی یک میلیارد و ۴۰۰ میلیون دلار هزینه شد، بنابراین تأکید وزارتخانه بر حرکت به سمت تولید داخل است.</p>
    </article>
  </body>
</html>