<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/oikonomia/story/196166/ayxanontai-oi-koinonikes-antidraseis-gia-to-orio-toy-30-stis-e-dapanes"/>
    <meta property="og:site_name" content="CNN.gr"/>
    <meta property="article:published_time" content="2019-11-04T10:40:44+00:00"/>
    <meta property="og:title" content="Αυξάνονται οι κοινωνικές αντιδράσεις για το όριο του 30% στις e-δαπάνες"/>
    <meta property="og:description" content="Πληθαίνουν οι αντιδράσεις κοινωνικών ομάδων για την πρόθεση της κυβέρνησης να προχωρήσει στη θέσπιση ελάχιστου ποσοστού υποχρεωτικών δαπανών στο 30% του..."/>
  </head>
  <body>
    <article>
      <h1>Αυξάνονται οι κοινωνικές αντιδράσεις για το όριο του 30% στις e-δαπάνες</h1>
      <h2>Πληθαίνουν οι αντιδράσεις κοινωνικών ομάδων για την πρόθεση της κυβέρνησης να προχωρήσει στη θέσπιση ελάχιστου ποσοστού υποχρεωτικών δαπανών στο 30% του εισοδήματος.</h2>
      <figure>
        <img src="https://cdn.cnngreece.gr/media/com_news/users/632/thanasis-koukakis-avatar.jpg"/>
      </figure>
      <p>Θανάσης Κουκάκης, CNN Greece 12:40 , 04 November 2019 - 12:41</p>
      <p>Χαμηλοσυνταξιούχοι, χαμηλόμισθοι, εργαζόμενοι της μεσαίας τάξης χωρίς παιδιά, αλλά και μικροϊδιοκτήτες ακινήτων που έχουν μόνον εισοδήματα από μισθώματα αντιδρούν για τον κυβερνητικό σχεδιασμό, καθώς θα τους φέρει αντιμέτωπους το <b>2021</b> με <b>«πέναλτι» φόρου 22%.</b></p>
      <p>Σήμερα η <b>ΠΟΜΙΔΑ</b> ξεκαθάρισε με επιστολή της στην ηγεσία του <a href="https://www.cnn.gr/eidhseis/tag/706/ypoyrgeio-oikonomikon"><b>υπουργείου Οικονομικών</b></a> πως είναι πρακτικά αδύνατον για τους περισσότερους εκμισθωτές, ελλείψει διαθεσίμου εισοδήματος, να προβούν σε δαπάνες 30% του εισοδήματος τους και πως εάν τελικά ψηφιστεί η σχετική πρόβλεψη θα οδηγήσει σε «<b>πραγματική καταλήστευσή</b>» των ιδιοκτητών ακινήτων με πρόσθετη φορολογία 22%!</p>
      <p>Για «καταλήστευσή» μιλούν και μισθωτοί, συνταξιούχοι και αγρότες με χαμηλά εισοδήματα. Έως και σήμερα, για να κατοχυρώσουν το αφορολόγητο, οι εν λόγω κοινωνικές ομάδες πρέπει να εμφανίζουν δαπάνες με κάρτες ίσες με το 10% του εισοδήματός τους αν το ετήσιο φορολογητέο εισόδημα είναι έως 10.000 ευρώ, 15% για το μέρος του εισοδήματος που είναι από 10.001 έως 30.000 ευρώ και 20% για εισόδημα πάνω από 30.000 ευρώ. Ωστόσο, από το επόμενο έτος η<b> υποχρεωτική συλλογή ηλεκτρονικών αποδείξεων θα αυξηθεί στο 30% του εισοδήματός των φορολογουμένων</b>, κάτι που θα αποτελέσει πρόκληση για χιλιάδες φορολογουμένους.</p>
      <p>Για παράδειγμα, ένας συνταξιούχος με ετήσιο εισόδημα 10.000 ευρώ θα πρέπει να έχει πραγματοποιήσει ηλεκτρονικές συναλλαγές ύψους 3.000 ευρώ όταν σήμερα κατοχυρώνει το αφορολόγητο με ηλεκτρονικές αποδείξεις αξίας 1.000 ευρώ. Για μισθωτό με ετήσιο εισόδημα 20.000 ευρώ η εφορία θα απαιτεί ηλεκτρονικές συναλλαγές ύψους 6.000 ευρώ όταν σήμερα ο συγκεκριμένος μισθωτός αρκεί να έχει ηλεκτρονικές αποδείξεις 2.500 ευρώ, τις οποίες μάλιστα συνήθως εξασφαλίζει από τους πρώτους μήνες του έτους.</p>
      <p>Αλλά και όσοι φορολογούνται με βάση το τεκμαρτό τους εισόδημα, δηλαδή αυτό που προκύπτει από την εφαρμογή των τεκμηρίων διαβίωσης και απόκτησης περιουσιακών στοιχείων, θα πρέπει να εμφανίσουν <b>e-δαπάνες</b> ίσες με το 30% του τεκμαρτού εισοδήματος, κάτι που δημιουργεί πρόσθετο πρόβλημα. Έτσι, συνταξιούχους που δηλώνει ετησίως εισόδημα 4.140 ευρώ, αλλά βαρύνεται με τεκμήρια διαβίωσης συνολικού ύψους 8.000 ευρώ, θα πρέπει να εμφανίσει καταναλωτικές δαπάνες με πλαστικό χρήμα συνολικού ύψους ίσου με το 30% του τεκμαρτού του εισοδήματος. Δηλαδή, ο συγκεκριμένος φορολογούμενος θα πρέπει να εξοφλήσει με ηλεκτρονικό τρόπο δαπάνες συνολικού ύψους 2.400 ευρώ.</p>
      <p>Η <b><a href="https://www.cnn.gr/eidhseis/tag/301/eforia">εφορία </a>θα αναγνωρίζει</b> τις αγορές από σουπερμάρκετ, όλα τα είδη διατροφής, οινοπνευματώδη ποτά, καπνικά, προϊόντα ένδυσης - υπόδησης, φροντιστήρια και δίδακτρα, ηλεκτρικές και ηλεκτρονικές συσκευές, έπιπλα και είδη οικιακής χρήσης, εστιατόρια, ταβέρνες, μπαρ, κέντρα διασκέδασης, κομμωτήρια, γυμναστήρια, ξενοδοχεία, ενοικιαζόμενα δωμάτια, συνεργεία αυτοκινήτων, υδραυλικοί, ηλεκτρολόγοι, ελαιοχρωματιστές, ψυκτικοί, δικηγόροι, μηχανικοί, συμβολαιογράφοι, κ.α.. Ακόμη, θα δέχεται ηλεκτρονικές πληρωμές που αφορούν σε λογαριασμούς ρεύματος, νερού, φυσικού αερίου, λογαριασμούς σταθερής - κινητής τηλεφωνίας, καύσιμα, ταξί, ασφάλιστρα ΙΧ, διόδια, αεροπορικά και ακτοπλοϊκά εισιτήρια, τα έξοδα για συνδρομητική τηλεόραση, κινηματογράφο, θέατρα και άλλα θεάματα, αλλά και ιατρικές δαπάνες.</p>
      <p>Ωστόσο, όπως και σήμερα, η <b>εφορία δεν θα αναγνωρίζει</b> δαπάνες σχετικές με ενοίκια, τέλη κυκλοφορίας, πληρωμές φόρων, διατροφή σε πρώην συζύγους, πληρωμές δόσεων δανείων, αγορές οχημάτων, αγορές σκαφών, αεροπλάνων και αεροσκαφών, αγορές κατοικιών, οικοπέδων και λοιπών ακινήτων, αγορές επενδυτικών προϊόντων, κ.α..</p>
      <p>Να σημειωθεί πως το <b>υπουργείο Οικονομικών έχει προϋπολογίσει για το 2020 επιπλέον έσοδα 541 εκατ. ευρώ</b> από τη φορολογική συμμόρφωση, ποσό που σε μεγάλο βαθμό θα προκύψει από την επέκταση του μέτρου της υποχρεωτικής διενέργειας ηλεκτρονικών πληρωμών στο 30% του εισοδήματος.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/oikonomia/story/196269/prostasia-protis-katoikias-aytes-einai-oi-veltioseis-poy-fernei-i-kyvernisi">Προστασία πρώτης κατοικίας: Αυτές είναι οι βελτιώσεις που φέρνει η κυβέρνηση</a>
        </li>
        <li>
          <a href="https://www.cnn.gr/oikonomia/story/196187/epidoma-thermansis-poia-noikokyria-to-dikaioyntai-deite-ta-kritiria">Επίδομα θέρμανσης: Ποια νοικοκυριά το δικαιούνται - Δείτε τα κριτήρια</a>
        </li>
        <li>
          <a href="https://www.cnn.gr/oikonomia/story/196248/poies-veltioseis-sto-plaisio-prostasias-tis-kyrias-katoikias-fernei-i-kyvernisi">Ποιες βελτιώσεις στο πλαίσιο προστασίας της κύριας κατοικίας φέρνει η κυβέρνηση</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/706/ypoyrgeio-oikonomikon">ΥΠΟΥΡΓΕΙΟ ΟΙΚΟΝΟΜΙΚΩΝ</a>
        </li>
        <li>
          <a href="https://www.cnn.gr/eidhseis/tag/7067/pomida">ΠΟΜΙΔΑ</a>
        </li>
        <li>
          <a href="https://www.cnn.gr/eidhseis/tag/3470/xristos-staikoyras">ΧΡΗΣΤΟΣ ΣΤΑΙΚΟΥΡΑΣ</a>
        </li>
        <li>
          <a href="https://www.cnn.gr/eidhseis/tag/301/eforia">ΕΦΟΡΙΑ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/05/196282/snapshot/mitsotakis-tragodia-krisi.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/05/196263/snapshot/2463934.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/05/196267/snapshot/2729830.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/05/196269/snapshot/2732068.jpg"/>
      </figure>
    </article>
  </body>
</html>