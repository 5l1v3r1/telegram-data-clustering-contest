<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/markets/epicentr-grupa-kompaniy-investuvala-3-mlrd-grn-u-elevatori-50051456.html"/>
    <meta property="og:site_name" content="НВ"/>
    <meta property="article:published_time" content="2019-11-04T10:58:00+00:00"/>
    <meta property="og:title" content="Група Епіцентр інвестувала в нові елеваторні комплекси 3 млрд грн"/>
    <meta property="og:description" content="Епіцентр К побудувала два та збільшила потужності ще двох елеваторних комплексів"/>
  </head>
  <body>
    <article>
      <h1>Група Епіцентр інвестувала в нові елеваторні комплекси 3 млрд грн</h1>
      <h2>Епіцентр К побудувала два та збільшила потужності ще двох елеваторних комплексів</h2>
      <address>
        <time datetime="2019-11-04T10:58:00+00:00">04 Nov 2019, 10:58</time>
      </address>
      <p>Група компаній <a href="https://nv.ua/tags/epitsentr.html">Епіцентр К</a> Галини та Олександра Герег запустила в експлуатацію першу чергу інвестиційного проекту — побудовано два нові та збільшено потужності ще двох елеваторів у Вінницькій та Хмельницькій областях, повідомили у групі.</p>
      <p>В експлуатацію введені маршрутні елеваторні комплекси в Вінницькій області: Вендичани (Могилів-Подільській р-н) потужністю 120 тис. т одночасного зберігання та Вапнярка (Томашпільський р-н) на 200 тис. т.</p>
      <p>Таким чином, кількість власних елеваторів, які обслуговують агрохолдинг Епіцентр Агро, зросла з 6 до 8, а їх загальні потужності зі зберігання збільшено до понад 800 тис. т.</p>
      <p>Також завершено реконструкцію Вінницького елеватору, в результаті якої його потужності зі зберігання збільшено до 168 тис. т. Крім того, на 60 тис. т зросли потужності Закупнянського ХПП (Хмельницька обл.) — після реконструкції підприємство може сушити та зберігати 105 тис. т зерна.</p>
      <p>Як зазначив директор аграрного департаменту Епіцентр К Василь Мороз, після реалізації усіх проектів елеваторні потужності з одночасного зберігання зерна до кінця 2019/2020 маркетингового року виростуть до 1 млн т. В планах компанії до кінця 2020/2021 МР збільшити потужності компанії до 2 млн т.</p>
      <p>В розбудову та реконструкцію елеваторного господарства аграрним напрямком групи Епіцентр К вже було інвестовано майже 3 млрд грн. Загальна вартість проектів із розбудови та реконструкції елеваторних комплексів складе 4,6 млрд грн.</p>
      <p>Як зазначили у Епіцентрі, інвестпроект триває: розпочато будівництво нового елеватору у Вінниці потужністю 208 тис. т, паралельно ведуться роботи з добудови третьої черги Закупнянського ХПП у Хмельницькій області потужністю 184 тис. т, а також перебудова ще двох підприємств — Переробник (Київська обл.), потужності якого виростуть на 105 тис. т, та Немирівського ХПП (Вінницька обл.), де обсяги зберігання зерна збільшаться на 104 тис. т.</p>
      <p>Як повідомлялося, влітку 2019 року <a href="https://nv.ua/biz/economics/epicentr-nachal-proizvodit-muku-i-prodavat-ee-v-svoih-tc-50030979.html">Епіцентр К почав виробляти муку та продавати її у своїй торговій мережі</a>.</p>
      <p>
        <i>Аграрний напрямок групи компаній Епіцентр К обробляє 120 тис. га у Вінницькій, Хмельницькій, Тернопільській, Черкаській та Київській областях. До його складу входить 20 тваринницьких ферм та 8 елеваторів загальною потужністю близько 800 тис. т.</i>
      </p>
    </article>
  </body>
</html>