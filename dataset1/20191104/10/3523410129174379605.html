<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637981/%D8%A7%D9%85%D8%A7%D9%85-%D8%AD%D8%B3%DB%8C%D9%86-%D8%B9-%D8%AF%D8%B1%D8%A8%D8%A7%D8%B1%D9%87-%D8%AD%D8%B6%D8%B1%D8%AA-%D8%B3%DA%A9%DB%8C%D9%86%D9%87-%D8%B3-%DA%86%D9%87-%D9%81%D8%B1%D9%85%D9%88%D8%AF%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T10:09:00+00:00"/>
    <meta property="og:title" content="امام حسین (ع) درباره حضرت سکینه (س) چه فرمودند؟"/>
    <meta property="og:description" content="حجت الاسلام و المسلمین محمدرضا فاضل جایگاه حضرت سکینه (س) در نزد امام حسین (ع) را توصیف کرد."/>
  </head>
  <body>
    <article>
      <h1>
        <a href="https://www.bultannews.com/fa/news/637981/%D8%A7%D9%85%D8%A7%D9%85-%D8%AD%D8%B3%DB%8C%D9%86-%D8%B9-%D8%AF%D8%B1%D8%A8%D8%A7%D8%B1%D9%87-%D8%AD%D8%B6%D8%B1%D8%AA-%D8%B3%DA%A9%DB%8C%D9%86%D9%87-%D8%B3-%DA%86%D9%87-%D9%81%D8%B1%D9%85%D9%88%D8%AF%D9%86%D8%AF">امام حسین (ع) درباره حضرت سکینه (س) چه فرمودند؟</a>
      </h1>
      <h2>حجت الاسلام و المسلمین محمدرضا فاضل جایگاه حضرت سکینه (س) در نزد امام حسین (ع) را توصیف کرد.</h2>
      <address><time datetime="2019-11-04T10:09:00+00:00">04 Nov 2019, 10:09</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، حجت الاسلام و المسلمین محمدرضا فاضل کارشناس مذهبی، در خصوص ویژگی و مقام والای حضرت سکینه (ع) گفت: والاترین ویژگی حضرت سکینه (س) را از زبان پدرشان حضرت سیدالشهدا (ع) می‌گویم؛ ایشان فرمودند: «انّها ممسوس فی الذّات الله» به این معنی که حضرت سکینه ذوب شده در ذات الهی بود و شبانه روز فقط به یاد خدا و عبادت باری تعالی می‌پرداخت؛ به این معنی که ایشان زمینی نیستند و ملکوتی هستند. این ویژگی حضرت سکینه (س) را از زبان امام معصوم، امام حسین (ع) می‌شنوید و این بالاترین ویژگی حضرت سکینه (س) بوده است.</p>
      <p>وی افزود: امام حسین (ع) به حضرت سکینه (س) و مادرشان خانم رباب علاقه ویژه‌ای داشت. امام حسین (ع) شعری در مدح این دو بزرگوار سرودند و به برادر خود امام حسن (ع) فرمودند: «به جان تو من خانه‌ای را دوست دارم که در آن سکینه و رباب باشند. من بیشترین سرمایه خود را برای این دو صرف می‌کنم و کسی هم نمی‌تواند مرا سرزنش کند». علاقه امام حسین (ع) به حضرت سکینه (س) و خانم رباب بسیار زیاد بود.</p>
      <p>حجت الاسلام فاضل با اشاره به اینکه محبت میان امام حسین (ع) و حضرت سکینه (س) و مادرشان خانم رباب طرفینی بود، بیان کرد: زمانی که حضرت سکینه (س) گریه می‌کردند، امام حسین (ع) می‌فرمودند: «دل مرا با گریه ات آتش نزن» . ایشان حتی طاقت دیدن گریه حضرت سکینه (س) را نداشتند. حضرت رباب هم امام حسین (ع) را عاشقانه دوست داشت؛ به طوری که بعد از شهادت امام بسیار گریه کرد و زیر سایه نمی‌نشست و می‌فرمود: «بدن امام حسین (ع) زیر آفتاب سوزان باشد و من زیر سایه بنشینم؟» ایشان آن قدر برای امام حسین (ع) گریه کردند که ظرف یک سال به امام حسین (ع) ملحق شدند و دار فانی را وداع گفتند.</p>
      <p>حجت الاسلام فاضل درخصوص قرائت خطبه حضرت سکینه (س) در مجلس یزید، گفت: هر کدام از شخصیت‌هایی که در آن مجلس حاضر بودند، مانند امام سجاد (ع) و حضرت زینب (س) و حضرت سکینه (س) به سهم خود درباره مظلومیت امام حسین (ع) و اینکه شیوه زندگی امام حسین (ع) شیوه زندگی رسول خدا بوده و درباره اهداف قیام امام صحبت کردند. هدف امام حسین (ع) رواج شیوه زندگی رسول خدا (ص) در جامعه بود؛ ولی متاسفانه جامعه آن زمان به خاطر فعالیت‌های معاویه علیه اباعبدالله الحسین (ع) و نظام اسلام، سبب شد مردم از اسلام ناب محمدی منحرف شوند و نتیجه آن هم شهادت امام حسین (ع) در این مسیر بود. تاکید بیشتر سخنرانی حضرت سکینه (س) بر قیام و انقلاب حضرت سید الشهدا (ع) و روش و سیره آن حضرت بود.</p>
      <p>حجت الاسلام فاضل در خصوص همسر حضرت سکینه (س) هم بیان کرد: حضرت سکینه (س) در سن هفتاد سالگی از دنیا رفتند. ایشان همسر ابوبکر بن الحسن بودند، امام حسن (ع) چند فرزند داشتند که یکی از فرزندانشان ابوبکر و دیگری حسن مثنی بود که در قیام امام حسین (ع) و در صحرای کربلا مجروح شد؛ حسن مثنی همسر حضرت فاطمه (س) بودند. امام حسین (ع) دو دختر در سن ازدواج داشتند که یکی از آن‌ها حضرت فاطمه (س) و دیگری حضرت سکینه (س) بود.</p>
      <p>وی ادامه داد: برخی هم می‌گویند ابوبکر بن الحسن نامزد حضرت سکینه (س) بوده و ظاهرا عروسی نکرده بودند. ابوبکر بن الحسن در صحرای کربلا به شهادت می‌رسد.</p>
    </article>
  </body>
</html>