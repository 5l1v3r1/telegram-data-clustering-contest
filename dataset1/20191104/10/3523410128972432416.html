<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637993/%D8%AF%D8%A7%D9%85%E2%80%8C%D9%BE%D8%B2%D8%B4%DA%A9%DB%8C-%D9%82%D8%A8%D9%88%D9%84-%D8%B4%D9%88%DB%8C%D8%AF-%D9%BE%D8%B2%D8%B4%DA%A9%DB%8C-%D8%A8%D8%AE%D9%88%D8%A7%D9%86%DB%8C%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T10:40:00+00:00"/>
    <meta property="og:title" content="دام‌پزشکی قبول شوید پزشکی بخوانید!"/>
    <meta property="og:description" content="یک نماینده مجلس در واکنش به ماجرای رانت عجیب 134 استادزاده می‌گوید: در این موضوع دست مجلس بسته است"/>
  </head>
  <body>
    <article>
      <h1>
        <a href="https://www.bultannews.com/fa/news/637993/%D8%AF%D8%A7%D9%85%E2%80%8C%D9%BE%D8%B2%D8%B4%DA%A9%DB%8C-%D9%82%D8%A8%D9%88%D9%84-%D8%B4%D9%88%DB%8C%D8%AF-%D9%BE%D8%B2%D8%B4%DA%A9%DB%8C-%D8%A8%D8%AE%D9%88%D8%A7%D9%86%DB%8C%D8%AF">دام‌پزشکی قبول شوید پزشکی بخوانید!</a>
      </h1>
      <h2>یک نماینده مجلس در واکنش به ماجرای رانت عجیب 134 استادزاده می‌گوید: در این موضوع دست مجلس بسته است</h2>
      <address><time datetime="2019-11-04T10:40:00+00:00">04 Nov 2019, 10:40</time> by <a rel="author">بولتن نیوز | bultannews.com</a></address>
      <p><b>گروه اجتماعی:</b> آقای استاد محترم<b> دانشگاه آزاد</b>! اگر فرزندتان توانمندی قبولی در رشته پزشکی را داشت که قبول می شد. بنابرکدام منطق حالا که نتوانسته در<b> پزشکی</b> قبول شود، چون پدرش استاد دانشگاه است برود سر کلاس پزشکی؟! واقعا</p>
      <p> </p>
      <p> </p>
      <p>
        <b>منطق این «ویژه خواری» چیست؟</b>
      </p>
      <p><b>به گزارش بولتن نیوز،</b> انتقال 134 فرزند استادان دانشگاه آزاد از <b>رشته دام پزشکی</b> به پزشکی بدون حد نصاب نمره خبری تکان دهنده است که روزهای قبل در رسانه ها منتشر شد، چرا که بنابر مصوبه شورای عالی انقلاب فرهنگی فرزندان هیئت علمی دانشگاه ها می توانند با کسب درصد 5/92 نمره از دانشگاهی به <b>دانشگاه</b> مبدأ محل کار والدین منتقل شوند.همچنین مصوبه تغییر رشته منوط به کسب همین میزان نمره است اما فرزندان برخی افراد که علاوه بر استادی دانشگاه مسندهای دیگری هم دارند، توانسته اند با دور زدن کنکور پزشکی وارد دانشگاه شوند و در این رشته تحصیل کنند.</p>
      <p>
        <b>ماجرا چه بود؟</b>
      </p>
      <p>آن طور که بهروز بنیادی عضو کمیسیون بهداشت و درمان مجلس گفته است، در سال ۹۶ اتفاقی عجیب در دانشگاه آزاد برای تغییر رشته گروهی خاص از دانشجویان اتفاق افتاده است که فرزندان اعضای هیئت علمی دانشگاه آزاد بتوانند بنابر انتخاب خودشان، اما با شروطی تغییر رشته بدهند، برای مثال فرزند یک عضو خاص از هیئت علمی دانشگاه آزاد که در رشته دام پزشکی پذیرفته شده است، در رشته پزشکی ادامه تحصیل دهد.به گفته بنیادی این مصوبه مربوط به ریاست قبلی دانشگاه آزاد است، اما اجرایی‌شدن روند انتقال و تغییر رشته دانشجویان فرزند اعضای هیئت علمی در سال ۹۷ و ریاست جدید دانشگاه رخ می‌دهد.</p>
      <p>
        <b>انتقال همچنان ادامه دارد؟</b>
      </p>
      <p>لاریجانی معاون آموزشی وزارت بهداشت درباره تخلف انتقال استادزاده ها از دام پزشکی به پزشکی در دانشگاه آزاد گفت: از یک سال و نیم پیش بدون اطلاع وزارت بهداشت نقل و انتقالاتی بدون حداقل شرط از رشته دام پزشکی به پزشکی انجام شده است، باید برای این کار امضای دو وزیر و رئیس دانشگاه را می‌داشتند که لااقل وزیر بهداشت این را امضا نکردند البته دکتر طهرانچی اشکالاتی به مصوبه دانشگاه آزاد گرفته بودند.</p>
      <p>
        <b>وزارت علوم موافق است!</b>
      </p>
      <p>وی ادامه داد: فرزندان اعضای هیئت علمی در طول یک سال و نیم برای گرفتن مجوز به ما مراجعه و مدارکی ارائه کردند که دانشگاه آزاد و وزارت علوم با انتقال موافق است و اگر وزارت بهداشت موافقت کند انتقال ها انجام می شودو در مسیر بررسی دریافتیم که نقل و انتقالاتی بدون مجوز وزارت بهداشت انجام شده است.</p>
      <p>
        <b>چیزی به عنوان سهمیه هیئت علمی نداریم</b>
      </p>
      <p>وزیر بهداشت هم در واکنش به جنجال ها درخصوص جا به جایی فرزندان اعضای هیئت علمی دانشگاه ها به باشگاه خبرنگاران گفته است: چیزی به عنوان سهمیه هیئت علمی نداریم و فقط جابه جایی فرزندان اعضای هیئت علمی از دانشگاه و رشته به دانشگاه و رشته دیگر صورت می گرفت و مواردی منتسب به این مقررات در حال انجام بود که از دو ماه پیش من دستور لغو آن را دادم چرا که هیچ کس حق ندارد خارج از بضاعت و پتانسیل خود از ظرفیت دانشگاه‌های علوم پزشکی استفاده کند.</p>
      <p>
        <b>پشت پرده انتقال از دام پزشکی به پزشکی</b>
      </p>
      <p>در حالی که معاون آموزشی وزارت بهداشت از ادامه درخواست های انتقال و وعده دانشگاه آزاد سخن گفته بود اما طهرانچی رئیس دانشگاه آزاد در گفت و گو با خبرنگار حوزه بهداشت و درمان گفت: این مصوبه مربوط به سال ۹۶ بوده است و در سال ۹۷ و ۹۸ موردی برای انتقال نداشتیم.همچنین در مصاحبه ای طهرانچی رئیس دانشگاه آزاد ضمن افشاگری، پای آقازاده‌های وزارت بهداشت را به میان کشید و گفت: در سال ۹۵ دو نفر از مدیران وقت وزارت بهداشت که فرزندان آن‌ها در رشته دام پزشکی قبول شده بودند، قصد تغییر رشته از دام پزشکی به داروسازی را داشتند که با توجه به نداشتن حداقل نمره این کار انجام نشد.</p>
      <p>
        <b>خواسته مدیران ارشد وزارت بهداشت!</b>
      </p>
      <p>رئیس دانشگاه آزاد اسلامی گفت: منشأ مصوبه درخواست برخی از مدیران ارشد وزارت بهداشت بوده است که حتی پیگیر اجرای خواسته خود در سال ۹۷ بودند که این اجازه به آن ها داده نشد و مصوبه هیئت رئیسه دانشگاه در اسفند ماه ۹۷ لغو و با دستور دکتر نمکی وزیر بهداشت مبنی بر لغو مصوبه کمیسیون موارد خاص وزارت بهداشت در سال ۹۷، موضوع کاملاً منتفی شد.</p>
      <p>
        <b>ورود دیده بان شفافیت</b>
      </p>
      <p>دکتر احمد توکلی رئیس سازمان دیده بان شفافیت ضمن نامه ای به رئیس دانشگاه آزاد به رئیس دیوان عدالت اداری نیز نامه‌ای نوشت و خواستار رفع تبعیض به نفع فرزندان استادان علوم پزشکی و لغو مجدد مصوبه کمیسیون خاص وزارت بهداشت شد.در نتیجه مرکزپژوهش های مجلس پس از اطلاع از ماجرای رانت و بررسی تخلفات رخ داده، موضوع را به رئیس کمیسیون آموزش، تحقیقات و فناوری مجلس گزارش می کند.رئیس کمیسیون نیز از وزیر بهداشت درخواست می‌کند که با توجه به این که دانشگاه آزاد اسلامی خارج از اختیارات و صلاحیت قانونی خود، با وضع ضوابطی مغایر با دستورالعمل اجرایی قانونی عمل کرده، مصوبه کمیسیون موارد خاص را لغو کند.</p>
      <p>
        <b>رأی دیوان عدالت به ادامه رانت تحصیلی</b>
      </p>
      <p>اما چندی بعد، جمعی از ذی نفعان امتیاز طلب شکایت خود را به دادرس شعبه 45 دیوان عدالت اداری بردند و در نتیجه دادنامه ای با نامه شماره 520.505 مورخ 98.6.11 صادر شد که متضمن دستور توقف موقت اعمال نامه معاون آموزشی وزارت بهداشت است. به عبارتی از رفع تبعیض جلوگیری شد تا رانت فعلا ادامه یابد!</p>
      <p>البته گویا وزیر بهداشت، طی نامه ای به رئیس دیوان عدالت اداری رفع اثر از دستور موقت صادر شده را درخواست کرده است.</p>
      <p>اما اکنون لغو رانت تحصیلی که در روزهای گذشته با نظر موافق وزرای علوم، بهداشت و رئیس دانشگاه آزاد همراه بوده، به دستور شعبه 45 دیوان عدالت اداری به صورت موقت متوقف شده است. باید منتظر ماند و دید که بالاخره تکلیف این اقدامات خلاف قانون چگونه مشخص می شود؟ آیا دانشجویانی که به گونه ای توانستند کنکور پزشکی را دور بزنند همچنان به تحصیل خود ادامه می دهند و همچنان با رانت والدین خود به تحصیل می‌پردازند و پزشک می شوند؟!</p>
      <p>
        <b>گفت وگو</b>
        <br/>
        <b>نماینده مجلس:دست مجلس برای لغو این قانون خالی است</b>
      </p>
      <p>حسینعلی شهریاری عضو کمیسیون بهداشت دیروز در گفت وگو با خراسان درباره این موضوع گفت: این از مجموعه قوانینی است که براساس مصوبه شورای عالی انقلاب فرهنگی اجرایی شده است بنابراین مجلس حق ورود و لغو آن را ندارد.وی افزود: از آن جایی که توصیه ها این است که مجلس و شورای عالی انقلاب فرهنگی در مصوبات یکدیگر تداخلی ایجاد نکنند لغو چنین مصوبه ای بر عهده شورای عالی انقلاب فرهنگی کشور بوده و دست مجلس در این زمینه خالی است.نماینده زاهدان درمجلس با بیان این که موضوع ورود دیوان عدالت اداری به این پرونده هم مسئله ای است که لازم است شورای عالی انقلاب فرهنگی به آن رسیدگی کند اظهار کرد: ای کاش این اتفاق نمی افتاد و چنین مصوبه ای باعث بروز حاشیه هایی این چنین نمی شد اما باید توجه داشت که این تصمیم شورای عالی انقلاب فرهنگی در راستای اهمیت قائل شدن به استاد و دلگرم کردن آن ها برای حضور در کشور و جلوگیری از فرار مغزها بوده نه اسبابی برای سوءاستفاده.</p>
      <p> </p>
      <p>منبع:خراسان</p>
    </article>
  </body>
</html>