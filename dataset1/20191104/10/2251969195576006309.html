<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/04/sempre-piu-factory-nei-philoshow-sally-moriconi-la-novita-della-band/1320859/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-04T10:20:11+00:00"/>
    <meta property="og:title" content="Sempre più Factory nei Philoshow, Sally Moriconi la novità della band"/>
    <meta property="og:description" content="POPSOPHIA - Già dal prossimo Biumor, che si terrà a Tolentino dal 21 al 23 novembre, la cantante farà parte dell'ensemble. Lucrezia Ercoli: «La musica è il cuore degli spettacoli perché non esiste ragione filosofica senza sentimento»"/>
  </head>
  <body>
    <article>
      <h1>Sempre più Factory nei Philoshow, Sally Moriconi la novità della band</h1>
      <h2>POPSOPHIA - Già dal prossimo Biumor, che si terrà a Tolentino dal 21 al 23 novembre, la cantante farà parte dell'ensemble. Lucrezia Ercoli: «La musica è il cuore degli spettacoli perché non esiste ragione filosofica senza sentimento»</h2>
      <address><time datetime="2019-11-04T10:20:11+00:00">04 Nov 2019, 10:20</time> by <a rel="author">Marco Cencioni</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F04%2Fsempre-piu-factory-nei-philoshow-sally-moriconi-la-novita-della-band%2F1320859%2F">Condividi4</a><a href="https://twitter.com/intent/tweet?text=Sempre+pi%C3%B9+Factory+nei+Philoshow%2C++Sally+Moriconi+la+novit%C3%A0+della+band&amp;url=https%3A%2F%2Fwww.cronachemaceratesi.it%2F2019%2F11%2F04%2Fsempre-piu-factory-nei-philoshow-sally-moriconi-la-novita-della-band%2F1320859%2F">Tweet</a>Email4 Condivisioni</p>
      <p> </p>
      <p> </p>
      <p>
        <b>Grandi novità nel format dello spettacolo filosofico musicale. Il contenitore “principe” del Festival del Contemporaneo si arricchisce di nuovi contributi.</b>
      </p>
      <figure>
        <img src="https://cdn.cronachemaceratesi.it/wp-content/uploads/2019/11/Factory-Popsophia-2019-10-325x316.jpg"/>
      </figure>
      <p><b>Il Philoshow serale diviene sempre più uno spazio coinvolgente e garantisce quel viaggio immersivo tra filosofia, musica, letteratura, cinema e mass media, che rappresenta al meglio l’evento caratterizzante della Popsophia. Già dal prossimo Biumor 2019, che si terrà a Tolentino dal 21 al 23 novembre, ci saranno importanti cambiamenti nell’ensemble musicale Factory, la band di Popsophia. Entra nella formazione la nota cantante Sally Moriconi (tra i tanti progetti a cui ha partecipato, da “Domenica In” a Radio Due, ricordiamo la collaborazione con il programma di Maurizio Crozza su La7).</b> Completamente rinnovata la sezione fiati: affiancano<b> Leonardo Rosselli</b>, storico sax del gruppo, <b>Riccardo Catria</b> alla tromba e <b>Andrea Angeloni</b>, al trombone. Rientra in pianta stabile la chitarrista <b>Anna Greta Giannotti</b>, che ha concluso con grande successo il tour estivo al fianco della cantante Giorgia.</p>
      <figure>
        <img src="https://cdn.cronachemaceratesi.it/wp-content/uploads/2019/11/Factory-Popsophia-2019-11-325x217.jpg"/>
      </figure>
      <p>Un’aggiunta che completa una squadra di grandi talenti: la potenza della voce della soprano <b>Ludovica Gasparri</b>; la nota cantautoriale di <b>Gianluca Pierini</b>, leader dei Lettera22; il talento musicale di <b>Luca Cerigioni</b>, pianista del famoso treno Orient Express; il maestro della batteria <b>Luca Cingolani</b>, spesso impegnato in tour nazionali. Nuovo ruolo per <b>Rebecca Liberati</b>, artista di talento e protagonista, dal canto al teatro, della scena regionale. Sarà già dal prossimo festival la nuova voce recitante dei Philoshow. Anche la scelta dei brani sarà ancor più teatrale, proprio per esaltare le doti di attrice e le capacità interpretative della Liberati, da sempre artista di punta nelle produzioni di Popsophia.</p>
      <figure>
        <img src="https://cdn.cronachemaceratesi.it/wp-content/uploads/2019/11/Factory-Popsophia-2019-5-325x196.jpg"/>
        <figcaption>Lucrezia Ercoli</figcaption>
      </figure>
      <p>«Sono felicissimo di lavorare con uno staff composto da professionisti di altissimo livello – spiega <b>Matteo Moretti</b>, direttore musicale oltre che bassista della Factory – che mi permette di organizzare produzioni di qualità. Tutto questo è possibile grazie al talento dei nostri artisti. La new entry Sally Moriconi è una bellissima notizia viste le sue doti eccezionali. Quindi – conclude – abbiamo Rebecca Liberati che si concentrerà nella parte recitativa. Verrà così valorizzata ancora di più un’eccellenza che abbiamo in squadra». «La band musicale è il cuore degli spettacoli di Popsophia perché non esiste ragione filosofica senza sentimento e la musica è la casa delle nostre intermittenze del cuore – dice <b>Lucrezia Ercoli</b>, ideatrice e conduttrice dei Philoshow – Siamo orgogliosi di essere uno dei pochi festival che produce spettacoli inediti: coinvolgiamo filosofi, artisti, giornalisti, psichiatri nella ricerca sperimentale di un nuovo linguaggio per le sfide della cultura contemporanea».</p>
      <figure>
        <img src="https://cdn.cronachemaceratesi.it/wp-content/uploads/2019/11/Factory-Popsophia-2019-7-518x650.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/Factory-Popsophia-2019-8-433x650.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/Factory-Popsophia-2019-9-433x650.jpg"/>
      </figure>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/Factory-Popsophia-2019-11-650x434.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/Factory-Popsophia-2019-12-433x650.jpg"/>
      </figure>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/Factory-Popsophia-2019-1-650x433.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/Factory-Popsophia-2019-2-650x433.jpeg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/Factory-Popsophia-2019-3-433x650.jpeg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/Factory-Popsophia-2019-4-650x433.jpg"/>
      </figure>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/Factory-Popsophia-2019-6-434x650.jpg"/>
      </figure>
      <p> </p>
    </article>
  </body>
</html>