<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/oppkok/71780360"/>
    <meta property="og:site_name" content="Dagbladet.no"/>
    <meta property="article:published_time" content="2019-11-04T10:47:47+00:00"/>
    <meta property="og:title" content="- Oppkok"/>
    <meta property="og:description" content="Ekstremismeprofessor Tore Bjørgo sier Philip Manshaus' terrorforklaring er et forsøk på å legitimere mord."/>
  </head>
  <body>
    <article>
      <h1>- Oppkok</h1>
      <h2>Ekstremismeprofessor Tore Bjørgo sier Philip Manshaus' terrorforklaring er et forsøk på å legitimere mord.</h2>
      <address><time datetime="2019-11-04T10:47:47+00:00">04 Nov 2019, 10:47</time> by <a rel="author">Trym Mogen</a></address>
      <p>Philip Manshaus <a href="https://www.dagbladet.no/nyheter/slik-forklarer-han-terrorangrepet/71779618">varetektsfengsles av Oslo tingrett i fire nye uker</a>. I dagens fengslingsmøte ga han sin første forklaring for offentligheten.</p>
      <p>
        <b>I et fire minutters langt innlegg fortalte han om hvorfor han drepte sin stesøster Johanne Ihle-Hansen (17) og gikk til angrep på al-Noor-moskeen i Bærum 10. august i år.</b>
      </p>
      <p>Manshaus uttrykker nazistiske og høyreekstremistiske sympatier i forklaringen han ga for retten og viste nok en gang nazihilsen i retten.</p>
      <h3>- Velkjent</h3>
      <p>Professor ved Senter for ekstremismeforskning, Tore Bjørgo, sier at Manshaus' uttalelser likner på både det Anders Behring Breivik og New Zealand-terroristen Brenton Tarrant har sagt.</p>
      <figure>
        <img src="https://dbstatic.no/71780468.jpg?imageId=71780468&amp;width=512&amp;height=308"/>
        <figcaption><b>OPPKOK:</b> Det sier ekstremismeforsker Tore Bjørgo om Philip Manshaus' forklaring i retten i dag. Foto: Torbjørn Grønning / Dagbladet Vis mer</figcaption>
      </figure>
      <p>- Det er forsøk på å legitimere mord. Når han snakker om folkemord på den europeiske rase og at systemet legger til rette for det, er det velkjent. Det er oppkok av andre som har gjort liknende ting, sier Bjørgo til Dagbladet.</p>
      <p>
        <b>- Det som er annerledes, og sjokkerende, er at han drepte sin egen stesøster, sier Bjørgo.</b>
      </p>
      <h3>Rasekrig</h3>
      <p>Han sier videre at Manshaus har en klar raseideologi.</p>
      <p>- Han plukker opp retorikken som mange andre i det samme antisemittiske rasekrigorinenterte miljøet på nettet har sagt før. Det er ikke noe han har sugd av eget bryst, sier Bjørgo.</p>
      <p>
        <b>Manshaus sa i sin forklaring at han internett har gjort «oppgaven hans enklere».</b>
      </p>
      <p>- Han har brukt internett til å prøve å propagandere for det han har gjort og forsøkt å sette seg selv i en rekke av «disipler» av New Zealand-terroristen, sier Bjørgo.</p>
      <h3>Inspirert</h3>
      <p>Manshaus skal i forkant av angrepet ha vært <a href="https://www.dagbladet.no/nyheter/slik-var-hans-terrordogn/71487510">aktiv på forum</a> som har blitt brukt av en rekke høyreekstreme, blant annet Brenton Tarrant, før han drepte 51 mennesker i et moskéangrep på New Zealand i mars i år.</p>
      <p>
        <b>- Internett har skapt en propagandaplattform og nettverk der det danner seg en ekstremt voldelig subkultur.</b>
      </p>
      <p>- På disse kanalene er det noen få som får applaus fordi de greier å drepe mange. Andre blir ledd av fordi de ikke greier å drepe nok. Det er en drapshyllende kultur som flyter av ulike typer ideologi, sier Bjørgo.</p>
      <h3>Likheter med Breivik</h3>
      <p>Terrorforsker Anders Romarheim påpeker at det overordnet er mange likheter med ideologien til Anders Behring Breivik.</p>
      <p>
        <b>- Forestillingen om at det er en skjult sammensvergelse av feminister og marxister er gjenkjennelig i så måte. Der disse to terroristene derimot skiller lag kan nok være i synet på jødene.</b>
      </p>
      <figure>
        <img src="https://dbstatic.no/64943649.jpg?imageId=64943649&amp;x=0&amp;y=13.695652173913&amp;cropw=100&amp;croph=41.95652173913&amp;width=321&amp;height=193"/>
        <figcaption><b>EKSPERT:</b> Anders Romarheim, førsteamanuensis ved Institutt for forsvarsstudier. Foto: Gorm Kallestad / NTB scanpix Vis mer</figcaption>
      </figure>
      <p>Romarheim viser til at Breivik i manifestet sitt anså jødene som et klart underordnet problem å hanskes med sammenliknet med muslimer.</p>
      <p>- Her er nok Manshaus tydeligere nynazistisk. Breivik advarte også mot at direkte aksjoner mot muslimer ville være kontraproduktivt og vende opinionen unødig mye mot dem som utfører slike anslag.</p>
      <p>Romarheim påpeker også at de to deler forestillingen om at de som deler deres syn blir kneblet og sensurert i samfunnsdebatten.</p>
      <h3>- Den nye normalen</h3>
      <p>Som Dagbladet skrev søndag, har politiet <a href="https://www.dagbladet.no/nyheter/politiet-manshaus-var-alene-om-terrorangrepet/71778157">konkludert med at Manshaus ikke hadde medhjelpere.</a> Politiet har jobbet med å saumfare store mengder elektroniske bevis – særlig fra datamaskinen og mobiltelefonen til 22-åringen</p>
      <p>
        <b>Politiet håper å være ferdig med etterforskningen innen desember i år. Manshaus er siktet for drap og terrorhandling. Bjørgo mener man har sett en spredningseffekt av høyreekstrem terror etter angrepet på New Zealand i mars.</b>
      </p>
      <p>- Det har vært fire massedrap og forsøk på massedrap det siste drøye halvåret som eksplisitt har referert til New Zealand som forbilde. Det var <a href="https://www.dagbladet.no/nyheter/n-drept---tre-skadd-etter-skyting-i-synagoge-i-usa/71019863">San Diego</a>, <a href="https://www.dagbladet.no/nyheter/endte-pa-kjopesenter-fordi-han-var-sulten/71462413">El Paso</a>, Bærum og <a href="https://www.dagbladet.no/studio/nyhetsstudio/5?post=20056">Halle</a>. Det har vært en tydelig spredningseffekt, sier han.</p>
      <p>
        <b>I tillegg er det blitt avverget alvorlige angrepsplaner.</b>
      </p>
      <p>- Før 2011 var massedrap et avvik fra høyreekstremistenes mønster. Det var relativt hyppige angrep med færre drepte. 22. juli framsto da som et avvik, men dessverre har dette blitt den nye normalen og standarden for høyreekstrem terror, sier Bjørgo.</p>
    </article>
  </body>
</html>