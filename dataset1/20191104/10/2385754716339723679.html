<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/595609/sfodri-kakokairia-se-xores-tis-europisti-anamenetai-stin-kypro"/>
    <meta property="og:site_name" content="SIGMALIVE"/>
    <meta property="article:published_time" content="2019-11-04T10:56:00+00:00"/>
    <meta property="og:title" content="Σφοδρή κακοκαιρία σε χώρες της Ευρώπης-Τι αναμένεται στην Κύπρο"/>
    <meta property="og:description" content="Σφοδρό κύμα κακοκαιρίας πλήττει αρκετές Ευρωπαϊκές χώρες, ωστόσο στην Κύπρο ο καιρός θυμίζει «καλοκαίρι».    Συγκεκριμένα, κύμα κακοκαιρίας πλήττει..."/>
  </head>
  <body>
    <article>
      <h1>Σφοδρή κακοκαιρία σε χώρες της Ευρώπης-Τι αναμένεται στην Κύπρο</h1>
      <address><time datetime="2019-11-04T10:56:00+00:00">04 Nov 2019, 10:56</time> by <a rel="author">SigmaLive</a></address>
      <p><b>Σφοδρό κύμα κακοκαιρίας πλήττει αρκετές Ευρωπαϊκές χώρες, ωστόσο στην Κύπρο ο καιρός θυμίζει «καλοκαίρι». <br/></b> <br/>Συγκεκριμένα, κύμα κακοκαιρίας πλήττει την νοτιοανατολική Γαλλία. <br/> <br/>Η καταιγίδα «Αμελί» σαρώνει τις ακτές της χώρας στον Ατλαντικό, ενώ η ταχύτητα των ανέμων ξεπερνά τα 160 χλμ. την ώρα. <br/> </p>
      <figure>
        <img src="https://www.sigmalive.com/uploads/default/files/15dbfe771853fe.jpg"/>
      </figure>
      <p> <br/>Περίπου 140.000 νοικοκυριά έχουν μείνει χωρίς ρεύμα, ενώ ξεριζωμένα δέντρα έχουν μπλοκάρει δεκάδες δρόμους.<br/> <br/>Η καταιγίδα «Αμελί» χτυπά και το βόρειο τμήμα της Ισπανίας. Στη Μαγιόρκα μια 37χρόνη γυναίκα έχασε τη ζωή της όταν έπεσε πάνω της ένας φοίνικας που ξεριζώθηκε λόγω των ισχυρών ανέμων. <br/> </p>
      <figure>
        <iframe data-src="https://twitter.com/severeweatherEU/status/1190750551597826053?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Δύσκολη και η κατάσταση στην Ιταλία, όπως δεκάδες οικογένειες αναγκάστηκαν να εγκαταλείψουν την κωμόπολη Σέστα Γκοντάνο στη δυτική Λιγουρία. <br/> <br/>Κακοκαιρία ωστόσο πλήττει και την Αγγλία με ισχυρούς ανέμους και ενός μήνα βροχή μέσα σε μία μέρα. <br/> </p>
      <figure>
        <img src="https://www.sigmalive.com/uploads/default/files/15dbfe77ff3084.jpg"/>
      </figure>
      <p> <br/>Από την κακοκαιρία μια γυναίκα έχασε τη ζωή της όταν πολύ ισχυρός άνεμος έσπασε ένα δέντρο και καταπλάκωσε το αυτοκίνητό της με αποτέλεσμα να πεθάνει ακαριαία.<br/> </p>
      <figure>
        <img src="https://www.sigmalive.com/uploads/default/files/15dbfe792b97ca.jpg"/>
      </figure>
      <p> <br/><b>«Καλοκαίρι» στην Κύπρο <br/></b> <br/>Παρά την κακοκαιρία που επικρατεί σε χώρες της Ευρώπης, στην Κύπρο ο καιρός έχει «καλοκαιρινή» διάθεση. <br/> <br/>Όπως ανέφερε στο SigmaLive Λειτουργός του Τμήματος Μετεωρολογίας, στις συγκεκριμένες χώρες επικρατούν διαταραχές χαμηλής πίεσης, ενώ την περιοχή μας επηρεάζει υψηλή πίεση. <br/> <br/>Τις επόμενες μέρες μέχρι και την Κυριακή, ο καιρός στην Κύπρο θα είναι αίθριος ενώ κύριο χαρακτηριστικό θα είναι οι υψηλές θερμοκρασίες που αναμένεται να φτάσουν μέχρι και τους 30 βαθμούς στο εσωτερικό. <br/> <br/><b>Αναλυτικά ο καιρός<br/></b> <br/>Ασθενής ψηλή πίεση επηρεάζει την περιοχή, ενώ σχετικά θερμή αέρια μάζα αναμένεται από αύριο.<br/> <br/>Το απόγευμα ο καιρός θα είναι κυρίως αίθριος, αλλά τοπικά θα παρατηρούνται αυξημένες νεφώσεις. Οι άνεμοι θα πνέουν κυρίως βορειοανατολικοί ως νοτιοανατολικοί, ασθενείς και τοπικά μέτριοι, 3 με 4 μποφόρ. Η θάλασσα θα είναι λίγο ταραγμένη και παροδικά, στα ανατολικά, μέχρι ταραγμένη.<br/> <br/>Απόψε ο καιρός θα είναι κυρίως αίθριος, ενώ τοπικά θα παρατηρούνται παροδικά αυξημένες νεφώσεις. Οι άνεμοι θα πνέουν βορειοδυτικοί ως βορειοανατολικοί και τοπικά μέχρι νοτιοανατολικοί, ασθενείς, 3 μποφόρ, αλλά παροδικά στα ανατολικά μέχρι μέτριοι, 3 με 4 μποφόρ. Η θάλασσα θα είναι λίγο ταραγμένη, αλλά στα δυτικά ήρεμη μέχρι λίγο ταραγμένη. Η θερμοκρασία θα πέσει γύρω στους 13 βαθμούς στο εσωτερικό, γύρω στους 16 στα παράλια και γύρω στους 9 βαθμούς στα ψηλότερα ορεινά.<br/> <br/>Αύριο ο καιρός θα είναι κυρίως αίθριος. Οι άνεμοι θα πνέουν βορειοανατολικοί ως νοτιοανατολικοί και τοπικά στα δυτικά μέχρι δυτικοί, ασθενείς και τοπικά μέτριοι, 3 με 4 μποφόρ. Η θάλασσα θα είναι λίγο ταραγμένη και παροδικά, στα ανατολικά, μέχρι ταραγμένη. Η θερμοκρασία θα ανέλθει γύρω στους 28 βαθμούς στο εσωτερικό, γύρω στους 27 στα νότια και τα δυτικά παράλια, γύρω στους 26 στα υπόλοιπα παράλια και γύρω στους 19 βαθμούς στα ψηλότερα ορεινά.<br/> <br/>Την Τετάρτη, την Πέμπτη και την Παρασκευή ο καιρός θα είναι κυρίως αίθριος.<br/> <br/>Η θερμοκρασία θα σημειώσει μικρή άνοδο μέχρι την Πέμπτη και μη αξιόλογη μεταβολή την Παρασκευή, για να παραμείνει, τουλάχιστον στο εσωτερικό και τα ορεινά, αισθητά πιο πάνω από τους κλιματικούς μέσους όρους.<br/> </p>
      <figure>
        <iframe src="https://www.youtube.com/embed/IC-l2-VTT4E" width="560" height="315" data-service="Youtube" scrolling="no"/>
      </figure>
      <p>Πληροφορίες: Euronews </p>
    </article>
  </body>
</html>