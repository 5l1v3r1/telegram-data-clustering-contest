<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/04/istoriki-symfwnia-apefthias-syndesi-athinas-saghais"/>
    <meta property="og:site_name" content="euronews"/>
    <meta property="article:published_time" content="2019-11-04T10:01:35+00:00"/>
    <meta property="og:title" content="Συμφωνία για απευθείας αεροπορική σύνδεση Αθήνας – Σαγκάης"/>
    <meta property="og:description" content="Τις βάσεις για την περαιτέρω ενίσχυση του τουριστικού ρεύματος από την Κίνα προς την Ελλάδα έθεσε η ελληνική αντιπροσωπεία που επισκέπτεται την Κίνα"/>
  </head>
  <body>
    <article>
      <h1>Συμφωνία για απευθείας αεροπορική σύνδεση Αθήνας – Σαγκάης</h1>
      <address><time datetime="2019-11-04T10:01:35+00:00">04 Nov 2019, 10:01</time> by <a rel="author">euronews </a></address>
      <p>Τις βάσεις για την περαιτέρω ενίσχυση του τουριστικού ρεύματος από την Κίνα προς την Ελλάδα έθεσε η ελληνική αντιπροσωπεία που επισκέπτεται την Κίνα υπό τον Πρωθυπουργό κ. Κυριάκο Μητσοτάκη, σύμφωνα με ανακοίνωση του υπουργείου Τουρισμού.</p>
      <p>Για την επίτευξη αυτού του στόχου υπεγράφη μεταξύ του προέδρου των αερογραμμών Juneyao Air Co. Ltd, κ. Zhao Hong Liang και του γενικού γραμματέα Τουρισμού κ. Κωνσταντίνου Λούλη, στρατηγικής σημασίας συμφωνία για την απευθείας αεροπορική σύνδεση της Αθήνας με τη Σαγκάη. Τα δρομολόγια θα ξεκινήσουν από τον Ιούλιο του 2020 μετά το έντονο ενδιαφέρον της κινεζικής αεροπορικής εταιρείας Juneyao Air.</p>
      <p>Σε δηλώσεις του μετά την υπογραφή της συμφωνίας ο γενικός γραμματέας Τουρισμού κ. Λούλης ανέφερε: «Από τα 140 εκατομμύρια και πλέον Κινέζων τουριστών που το 2018 ταξίδεψαν στο εξωτερικό, μόλις οι 125.000 επισκέφθηκαν την Ελλάδα. Στόχος μας είναι να τετραπλασιάσουμε αυτόν τον αριθμό άμεσα, δηλαδή 500.000 Κινέζοι τουρίστες να έρθουν στην Ελλάδα και σε δεύτερο χρόνο η χώρα μας να προσελκύει τουλάχιστον το 1% των Κινέζων που ταξιδεύουν στο εξωτερικό». Και συμπλήρωσε ότι «η συμφωνία για την απευθείας αεροπορική σύνδεση της Αθήνας με τη Σαγκάη θα είναι καθοριστικής σημασίας για την επίτευξη αυτού του σκοπού». Οι προοπτικές για την εισροή Κινέζων τουριστών στην Ελλάδα είναι πολύ μεγάλες για έναν ακόμη λόγο. Γιατί σήμερα μόλις το 9% των Κινέζων έχει διαβατήριο. Η συγκεκριμένη συμφωνία έρχεται λίγες μόλις ημέρες μετά την υπογραφή μνημονίου κατανόησης μεταξύ της Ελλάδας και της Κίνας, το οποίο προβλέπει μεταξύ των άλλων την αύξηση του αριθμού των τακτικών δρομολογίων εκατέρωθεν σε 35 εβδομαδιαίως από 14 που είναι σήμερα.</p>
      <p>Μέσω αυτών των συμφωνιών ανοίγει ο δρόμος για την προσέλκυση στην Ελλάδα περισσότερων Κινέζων τουριστών οι οποίοι ξοδεύουν πάνω από 270 δισ. δολάρια ετησίως για τις διακοπές τους.</p>
    </article>
  </body>
</html>