<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/04/ujabb-letartoztatasok-az-angliai-halalkamion-ugyeben"/>
    <meta property="og:site_name" content="infostart"/>
    <meta property="article:published_time" content="2019-11-04T10:29:01+00:00"/>
    <meta property="og:title" content="Újabb letartóztatások az angliai halálkamion ügyében"/>
    <meta property="og:description" content="Nyolc embert vettek őrizetbe Vietnamban, a hatóságok csempészetként és nem emberkereskedelemként kezelik az ügyet."/>
  </head>
  <body>
    <article>
      <h1>Újabb letartóztatások az angliai halálkamion ügyében</h1>
      <address><time datetime="2019-11-04T10:29:01+00:00">04 Nov 2019, 10:29</time> by <a rel="author">Infostart / MTI</a></address>
      <h3>Nyolc embert vettek őrizetbe Vietnamban, a hatóságok csempészetként és nem emberkereskedelemként kezelik az ügyet.</h3>
      <p>Nyolc embert vettek őrizetbe Vietnamban az essexi "halálkamion" ügyében folyó nyomozással összefüggésben - jelentette hétfőn a VNA vietnami hivatalos hírügynökség.</p>
      <p>Nghe An tartomány rendőrfőnöke közölte, hogy a gyanúsítottaktól szerzett információk alapján a hatóságok nyomozásokat indítanak, hogy felvegyék a harcot a Nagy-Britanniába embereket csempésző hálózatokkal, és felszámolják őket. A rendőrfőnök szerint a hatóságoknak most leginkább az essexi eset következményeivel és az áldozatok hozzátartozóival kell foglalkozniuk. A hatóságok csempészetként és nem emberkereskedelemként kezelik az ügyet.</p>
      <p><a href="https://infostart.hu/kulfold/2019/10/28/bitang-nehez-lesz-kideriteni-valojaban-kik-haltak-meg-a-bolgar-halalkamionban">A brit rendőrség pénteken közölte, hogy valószínűleg vietnami volt az a 39 ember</a>, akit október 23-án találtak holtan egy bolgár rendszámú kamion hűtőkonténerében a délkelet-angliai Essexben.<br/>A rendőrség kapcsolatba lépett a vietnami kormánnyal, és több családdal Nagy-Britanniában és Vietnamban, és sikerült is megtalálni a tragédia több áldozatának családját. Az áldozatok zöme a Vietnam északi-középső részén fekvő Nghe An és Ha Tinh tartományból való, ahol nehéz munkát szerezni, és ez, illetve a hatóságok bátorító magatartása, az embercsempész bűnbandák jelenléte és a környezeti katasztrófák mind kedveznek az elvándorlásnak.</p>
      <p>A nyomozás keretében pénteken három embert vettek őrizetbe, kettőt Vietnamban, egyet Írországban. Az előző héten is őrizetbe vettek négy gyanúsítottat, hármat Angliában, egyet Írországban.<br/>Nguyen Xuan Phuc vietnami kormányfő vasárnap bejelentette, hogy miniszteri szintű delegációkat küld Nagy-Britanniába, hogy együttműködjenek a brit hatóságokkal a nyomozásban. A vietnami kormány hivatalos honlapjának hétfői közleményéből kiderül, hogy egy diplomatákból és rendőrökből álló küldöttség már vasárnap elrepült Nagy-Britanniába, ahol a nap folyamán találkozik az illetékes brit hatóságok embereivel.</p>
      <p>
        <i>Nyitókép: MTI/AP/Alastair Grant</i>
      </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/kulfold/2019/11/01/ujabb-harman-orizetben-a-bolgar-halalkamion-ugyeben"/>
        <a href="https://infostart.hu/kulfold/2019/10/26/fordulat-megsem-kinai-holttestek-voltak-a-bolgar-halalkamionban"/>
        <a href="https://infostart.hu/kulfold/2019/10/24/kiderult-kik-haltak-meg-a-bolgar-horrorkamion-raktereben"/>
        <a href="https://infostart.hu/kulfold/2019/10/23/a-bolgar-miniszterelnok-is-megszolalt-a-halalkamionrol"/>
      </related>
    </article>
  </body>
</html>