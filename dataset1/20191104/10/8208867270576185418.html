<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/motori/sezioni/sicurezza/2019/11/04/news/rider_food_delivery-240200905/"/>
    <meta property="og:site_name" content="Repubblica.it"/>
    <meta property="article:published_time" content="2019-11-04T10:24:00+00:00"/>
    <meta property="og:title" content="Rider Food Delivery, allarme per la sicurezza stradale"/>
    <meta property="og:description" content="Quattro vittime e oltre venti feriti gravi nel 2019. Nasce il nuovo osservatorio dell'Associazione amici polizia stradale"/>
  </head>
  <body>
    <article>
      <h1>Rider Food Delivery, allarme per la sicurezza stradale</h1>
      <h2>Quattro vittime e oltre venti feriti gravi nel 2019. Nasce il nuovo osservatorio dell'Associazione amici polizia stradale</h2>
      <address><time datetime="2019-11-04T10:24:00+00:00">04 Nov 2019, 10:24</time> by <a rel="author">VINCENZO BORGOMEO</a></address>
      <p>Contratti, tutele sindacali e retribuzione: le battaglie dei "rider Food Delivery" hanno finito per oscurare il problema della sicurezza stradale. Ma si scopre ora che solo nei primi 10 mesi dell'anno ci sono state quattro vittime e 21 feriti gravi.<br/><br/>Ad accendere i "fari" su questo tema è l'Asaps, associazione amici polizia stradale, che ha istituito un ulteriore apposito Osservatorio su questo ulteriore fronte debole del lavoro e della sicurezza<br/><br/>"L’osservatorio “Incidenti Rider Food Delivery” - spiegano all'Asaps - analizza i sinistri stradali gravi con decessi e feriti, che hanno visto il coinvolgimento di lavoratori che operano su strada con utilizzo di velocipedi, ciclomotori e motocicli, per il trasporto di cibo prenotato attraverso piattaforme digitali. Un lavoro che ha trovato finalmente pieno riconoscimento e importanti tutele con l’approvazione e la pubblicazione sulla Gazzetta Ufficiale del 2 novembre scorso (legge nr. 128/2019 di conversione del decreto-legge nr. 101/2019 “Disposizioni urgenti per la tutela del lavoro e per la risoluzione di crisi aziendali”.<br/><br/>Attraverso i 600 referenti di ASAPS sul territorio nazionale e l’informazione locale  quotidiana sono stati raccolti una serie di dati che dimostrano i rischi dei lavoratori del cibo a domicilio, costretti a consegne sempre più veloci, dimenticandosi in alcuni casi del Codice della Strada, ma spesso vittime di ubriachi e pirati della strada, che portano alla morte o a disabilità gravi. Uno spaccato che per la prima volta viene fatto in Italia, a dimostrazione che l’Osservatorio può portare a migliorare condizioni e sensibilizzare sul tema della sicurezza stradale per chi usa la strada tutti i giorni.<br/><br/>"I dati analizzati - spiega Giordano Biserni, presidente Asaps - partono dal 2018, quando le notizie sui “rider” compaiono in maniera molto più forte rispetto al passato sugli organi di stampa, mentre il loro numero diventa un vero “esercito di giovani”, coinvolti in molti casi in sinistri stradali nelle ore serali, con tre decessi a Bari (19enne italiano a bordo di motociclo scontratosi con una autovettura il cui conducente risulta essere indagato per omicidio stradale), a Pisa (30enne italiano a bordo di motocilo, schiantatosi in modo autonomo contro un palo della luce), a Verona (un 28enne italiano, a bordo di motociclo scontratosi con una vettura). A maggio 2018, un 28enne italiano, rimase coinvolto a Milano contro un tram, e gli fu amputata una gamba. In provincia di Venezia un 23enne italiano finì in prognosi riservata nell’ottobre 2018. Ma è il 2019 l’anno maggiormente funesto per questa nuova categoria di lavoratori che dal 3 novembre hanno viste riconosciute maggiori tutele assicurative contro gli infortuni, pagamenti di indennità notturna, festiva e di maltempo, divieto di esclusione dalle piattaforme digitali".<br/><br/> </p>
    </article>
  </body>
</html>