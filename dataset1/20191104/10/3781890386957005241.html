<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/739984"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T10:35:00+00:00"/>
    <meta property="og:title" content="เสนอ &quot;ชลบุรี&quot; ชิงเจ้าภาพยูธโอลิมปิกเกมส์"/>
    <meta property="og:description" content="วาง 'ชลบุรี' เสนอตัวชิงเจ้าภาพจัดกีฬายูธโอลิมปิกเกมส์ 2026 'คุณหญิงปัทมา' ระบุ มีความพร้อมครบครันทั้งสนามบิน-สนามแข่งขัน-ทะเลที่ใช้การแข่งขันกีฬาทางน้ำ เชื่อ พัฒนากีฬาให้คนต่างจังหวัดและสร้างรายได้ให้ท้องถิ่นได้มากมายแน่นอน ด้าน 'ทัพซีเกมส์' เตรียมเข้าเฝ้าฯ สมเด็จเจ้าฟ้าฯ กรมหลวงราชสาริณีสิริพัชร มหาวัชรราชธิดา วันที่ 9 พ.ย.นี้ ณ ศาลาดุสิดาลัย สวนจิตรลดา เวลา 15.00 น."/>
  </head>
  <body>
    <article>
      <h1>เสนอ "ชลบุรี" ชิงเจ้าภาพยูธโอลิมปิกเกมส์</h1>
      <address>
        <time datetime="2019-11-04T10:35:00+00:00">04 Nov 2019, 10:35</time>
      </address>
      <p>
        <b>วาง "ชลบุรี" เสนอตัวชิงเจ้าภาพจัดกีฬายูธโอลิมปิกเกมส์ 2026 "คุณหญิงปัทมา" ระบุ มีความพร้อมครบครันทั้งสนามบิน-สนามแข่งขัน-ทะเลที่ใช้การแข่งขันกีฬาทางน้ำ เชื่อ พัฒนากีฬาให้คนต่างจังหวัดและสร้างรายได้ให้ท้องถิ่นได้มากมายแน่นอน ด้าน "ทัพซีเกมส์" เตรียมเข้าเฝ้าฯ สมเด็จเจ้าฟ้าฯ กรมหลวงราชสาริณีสิริพัชร มหาวัชรราชธิดา วันที่ 9 พ.ย.นี้ ณ ศาลาดุสิดาลัย สวนจิตรลดา เวลา 15.00 น.</b>
      </p>
      <p>เมื่อวันที่ 4 พ.ย. ฮุสเซ็น อัล มูซัลลาม ผู้อำนวยการสภาโอลิมปิกแห่งเอเชีย (โอซีเอ) พร้อมด้วย คุณหญิงปัทมา ลีสวัสดิ์ตระกูล กรรมการคณะกรรมการโอลิมปิกสากล (ไอโอซี) และกรรมการบริหารโอซีเอ, "บิ๊กจา" พล.ต.จารึก อารีราชการัณย์ รองประธานและเลขาธิการคณะกรรมการโอลิมปิคแห่งประเทศไทยฯ และ หม่า เกงฮง ได่ เลขาธิการคณะกรรมการจัดการแข่งขันกีฬาเอเชี่ยนเกมส์ ครั้งที่ 19 "หังโจวเกมส์ 2022" ของเมืองหังโจว ประเทศจีน พร้อมด้วยผู้สนับสนุน ร่วมในพิธีลงนามสนับสนุนการแข่งขันเอเชี่ยนเกมส์ 2022 ที่โรงแรมอโนมา แกรนด์ กรุงเทพฯ ซึ่งการลงนามสนับสนุนครั้งนี้มีทั้งด้านยานยนต์, การสื่อสาร, การธนาคารและสายการบิน ครอบคลุมทั้งช่วงก่อน ระหว่าง และหลังการแข่งขันเอเชี่ยนเกมส์ สาเหตุที่มาลงนามกันที่ไทย เพราะช่วงนี้มีการระชุมของกองทุนสงเคราะห์โอลิมปิกระหว่างประเทศ (โอลิมปิก โซลิดาริตี้) ซึ่งเป็นการประชุมเพื่อแนะนำขั้นตอนต่างๆ ในการขอรับการสนับสนุนจากกองทุนของสมาชิกโอซีเอ ทั้ง 45 ชาติ<br/><br/>คุณหญิงปัทมา กล่าวถึงความคืบหน้าในการเตรียมการเสนอตัวเป็นเจ้าภาพกีฬายูธโอลิมปิกเกมส์ ครั้งที่ 5 ในปี ค.ศ.2026 (พ.ศ.2569) ว่า ขณะนี้ได้กำหนดแล้วว่าจะใช้ จ.ชลบุรี เป็นเมืองในการเสนอตัวเพราะมีความพร้อมด้านต่างๆ ทั้งสนามบิน สนามแข่งขัน ทะเลที่ใช้การแข่งขันกีฬาทางน้ำ รวมทั้งจะใช้สนาม กกท. หัวหมาก ในการแข่งขันด้วย ซึ่งจะเป็นการแสดงให้คนต่างจังหวัดเห็นว่ากีฬาสามารถช่วยในการพัฒนาพื้นที่ สร้างรายได้ให้คนในท้องถิ่นได้มากมาย</p>
      <figure>
        <img src="https://www.dailynews.co.th/admin/upload/20191104/news_VCuESeUdhg174757_533.jpg?v=20191104225?v=6716"/>
      </figure>
      <p>ทางด้าน "บิ๊กต้อม" นายธนา ไชยประสิทธิ์ หัวหน้านักกีฬาทีมชาติไทย กล่าวว่า นักกีฬาทีมชาติไทย ชุดเข้าร่วมการแข่งขันซีเกมส์ ครั้งที่ 30 ระหว่างวันที่ 30 พ.ย.-11 ธ.ค.นี้ ที่ประเทศฟิลิปปินส์ จะเข้าเฝ้าฯ สมเด็จเจ้าฟ้าฯ กรมหลวงราชสาริณีสิริพัชร มหาวัชรราชธิดา ผู้แทนพระองค์ เพื่อรับพระราโชวาท ในวันที่ 9 พ.ย.นี้ ณ ศาลาดุสิดาลัย สวนจิตรลดา เวลา 15.00 น. และวันที่ 13 พ.ย. จะเข้าพบ พล.อ.ประยุทธ์ จันทร์โอชา นายกรัฐมนตรี ที่ทำเนียบรัฐบาล เวลา 09.30 น. หลังจากนั้นจะทยอยเดินทางไปฟิลิปปินส์ ด้วยสายการบินไทย ลงที่กรุงมะนิลา ก่อนจะแยกย้ายไปตามเมืองต่างๆ ที่เจ้าภาพกำหนด ทั้งที่กรุงมะนิลา, เมืองคลาร์ก, เมืองซูบิค และเมืองลูซอนใต้<br/> </p>
    </article>
  </body>
</html>