<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/pid-kijevom-rosiyanin-zirvav-prapor-ukrajinskih-nacionalistiv-bilya-pamyatnika--637515.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-04T10:05:05+00:00"/>
    <meta property="og:title" content="Під Києвом росіянин зірвав прапор українських націоналістів біля пам’ятника"/>
    <meta property="og:description" content="У відділенні поліції правопорушник вистрибну з вікна третього поверху"/>
  </head>
  <body>
    <article>
      <h1>Під Києвом росіянин зірвав прапор українських націоналістів біля пам’ятника</h1>
      <address>
        <time datetime="2019-11-04T10:05:05+00:00">04 Nov 2019, 10:05</time>
      </address>
      <h4>У відділенні поліції правопорушник вистрибну з вікна третього поверху</h4>
      <p>У місті Вишневе, що під Києвом, невідомий чоловік біля пам’ятника Небесній сотні пошкодив флагшток з червоно-чорним прапором. Про хулігана правоохоронцям повідомив очевидець, який помітив вандала з вікна своєї квартири і одразу викликав поліцію.</p>
      <p>На місце події прибула група реагування патрульної поліції, <a href="https://kv.npu.gov.ua/news/Informacziya/na-kijivshhini-rosiyanin-poshkodiv-flagshtok-z-praporom-organizacziji-ukrajinskix-naczionalistiv/">повідомляє</a> пресслужба Головного управління Нацполіції в Київській області.</p>
      <p>Для встановлення особи, складання відповідних документів, з’ясування усіх обставин події та для прийняття відповідного процесуального рішення, слідчо-оперативна група доправила порушника до Вишнівського відділення поліції.</p>
      <p>З’ясувалось, що пошкодив флагшток 45-річний громадянин Російської Федерації, який приїхав до родичів у село Святопетрівське. Іноземець має посвідку на постійне місце проживання в Україні.</p>
      <p>«Порушник при спілкуванні з поліцейськими поводив себе неадекватно: то голосно плакав, то починав сміятися. У той час, коли вийшов на коридор за природніми потребами, зненацька він виплигнув у вікно з третього поверху адмінбудівлі. Поліцейським чолов’яга пояснив свій «політ», що для нього просто грає гучно музика. Для надання медичної допомоги поліцейські викликали карету швидкої допомоги. «Стрибуна» доправили до лікарні з забійними травмами тіла», - розповіли в поліції.</p>
      <p>Відносно правопорушника працівники поліції склали адміністративний протокол за ст. 173 (Дрібне хуліганство) КУпАП.</p>
      <slideshow>
        <figure>
          <img src="https://glavcom.ua/img/gallery/6375/15/667260_big.jpg"/>
          <figcaption>Під Києвом росіянин зірвав прапор українських націоналістів біля пам’ятника</figcaption>
        </figure>
        <figure>
          <img src="https://glavcom.ua/img/gallery/6375/15/667261_big.jpg"/>
          <figcaption>Під Києвом росіянин зірвав прапор українських націоналістів біля пам’ятника</figcaption>
        </figure>
      </slideshow>
      <p>Наразі до Державної міграційної служби готується клопотання про скасування іноземцю посвідки на тимчасове проживання, видворення його з країни із забороною подальшого в’їзду до України.</p>
      <p>Керівництвом поліції Київщини доручено працівникам інспекції по особовому складу провести службове розслідування.</p>
      <related>
        <a href="https://glavcom.ua/odesa/news/na-odeshchini-molodik-zirvav-prapor-ukrajini-ta-viter-ob-nogo-nogi-video-637161.html"/>
        <a href="https://glavcom.ua/news/u-gorishnih-plavnyah-cholovik-pocupiv-prapor-z-ganku-sudu--635842.html"/>
        <a href="https://glavcom.ua/news/u-dnipri-z-mogil-biyciv-ato-pribrali-ukrajinski-prapori-624587.html"/>
      </related>
    </article>
  </body>
</html>