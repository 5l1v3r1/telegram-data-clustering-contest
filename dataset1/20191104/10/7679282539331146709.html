<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/kadambini/story-nagarjuna-poet-death-anniversary-hindi-kavita-2831022.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-04T10:58:52+00:00"/>
    <meta property="og:title" content="पुण्यतिथि विशेष : जो नहीं हो सके पूर्ण-काम, मैं उनको करता हूँ प्रणाम"/>
    <meta property="og:description" content="शब्दों की धार तलवार की धार से ज्यादा तेज होती है। इस बात को साबित करती हैं बाबा नागार्जुन की कविताएं। बिखरे बाल, सफेद दाढ़ी, चेहरे पर अनुभव की झुर्रियां और इन सबके साथ धारदार शब्दों वाली..."/>
  </head>
  <body>
    <article>
      <h1>पुण्यतिथि विशेष : जो नहीं हो सके पूर्ण-काम, मैं उनको करता हूँ प्रणाम</h1>
      <address><time datetime="2019-11-04T10:58:52+00:00">04 Nov 2019, 10:58</time> by <a rel="author">लाइव हिन्दुस्तान,नई दिल्ली</a></address>
      <p>शब्दों की धार तलवार की धार से ज्यादा तेज होती है। इस बात को साबित करती हैं बाबा नागार्जुन की कविताएं। बिखरे बाल, सफेद दाढ़ी, चेहरे पर अनुभव की झुर्रियां और इन सबके साथ धारदार शब्दों वाली कविताएं।</p>
      <p>बाबा नागार्जुन का जन्म 11 जून 1911 को बिहार के दरभंगा जिला में हुआ। उन्होंने शुरुआती शिक्षा यहीं से प्राप्त की। उनका मूल नाम वैद्यनाथ मिश्र था। लेकिन लोग उन्हें नागार्जुन के नाम से जानते थे। भारत के इस महान कवि की 5 नवंबर को पुण्यतिथि है। इस मौके पर पढ़िए उनकी लिखी विशेष कविताएं....</p>
      <p>
        <b>अकाल और उसके बाद -</b>
      </p>
      <p>कई दिनों तक चूल्हा रोया, चक्की रही उदास<br/>कई दिनों तक कानी कुतिया सोई उनके पास<br/>कई दिनों तक लगी भीत पर छिपकलियों की गश्त<br/>कई दिनों तक चूहों की भी हालत रही शिकस्त।</p>
      <p>दाने आए घर के अंदर कई दिनों के बाद<br/>धुआँ उठा आँगन से ऊपर कई दिनों के बाद<br/>चमक उठी घर भर की आँखें कई दिनों के बाद<br/>कौए ने खुजलाई पाँखें कई दिनों के बाद।</p>
      <p>
        <b>उनको प्रणाम -</b>
      </p>
      <p>जो नहीं हो सके पूर्ण–काम<br/>मैं उनको करता हूँ प्रणाम।</p>
      <p>कुछ कंठित औ' कुछ लक्ष्य–भ्रष्ट<br/>जिनके अभिमंत्रित तीर हुए;<br/>रण की समाप्ति के पहले ही<br/>जो वीर रिक्त तूणीर हुए!<br/>उनको प्रणाम!</p>
      <p>जो छोटी–सी नैया लेकर<br/>उतरे करने को उदधि–पार;<br/>मन की मन में ही रही, स्वयं<br/>हो गए उसी में निराकार!<br/>उनको प्रणाम!</p>
      <p>जो उच्च शिखर की ओर बढ़े<br/>रह–रह नव–नव उत्साह भरे;<br/>पर कुछ ने ले ली हिम–समाधि<br/>कुछ असफल ही नीचे उतरे!<br/>उनको प्रणाम!</p>
      <p>एकाकी और अकिंचन हो<br/>जो भू–परिक्रमा को निकले;<br/>हो गए पंगु, प्रति–पद जिनके<br/>इतने अदृष्ट के दाव चले!<br/>उनको प्रणाम!</p>
      <p>कृत–कृत नहीं जो हो पाए;<br/>प्रत्युत फाँसी पर गए झूल<br/>कुछ ही दिन बीते हैं, फिर भी<br/>यह दुनिया जिनको गई भूल!<br/>उनको प्रणाम!</p>
      <p>थी उम्र साधना, पर जिनका<br/>जीवन नाटक दु:खांत हुआ;<br/>या जन्म–काल में सिंह लग्न<br/>पर कुसमय ही देहांत हुआ!<br/>उनको प्रणाम!</p>
      <p>दृढ़ व्रत औ' दुर्दम साहस के<br/>जो उदाहरण थे मूर्ति–मंत?<br/>पर निरवधि बंदी जीवन ने<br/>जिनकी धुन का कर दिया अंत!<br/>उनको प्रणाम!</p>
      <p>जिनकी सेवाएँ अतुलनीय<br/>पर विज्ञापन से रहे दूर<br/>प्रतिकूल परिस्थिति ने जिनके<br/>कर दिए मनोरथ चूर–चूर!<br/>उनको प्रणाम!</p>
    </article>
  </body>
</html>