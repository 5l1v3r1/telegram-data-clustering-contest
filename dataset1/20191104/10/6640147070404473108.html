<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/smartphone/huawei-p-smart-2020-spunta-la-presunta-scheda-tecnica/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-04T10:45:00+00:00"/>
    <meta property="og:title" content="Huawei P Smart 2020: spunta la presunta scheda tecnica"/>
    <meta property="og:description" content="Huawei P Smart 2020 potrebbe arrivare a breve con fotocamera da 48 Megapixel e display OLED da 6,3 pollici con sensore biometrico integrato."/>
  </head>
  <body>
    <article>
      <h1>Huawei P Smart 2020: spunta la presunta scheda tecnica</h1>
      <address><time datetime="2019-11-04T10:45:00+00:00">04 Nov 2019, 10:45</time> by <a rel="author">Lucia Massaro</a></address>
      <p><b>Huawei P Smart 2020 potrebbe presto diventare la realtà.</b> Le indiscrezioni sul nuovo dispositivo di fascia media del produttore cinese si fanno sempre più insistenti. Qualche giorno fa, il <a href="http://shouji.tenaa.com.cn/mobile/MobileDetail.aspx?code=igrNcMUMc%2bpxGeUzwbOYVQIj1YTR8WIQ">TENAA</a> ha certificato un nuovo smartphone a marchio Huawei aggiornando – nelle scorse ore – la scheda con l’aggiunta di alcune immagini, che confermerebbero che si tratta proprio del successore di P Smart 2019.</p>
      <p>Nello specifico, <b>il dispositivo con codice AQM-AL00</b> si presenterà con un design che segue le tendenze del momento: cornici ridotte, angoli arrotondati e colori vivaci. A ben guardare le caratteristiche tecniche elencate dall’ente di certificazione cinese, ci troviamo davanti a uno smartphone molto simile al recente Honor 9X con qualche piccola differenza.</p>
      <figure>
        <img src="https://www.tomshw.it/images/images/2019/11/p-smart-2020-60518.768x432.jpg"/>
        <figcaption>Credit - TENAA</figcaption>
      </figure>
      <p>Innanzitutto, il display del dispositivo in questione è un’unità <b>OLED da 6,3 pollici</b> con risoluzioni Full-HD+ (2.400 x 1.800 pixel) e sensore biometrico integrato. Il processore octa-core potrebbe essere il nuovo Kirin 810 o nuovamente il Kirin 710F accoppiato a 4/6/8 GB di RAM e 64/128 GB di memoria interna espandibile fino a 256 GB.</p>
      <p>Il comparto fotografico, invece, è identico a quello del fratello Honor 9X: <b>fotocamera principale da 48 Megapixel </b>assistito da un secondo da 8 Megapixel (probabilmente grandangolare) e un terzo da 2 Megapixel. Frontalmente, infine, un sensore da 16 Megapixel. <b>Il software a bordo è Android 9 Pie</b>. Resta da capire se Huawei avrà accesso ai servizi e alle applicazioni di Google. La batteria è da 4.000 mAh con ricarica rapida a 10W.</p>
      <p>Secondo alcune voci, Huawei P Smart 2020 potrebbe essere annunciato entro la fine di questo mese. È bene comunque prendere con le pinze queste indiscrezioni.</p>
      <blockquote>Huawei P Smart+ 2019 è disponibile <b>in sconto su Amazon a 179 euro.</b> Lo trovate a <a href="https://toms.it/sBF2D">questo link</a>.</blockquote>
    </article>
  </body>
</html>