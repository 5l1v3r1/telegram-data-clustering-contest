<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/04/rozvedennya_syl_v_zolotomu_derzhbyudzhet2020_ta_zlovzhyvannya_na_mytnytsi_1683013"/>
    <meta property="og:site_name" content="ZIK.UA"/>
    <meta property="article:published_time" content="2019-11-04T10:40:00+00:00"/>
    <meta property="og:title" content="Розведення сил в Золотому, Держбюджет-2020 та зловживання на митниці: Головне за вихідні"/>
    <meta property="og:description" content="Вихідними сталося декілька цікавих подій. Перша з них – можлива бійка між головою Офісу президента Андрієм Богданом і главою Служби безпеки (СБУ) Іваном Бакановим, але підтверджень цієї інформації немає. Більш серйозне питання – розведення сил в Золотому, за даними ОБСЄ, відбулося. Серед цікавинок вихідних варто також згадати, проведення засідання Кабміну, заяву нардепа про припинення повноважень, масштабі зловживання на митниці, ситуація з дифтерією в Україні, тощо."/>
  </head>
  <body>
    <article>
      <h1>Розведення сил в Золотому, Держбюджет-2020 та зловживання на митниці: Головне за вихідні</h1>
      <address>
        <time datetime="2019-11-04T10:40:00+00:00">04 Nov 2019, 10:40</time>
      </address>
      <p>
        <b>Вихідними сталося декілька цікавих подій. Перша з них – можлива бійка між головою Офісу президента Андрієм Богданом і главою Служби безпеки (СБУ) Іваном Бакановим, але підтверджень цієї інформації немає. Більш серйозне питання – розведення сил в Золотому, за даними ОБСЄ, відбулося. Серед цікавинок вихідних варто також згадати, проведення засідання Кабміну, заяву нардепа про припинення повноважень, масштабі зловживання на митниці, ситуація з дифтерією в Україні, тощо.</b>
      </p>
      <p>Про ці та інші новини розповідаємо докладніше.</p>
      <p>
        <b>Розведення сил в Золотому</b>
      </p>
      <p>Спеціальна моніторингова місія ОБСЄ в Україні отримала повідомлення про <a href="https://zik.ua/news/2019/11/03/cmm_obsye_bilya_zolotogo_zavershylosya_rozvedennya_syl_1682683">завершення відведення сил і засобів</a> на ділянці розведення в районі Золотого. В оперативному звіті СММ ОБСЄ заявили, що інформація про розведення була надана від Міністерства закордонних справ України та збройних формувань із непідконтрольних урядові районів Луганської області.</p>
      <figure>
        <img src="https://zik.ua/gallery/photo/1/6/1679455b38ce697673c.jpeg"/>
        <figcaption>населений пункт Золоте</figcaption>
      </figure>
      <p>Зазначається, що команди СММ були присутні впродовж усього процесу розведення.</p>
      <p>
        <b>Проєкт Держбюджету до другого читання</b>
      </p>
      <p>Кабінет міністрів України напередодні ввечері затвердив <a href="https://zik.ua/news/2019/11/03/kabmin_zatverdyv_proekt_derzhbyudzhetu2020_do_drugogo_chytannya_1682777">проєкт Державного бюджету на 2020 рік</a>.</p>
      <figure>
        <img src="https://zik.ua/gallery/photo/g/r/Groshi00x400.jpg"/>
        <figcaption>Бюджет. Фото з відкритих джерел</figcaption>
      </figure>
      <p>"Уряд затвердив проєкт бюджету, який буде спрямовано на друге читання у Верховну Раду", – написав народний депутат Олексій Гончаренко із засідання уряду у своєму Telegram-каналі.</p>
      <p>
        <b>Ірина Луценко йде з Верховної Ради</b>
      </p>
      <p>За даними джерел, народна депутатка від «Європейської солідарності» Ірина Луценко написала заяву про <a href="https://zik.ua/news/2019/11/03/iryna_lutsenko_napysala_zayavu_pro_prypynennya_povnovazhen_nardepa__zmi_1682795">дострокове припинення повноважень</a> нардепа за станом здоров’я. Вона написала заяву через стан здоров’я та планує працювати у парламенті найближчого пленарного тижня, передає "<a href="https://www.pravda.com.ua/news/2019/11/3/7230874/">Українська правда</a>".</p>
      <figure>
        <img src="https://zik.ua/gallery/photo/u/n/unian_lucenko_iryna_869782.jpg"/>
        <figcaption>Ірина Луценко. Фото: Космач Олександр/УНІАН</figcaption>
      </figure>
      <p>
        <b>Бійка Богдана та Баканова</b>
      </p>
      <p>Після повідомлення про бійку глава Офісу президента <a href="https://zik.ua/news/2019/11/04/glava_ofisu_zelenskogo_vyklav_svoyu_fotografiyu_z_vybytymy_zubamy_i_1682853">Андрій Богдан</a> замінив фото профілю в <a href="https://www.facebook.com/photo.php?fbid=3181172378623376&amp;id=100001919342118&amp;set=a.121366657937312&amp;comment_id=3181178531956094&amp;notif_t=feedback_reaction_generic&amp;notif_id=1572813177597262&amp;ref=m_notif">соцмережі</a>. Під фотографією користувачі хвалять почуття гумору Богдана, діляться порадами і критикують крок як такий, що впливає на сприйняття України на міжнародній арені.</p>
      <figure>
        <img src="https://zik.ua/gallery/photo/f/o/foto1_1967092708.jpg"/>
        <figcaption>Фото: ФБ-сторінка Андрія Богдана</figcaption>
      </figure>
      <p>Також коментатори згадують журналістку Соню Кошкіну, яка підтвердила свою інформацію про бійку.</p>
      <p>
        <b>Масштабні зловживання на Миколаївській митниці</b>
      </p>
      <p>Служба безпеки України викрила посадових осіб Миколаївської митниці Державної фіскальної служби на <a href="https://zik.ua/news/2019/11/02/sbu_vyyavyla_masshtabni_zlovzhyvannya_na_mykolaivskiy_mytnytsi_1682271">масштабних зловживаннях</a>. В пресслужбі відомства повідомили, що протягом 2018-2019 років керівництво обласної митниці спільно з начальниками кількох митних постів систематично порушували вітчизняне антидемпінгове законодавство в інтересах комерційних структур.</p>
      <figure>
        <img src="https://zik.ua/gallery/photo/m/y/mytnycia_ukrajina_70957.jpg"/>
        <figcaption>Митниця. Фото: depo.ua</figcaption>
      </figure>
      <p>"Під час ввезення з Європи мінеральних добрив посадові особи безпідставно занижували податкові ставки, внаслідок чого державний бюджет недоотримав майже 10 мільйонів гривень", – йдеться у повідомленні.</p>
      <p>
        <b>Закон про боротьбу з рейдерством</b>
      </p>
      <p>На вихідних набув чинності законопроект №1056-1 "Про внесення змін до деяких законодавчих актів України щодо захисту права власності".</p>
      <figure>
        <img src="https://zik.ua/gallery/photo/5/4/54_main_1_.jpg"/>
        <figcaption>glavcom.ua</figcaption>
      </figure>
      <p>Закон спрямований на <a href="https://zik.ua/news/2019/11/02/v_ukraini_nabuv_chynnosti_zakon_pro_borotbu_z_reyderstvom_1682177">боротьбу з рейдерством</a>. Він передбачає усунення основних юридичних прогалин, які створюють проблеми власникам нерухомості та бізнесу.<br/>Основні положення закону також передбачають: припинення діяльності акредитованих суб’єктів; запровадження обов’язковості нотаріального посвідчення договорів про відчуження корпоративних прав; впровадження принципу одночасності вчинення нотаріальної дії та державної реєстрації прав; підвищення відповідальності за порушення відповідних реєстраційних процедур.</p>
      <p>
        <b>Ситуація з захворюванням на дифтерію в Україні</b>
      </p>
      <p>В Україні ситуація з дифтерією знаходиться під контролем, і <a href="https://zik.ua/news/2019/11/02/u_moz_zapevnyayut_shcho_epidemii_dyfterii_v_ukraini_nemaie_1682227">про епідемію наразі не йдеться</a>.</p>
      <figure>
        <img src="https://zik.ua/gallery/photo/2/0/201809041108.jpg"/>
        <figcaption>Зоряна Скалецька, голова МОЗ</figcaption>
      </figure>
      <p>За словами міністра охорони здоров’я Зоряни Скалецької минулого року було 10 хворих, а використовували 141 дозу сироватки. Кілька сотень доз списали, бо закінчився термін придатності.</p>
      <p>При цьому вона додала, що цього року є 200 флаконів, ще додатково 150 чи 170 передадуть міжнародні організації у якості гуманітарної допомоги. Також у якості допомоги ще 100 нададуть  посольства, у разі, якщо буде така необхідність.</p>
      <p>
        <b>Знайдена печатка Володимира Мономаха</b>
      </p>
      <p>У Гродно, Білорусія, під час розкопок на території Нового замку знайшли так звану вислу печатку, яка, ймовірно, <a href="https://zik.ua/news/2019/11/03/u_bilorusi_znayshly_pechatku_volodymyra_monomaha_foto_1682819">належала Володимиру Мономаху</a>.</p>
      <figure>
        <img src="https://zik.ua/gallery/photo/1/2/1227255_9953873.jpg"/>
        <figcaption>Печатка Володимира Мономаха Фото з архіву музею</figcaption>
      </figure>
      <p>"Кілька днів тому мінський археолог Іван Спірін під час робіт у Новому замку знайшов вислу печатку, яку сміливо можна віднести до перших років існування Гродно", – повідомили в Гродненському державному історико-археологічному музеї.</p>
      <p>Зазначається, що з печаткою працюватимуть фахівці, "але вже зараз можна припустити, що вона належить князю Володимиру Мономаху, батькові Гродненської княжни Агафії".</p>
      <related>
        <h4>читайте також</h4>
        <a href="https://zik.ua/news/2019/10/18/golosuvannya_za_derzhbyudzhet_pidozra_gladkovskomu_ta_amnistiya_dlya_1671345"/>
        <a href="https://zik.ua/news/2019/10/16/vizyt_zelenskogo_do_latvii_sprava_vilkula_ta_start_yevrobachennya_golovne_za_1669477"/>
        <a href="https://zik.ua/news/2019/10/11/vybory_na_donbasi_pokrashchennya_investytsiynogo_klimatu_ta_vidmina_viyskovogo_1666265"/>
        <a href="https://zik.ua/news/2019/10/09/sutychky_na_blokpostu_spravy_pashynskogo_ta_poroshenka_sud_proty_gazpromu_1664619"/>
      </related>
    </article>
  </body>
</html>