<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/okonomi/na-blir-skattelistene-tilgjengelige/71773676"/>
    <meta property="og:site_name" content="Dinside"/>
    <meta property="article:published_time" content="2019-11-04T10:02:59+00:00"/>
    <meta property="og:title" content="Nå blir skattelistene tilgjengelige"/>
    <meta property="og:description" content="Vi gir deg oppskriften på hvordan du finner skattelistene og hvordan du kan se hvem som har søkt på deg."/>
  </head>
  <body>
    <article>
      <h1>Nå blir skattelistene tilgjengelige</h1>
      <h2>Vi gir deg oppskriften på hvordan du finner skattelistene og hvordan du kan se hvem som har søkt på deg.</h2>
      <address><time datetime="2019-11-04T10:02:59+00:00">04 Nov 2019, 10:02</time> by <a rel="author">Berit B. Njarga</a></address>
      <p>Det samlede skatteoppgjøret for 2018 viser at lønnstakere, pensjonister og personlig næringsdrivende til sammen har betalt 514 milliarder kroner i skatt og avgift på inntekt og formue, skriver Skatteetaten i en pressemelding.</p>
      <aside>Årets skatteoppgjør<br/>3,2 millioner nordmenn fikk tilbakebetalt til sammen 40 milliarder kroner i årets skatteoppgjør, og 800 000 betalte restskatt på til sammen 25 milliarder kroner. For de som fikk skatt til gode var snittbeløpet 12 800 kroner mens snittbeløpet for de som fikk restskatt var 32 000 kroner.<br/>– Har du fått restskatt eller skatt til gode skyldes det at dine økonomiske forhold ble annerledes enn grunnlaget for det beregnede skattetrekket ditt. Du kan unngå dette ved å justere opplysninger i skattekortet gjennom året, sier skattedirektør Hans Christian Holte.</aside>
      <p>Tirsdag morgen blir skattelistene tilgjengelig, og som tidligere år kan den du søker på se at du har søkt på vedkommende.</p>
      <p>Er du usikker på hva skattelistene egentlig viser av informasjon, eller kanskje hvordan du sjekker om noen har søkt på deg?</p>
      <p>Skatteetaten ved pressesjef Merete Bergeland Jebsen forklarer det du trenger å vite:</p>
      <h3>Når kommer skattelistene?</h3>
      <p>- I år er skattelistene tilgjengelige 5. november kl. 0700, forteller Bergeland Jebsen.</p>
      <p>Hun forklarer videre at skattelistene gjøres tilgjengelig etter at skatteoppgjør for personlige skatteytere og næringsdrivende er ferdigbehandlet. Datoen for siste skatteoppgjør var 23. oktober.</p>
      <p>- Vi bruker noen dager for kvalitetssjekke tallene etter siste skatteoppgjør, for å sørge for at det er minst mulig sjanse for feil, forteller hun, og legger til at skatteforvaltningsloven sier at siste frist for skatteoppgjør er 1. desember.</p>
      <p>Mandag er det ikke mulig å logge inn i skattelistene, ettersom Skatteetaten jobber med å oppdatere tallene.</p>
      <h3>Hva viser skattelistene?</h3>
      <p>Skattelistene inneholder følgende opplysninger:</p>
      <related>
        <a href="https://www.dinside.no/okonomi/i-2020-vil-skattepengene-komme-lenge-for/71178966"/>
      </related>
      <ul>
        <li>navn</li>
        <li>postnummer</li>
        <li>poststed</li>
        <li>fødselsår (organisasjonsnummer for selskaper)</li>
        <li>nettoformue</li>
        <li>nettoinntekt (alminnelig inntekt før særfradrag, nettoinntekten omfatter ikke tillegg i alminnelig inntekt etter skatteloven § 10-42)</li>
        <li>beregnet skatt</li>
      </ul>
      <p>Samtidig inneholder skattelistene ikke opplysninger</p>
      <ul>
        <li>… om personer med sperret adresse</li>
        <li>… som kan røpe et klientforhold</li>
        <li>… om personer som var 17 år eller yngre ved inntekstårets utgang</li>
        <li>… om personer uten fast bopel</li>
        <li>… om avdøde personer</li>
      </ul>
      <h3>Hvor sjekker man skattelistene?</h3>
      <p>Vil du sjekke skattelistene, går du til <a href="https://www.skatteetaten.no/person/skatt/skatteoppgjor/skattelistene/">skatteetaten.no</a> hvor du må logge deg inn for å søke i skattelistene.</p>
      <p>- I tillegg distribueres skattelistene til pressen etter avtale, forteller pressesjefen.</p>
      <related>
        <a href="https://www.dinside.no/bolig/dette-ma-du-passe-pa-ved-utleie-av-bolig/71672327"/>
      </related>
      <h3>Er skattelistene brutto eller netto?</h3>
      <p>- Netto, det vil si, formue og inntekt før skatt er trukket fra, men etter man har trukket fra diverse fradrag. Skattelistene vil for eksempel vise null i formue for en person som har mer gjeld enn formue, sier Bergeland Jebsen.</p>
      <p>Tirsdag kan du lese mer på Dinside.no om hvordan du skal tyde tallene i skattelistene.</p>
      <h3>Hvordan sjekke hvem som har søkt på meg?</h3>
      <p>Du kan se hvem som har søkt på deg i skattelistene.</p>
      <p>Ifølge Skatteetaten får du opp denne informasjonen ved å klikke på en fane inne i søket, kalt søkestatistikk.</p>
      <p>Her får du en oversikt som viser navn, fødselsår, postnummer og poststed på den eller de som har søkt på deg.</p>
      <related>
        <a href="https://www.dinside.no/okonomi/sjekk-hva-skatten-din-blir/71680322"/>
      </related>
    </article>
  </body>
</html>