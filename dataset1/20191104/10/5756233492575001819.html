<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619808/%D8%B3%D9%81%D8%B1-%D8%A8%D9%87-%D8%B9%D8%AA%D8%A8%D8%A7%D8%AA-%D8%B9%D8%A7%D9%84%DB%8C%D8%A7%D8%AA-%D8%AA%D8%A7-%D8%A7%D8%B7%D9%84%D8%A7%D8%B9-%D8%AB%D8%A7%D9%86%D9%88%DB%8C-%D9%85%D8%AA%D9%88%D9%82%D9%81-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-04T10:56:00+00:00"/>
    <meta property="og:title" content="سفر به عتبات عالیات تا اطلاع ثانوی متوقف شد"/>
    <meta property="og:description" content="باتوجه به شرایط کشور عراق اعزام زائران عتبات در قالب کاروان‌های حج و زیارت تا اطلاع ثانوی متوقف شد."/>
  </head>
  <body>
    <article>
      <h1>سفر به عتبات عالیات تا اطلاع ثانوی متوقف شد</h1>
      <address>
        <time datetime="2019-11-04T10:56:00+00:00">04 Nov 2019, 10:56</time>
      </address>
      <p>
        <i>باتوجه به شرایط کشور عراق اعزام زائران عتبات در قالب کاروان‌های حج و زیارت تا اطلاع ثانوی متوقف شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>اعزام کاروان‌های عتبات از نیمه مهرماه یعنی حدود ۱۰ روز قبل از اربعین حسینی متوقف شد و زائران پیاده‌روی اربعین حسینی با نام‌نویسی در سامانه سماح به صورت فردی و گروهی به عراق سفر کرده تا در حماسه پیاده‌روی اربعین حضور یابند.</p>
      <p>با توجه به توافق ایران و عراق، و حذف روادید در ماه‌های محرم و صفر، بیش از ۳ میلیون ایرانی در ایام اربعین حسینی به عراق مشرف شدند.</p>
      <p>کمتر از یک هفته پس از پایان مراسم باشکوه اربعین حسینی، اخباری مبنی بر آغاز دور جدید اعزام کاروان‌های عتبات اعلام و مقرر شد تا دفاتر زیارتی از متقاضیان سفر به عتبات نام‌نویسی به عمل بیاورند.</p>
      <p>اما با این وجود، نه تنها یک هفته بلکه ۱۰ روز پس از اربعین نیز هنوز خبری از اعزام کاروان‌‌های عتبات نبود و بسیاری از زائران با وجود نام‌نویسی در کاروان‌های مجاز سازمان حج و زیارت به این سفر معنوی مشرف نشدند.</p>
      <p>مهدی کاظمی یکی از متقاضیان سفر به عتبات در آبان‌ماه در گفت‌وگو با خبرنگار حج و زیارت خبرگزاری فارس با اشاره به نام‌نویسی در کاروان‌های حج و زیارت برای نیمه آبان‌ماه، اظهار داشت: من به همراه همسرم قرار بود نیمه آبان‌ماه به عتبات مشرف شویم، اما با وجود ثبت‌نام و درخواست ویزا برای این سفر معنوی و حتی پرداخت هزینه‌ها، هفته گذشته با ما تماس گرفتند که تا اطلاع ثانوی اعزام به عتبات نداریم.</p>
      <p>توقف اعزام‌ کاروان‌های عتبات در روزهای اخیر موجب شده تا برخی از زائرانی که پیش از این در انتظار این سفر معنوی بودند، در بلاتکلیفی به سر ببرند و با توجه به عدم اطلاع‌رسانی مناسب از سوی مسؤولان سازمان حج و زیارت و پاسخگویی در این رابطه، همچنان از زمان آغاز اعزام‌ها خبری نیست.</p>
      <p>یک منبع آگاه در گفت‌وگو با فارس با اشاره به دلایل توقف اعزام کاروان‌های عتبات می‌گوید: تأمین امنیت زائران در اولویت ما قرار دارد؛ به همین دلیل پس از ایام اربعین با توجه به برخی حواشی ایجاد شده و اوضاع عراق، اعزامی به عتبات نداشتیم و تمامی کارکنان ایرانی مستقر در عراق نیز به کشور بازگشتند.</p>
      <p>وی ادامه داد: فعلاً امنیت لازم برای حضور زائران وجود ندارد و سازمان حج و زیارت نیز به دفاتر زیارتی اعلام کرده تا اطلاع ثانوی از اعزام کاروان‌ها به عتبات جلوگیری کنند تا جایی که حتی اواخر هفته گذشته در نامه‌ای خواستار لغو اعزام‌های کاروانی زائران به عتبات شده است.</p>
      <p>سعادت‌خواه مدیر یکی از هتل‌های کربلا در گفت‌‌و‌گو فارس با بیان اینکه از هفته گذشته اوضاع کربلا برای حضور زائران مناسب نبود، می‌گوید: امروز با وجود اعتراضات ایجاد شده در شهر نجف نیز امنیت لازم برقرار نیست و اکنون زائران ایرانی همراه با کاروان‌های مجاز حج و زیارت در عتبات حضور ندارند، چرا که سازمان حج و زیارت هیچ اعزامی به عتبات ندارد.</p>
      <p>با توجه به عدم وجود امنیت لازم در شهرهای زیارتی عراق، تمامی کارکنان سازمان حج و زیارت نیز از عراق به کشور بازگشته‌اند تا پس از برقراری آرامش و از سرگیری اعزام‌های عتبات مجدد به عراق بازگردند.</p>
    </article>
  </body>
</html>