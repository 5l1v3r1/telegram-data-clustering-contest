<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-man-change-whatsapp-dp-with-girlfriend-filed-rape-case-against-him-know-what-is-the-whole-matter-2831090.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-04T10:21:25+00:00"/>
    <meta property="og:title" content="प्रेमिका संग लगाई थी whatsapp DP, रेप का केस दर्ज, जानें क्या है पूरा मामला"/>
    <meta property="og:description" content="उत्तर प्रदेश के आगरा में करवाचौथ पर प्रेमिका की जिद थी कि उसके साथ वाली फोटो की डीपी व्हाट्सएप पर लगाओ। युवक ने पांच मिनट के लिए डीपी लगा ली। सगी साली की नजर डीपी पर पड़ गई। उसने बहन को बता दिया। घर..."/>
  </head>
  <body>
    <article>
      <h1>प्रेमिका संग लगाई थी whatsapp DP, रेप का केस दर्ज, जानें क्या है पूरा मामला</h1>
      <address><time datetime="2019-11-04T10:21:25+00:00">04 Nov 2019, 10:21</time> by <a rel="author">आगरा । प्रमुख संवाददाता</a></address>
      <p>उत्तर प्रदेश के आगरा में करवाचौथ पर प्रेमिका की जिद थी कि उसके साथ वाली फोटो की डीपी व्हाट्सएप पर लगाओ। युवक ने पांच मिनट के लिए डीपी लगा ली। सगी साली की नजर डीपी पर पड़ गई। उसने बहन को बता दिया। घर में बवाल हो गया। घर की शांति के लिए युवक ने प्रेमिका से दूरी बनाई। प्रेमिका थाने पहुंच गई। दुराचार का मुकदमा दर्ज करा दिया। हालांकि युवती का आरोप है कि युवक ने उससे पहली शादी की बात छिपाई थी।</p>
      <p>मामला न्यू आगरा क्षेत्र का है। निरंजन और उसके साढ़ू रवि के खिलाफ मुकदमा दर्ज हुआ है। निरंजन का कपड़ों का व्यापार है। पीड़िता तीन नवंबर को थाने पहुंची। पुलिस को बताया कि एक साल पहले निरंजन से मुलाकात हुई। उसने उसे बातों में फंसा लिया। प्यार की बातें की। शादी का झांसा दिया। उसके लिए किराए पर फ्लैट ले लिया। दिसंबर 2018 में उसके साथ मंदिर में शादी रचाई। वह कई बार गर्भवती हुई। आरोपित ने गर्भपात करा दिया। वर्तमान में वह दो माह की गर्भवती है।</p>
      <p>केंद्रीय हिंदी संस्थान मार्ग स्थित एक अपार्टमेंट में किराए के फ्लैट में रहती है। यह फ्लैट प्रेमी ने ही किराए पर लिया था। पिछले दिनों उसे जानकारी हुई कि निरंजन पहले से शादीशुदा है। वह घबरा गई। विरोध किया। आरोपित उसे जान से मारने की धमकी देने लगा। उसके साढ़ू रवि ने भी उसका साथ दिया। इसलिए थाने आई है। पुलिस ने तहरीर के आधार पर धोखाधड़ी, दुराचार, जान से मारने की धमकी और गर्भपात की धारा के तहत मुकदमा लिखा है। पुलिस ने छानबीन शुरू की। पता चला कि पूरा झगड़ा करवाचौथ वाले दिन शुरू हुआ था। युवक ने प्रेमिका के साथ व्हाट्सएप पर डीपी लगाई थी। असली साली ने देख ली। उसने अपनी बहन को बता दिया। बहन ने घर में बवाल कर दिया। </p>
      <p><b>इश्क में फरेब का है मामला: </b>इश्क में फरेब की ताजनगरी में यह पहली घटना नहीं है। इस साल एक दर्जन से अधिक दुराचार के मुकदमे युवतियों ने अपने प्रेमियों के खिलाफ लिखाए हैं। </p>
    </article>
  </body>
</html>