<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/740022"/>
    <meta property="og:site_name" content="เดลินิวส์"/>
    <meta property="article:published_time" content="2019-11-04T19:41:00+00:00"/>
    <meta property="og:title" content="ยูเออีพบแหล่งน้ำมันดิบ-ก๊าซมหึมาแห่งใหม่"/>
    <meta property="og:description" content="สหรัฐอาหรับเอมิเรตส์ หรือ ยูเออี ประเทศผู้ผลิตน้ำมันระดับหัวแถวของกลุ่มโอเปก ประกาศการค้นพบแหล่งน้ำมันดิบและก๊าซธรรมชาติแห่งใหม่ขนาดมหึมา ซึ่งทำให้ยูเออีขยับขึ้นสู่อันดับ 6 ของโลก ประเทศที่มีปริมาณสำรองน้ำมันดิบและก๊าซธรรมชาติมากที่สุด"/>
  </head>
  <body>
    <article>
      <h1>ยูเออีพบแหล่งน้ำมันดิบ-ก๊าซมหึมาแห่งใหม่</h1>
      <address>
        <time datetime="2019-11-04T19:41:00+00:00">04 Nov 2019, 19:41</time>
      </address>
      <p>
        <b>สหรัฐอาหรับเอมิเรตส์ หรือ ยูเออี ประเทศผู้ผลิตน้ำมันระดับหัวแถวของกลุ่มโอเปก ประกาศการค้นพบแหล่งน้ำมันดิบและก๊าซธรรมชาติแห่งใหม่ขนาดมหึมา ซึ่งทำให้ยูเออีขยับขึ้นสู่อันดับ 6 ของโลก ประเทศที่มีปริมาณสำรองน้ำมันดิบและก๊าซธรรมชาติมากที่สุด</b>
      </p>
      <p>สำนักข่าวเอเอฟพีรายงานจากกรุงอาบูดาบี ประเทศสหรัฐอาหรับเอมิเรตส์ เมื่อวันที่ 4 พ.ย. ว่า แถลงการณ์ของสภาปิโตรเลียมสูงสุด หรือ เอสพีซี (Supreme Petroleum Council : SPC) องค์กรตัดสินใจสูงสุดด้านพลังงานของยูเออี กล่าวว่า การค้นพบใหม่รวมถึง บ่อน้ำมันดิบปริมาณ 7,000 ล้านบาร์เรล และบ่อก๊าซธรรมชาติปริมาณ 58 ล้านล้านคิวบิกฟุต (56 trillion cubic feet)<br/><br/>ส่วนแถลงการณ์ของบริษัทน้ำมันแห่งชาติอาบูดาบี หรือ แอดน็อค (Abu Dhabi National Oil Co : ADNOC) ระบุว่า การค้นพบใหม่จะทำให้ปริมาณน้ำมันดิบสำรองของยูเออี เพิ่มขึ้นเป็น 105,000 ล้านบาร์เรล แซงคูเวตเพื่อนบ้าน ขึ้นอันดับ 6 ประเทศที่มีน้ำมันดิบสำรองมากที่สุดในโลก ส่วนปริมาณก๊าซธรรมชาติสำรองเพิ่มขึ้นเป็น 273 ล้านล้านคิวบิกฟุต (7,700 ล้านคิวบิกเมตร)<br/><br/>ยูเออีสูบน้ำมันดิบขึ้นมาใช้ประมาณ 3 ล้านบาร์เรลต่อวัน และผลิตก๊าซธรรมชาติดิบวันละประมาณ 10,500 ล้านคิวบิกฟุต<br/><br/>สุลต่าน อัล-จาเบอร์ ประธานคณะเจ้าหน้าที่บริหาร หรือ ซีอีโอ แอดน็อค กล่าวว่า รู้สึกดีใจและภาคภูมิใจ ที่ยูเออีขยับจากอันดับ 7 สู่อันดับ 6 ของโลก ปริมาณสำรองทั้งน้ำมันดิบและก๊าซธรรมชาติ<br/><br/>ภาพ - REUTERS<br/><br/> </p>
    </article>
  </body>
</html>