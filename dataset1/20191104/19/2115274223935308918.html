<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/politica/arcelormittal_emiliano-6486457/news/2019-11-04/"/>
    <meta property="og:site_name" content="Agi"/>
    <meta property="article:published_time" content="2019-11-04T19:34:00+00:00"/>
    <meta property="og:title" content="&quot;Se l'Ilva non fosse mai esistita sarebbe stata una fortuna&quot;, dice Emiliano"/>
    <meta property="og:description" content="Il presidente della Regione Puglia commenta la decisione di ArcelorMittal di lasciare l'azienda: &quot;Si saranno forse accorti che hanno firmato un contratto che non reggono economicamente?&quot;"/>
  </head>
  <body>
    <article>
      <h1>"Se l'Ilva non fosse mai esistita sarebbe stata una fortuna", dice Emiliano</h1>
      <h2>Il presidente della Regione Puglia commenta la decisione di ArcelorMittal di lasciare l'azienda: "Si saranno forse accorti che hanno firmato un contratto che non reggono economicamente?"</h2>
      <address><time datetime="2019-11-04T19:34:00+00:00">04 Nov 2019, 19:34</time> by <a rel="author">AGI - Agenzia Giornalistica Italia</a></address>
      <p> "Confermo quello che ho sempre detto sull'Ilva: se non fosse mai esistita sarebbe stata una fortuna per la Puglia e per Taranto". Lo afferma <b>Michele Emiliano</b>, presidente della Regione Puglia. Per Emiliano, "la fabbrica esiste, uccide cittadini e operai, è totalmente illegale come dimostra lo stesso management di ArcelorMittal che senza una immunità penale speciale, che esisteva in Europa solo per loro e che non è consentita a nessun'altra azienda, intima con arroganza allo Stato italiano di riprendersi la fabbrica entro 30 giorni".<br/><br/>"Il nostro ordinamento - rileva Emiliano - già prevede la non punibilità di chi osserva la legge e ricordo a me stesso che l'Aia (Autorizzazione integrata ambientale) in Italia è legge dello Stato e che tutti gli atti per il suo adempimento sono legittimi per definizione e quindi immuni dal diritto penale". Il governatore della Puglia quindi si chiede: "Si saranno forse accorti che hanno firmato un contratto che non reggono economicamente? E soprattutto che l'altoforno 2 è in uno stato così deteriorato da non essere utilizzabile se non a costi altissimi?</p>
      <p>"Si saranno di certo accorti - sottolinea il presidente della Regione Puglia - che a 4 milioni di tonnellate come limite produttivo non riescono a mantenere gli impegni occupazionali che hanno sottoscritto. Ma la soluzione - aggiunge Emiliano - non è far implodere la fabbrica per la deresponsabilizzazione di Arcelor Mittal, lasciandola al suo destino. Lascerebbero una bomba ecologica irrisolta - conclude il governatore di Puglia - e migliaia di disoccupati. E questo è semplicemente inaccettabile".</p>
    </article>
  </body>
</html>