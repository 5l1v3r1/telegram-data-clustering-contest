<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/04/bez-snimki-s-us-voinici-na-chekpoint-charli-berlin-razkara-aktiorite.428525"/>
    <meta property="og:site_name" content="Dnes.bg"/>
    <meta property="article:published_time" content="2019-11-04T19:15:00+00:00"/>
    <meta property="og:title" content="Без снимки с US &quot;войници&quot; на &quot;Чекпойнт Чарли&quot; - Берлин разкара актьорите"/>
    <meta property="og:description" content="Обиждали и гонели туристите, които не давали &quot;дарения&quot; | Dnes.bg"/>
  </head>
  <body>
    <article>
      <h1>Без снимки с US "войници" на "Чекпойнт Чарли" - Берлин разкара актьорите</h1>
      <h2>Обиждали и гонели туристите, които не давали "дарения"</h2>
      <address><time datetime="2019-11-04T19:15:00+00:00">04 Nov 2019, 19:15</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <anchor name="photo">
        <figure>
          <img src="https://img-cdn.dnes.bg/d/images/slideshows/0000251342-middle.jpg"/>
        </figure>
        <p>Снимка: Reuers, Архив</p>
        <p>1<a href="https://www.dnes.bg/world/2019/11/04/bez-snimki-s-us-voinici-na-chekpoint-charli-berlin-razkara-aktiorite.428525,image2#photo">2</a><a href="https://www.dnes.bg/world/2019/11/04/bez-snimki-s-us-voinici-na-chekpoint-charli-berlin-razkara-aktiorite.428525,image3#photo">3</a><a href="https://www.dnes.bg/world/2019/11/04/bez-snimki-s-us-voinici-na-chekpoint-charli-berlin-razkara-aktiorite.428525,image4#photo">4</a><a href="https://www.dnes.bg/world/2019/11/04/bez-snimki-s-us-voinici-na-chekpoint-charli-berlin-razkara-aktiorite.428525,image5#photo">5</a><a href="https://www.dnes.bg/world/2019/11/04/bez-snimki-s-us-voinici-na-chekpoint-charli-berlin-razkara-aktiorite.428525,image6#photo">6</a><a href="https://www.dnes.bg/world/2019/11/04/bez-snimki-s-us-voinici-na-chekpoint-charli-berlin-razkara-aktiorite.428525,image7#photo">7<br/></a>Властите в Берлин забраниха на актьори, облечени като американски войници, да се снимат с туристи на "Чекпойнт Чарли", контролно-пропусквателния пункт между Източен и Западен Берлин.</p>
        <p>Градската управа на германската столица оттегли разрешението си за публични прояви на кастинг агенцията "Dance Factory", към която са били 10-ната актьори, които ежедневно стоят на "Чекпойнт Чарли", облечени като американски войници, предава BILD.</p>
        <p>Хилядите туристи се снимаха с актьорите за спомен пред историческия пункт.</p>
        <p>До забраната се стига след като униформени полицай от германската столица получили оплаквания от туристи, че били обиждани от актьорите, ако откажат да платят "таксата" от 4 евро за снимка.</p>
        <p>Единственият проблем - тази такса не е нито регламентирана, нито разписана. Всъщност, тя е вид дарение за актьорите, които са на "Чекпойнт Чарли" от почти 20 години.</p>
        <p>Том Лусцайт, който е начело на групата от актьори, обяснява пред BILD, че е уволнил шестима от колегите си заради забраната.</p>
        <p>"Но ние не се отказваме, искаме да се върнем там", настоява Том.</p>
        <p>И не е случайно - това е доста доходоносен бизнес, като понякога приходите са около 5000 евро на ден.</p>
        <p>"Чекпойнт Чарли" е едно от най-знаковите места на Студената война. Точно там през октомври 1961 г. танковете на САЩ и СССР се срещат едни с други.</p>
        <p>В годините след германското обединение от 1990 г. мястото се превръща в исторически "Дисниленд" в Берлин.</p>
        <p>Туристическите атракции и примамки не се изчерпват само с актьорите, облечени като американски военни. Там се продават и шапки, като тези на Червената армия.</p>
      </anchor>
    </article>
  </body>
</html>