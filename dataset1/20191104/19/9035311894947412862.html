<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/04/ahmet-davutoglu-ndan-bedelsiz-arazi-kiyagi-iddialari-na-cevap"/>
    <meta property="og:site_name" content="euronews"/>
    <meta property="article:published_time" content="2019-11-04T19:00:00+00:00"/>
    <meta property="og:title" content="Ahmet Davutoğlu'ndan 'bedelsiz arazi kıyağı' iddialarına cevap"/>
    <meta property="og:description" content="Eski Başbakan Ahmet Davutoğlu'ndan İstanbul Şehir Üniversitesi’ne bedelsiz arazi kıyağı hakkındaki habere yalanlama geldi."/>
  </head>
  <body>
    <article>
      <h1>Ahmet Davutoğlu'ndan 'bedelsiz arazi kıyağı' iddialarına cevap</h1>
      <address><time datetime="2019-11-04T19:00:00+00:00">04 Nov 2019, 19:00</time> by <a rel="author">Menekse Tokyay</a></address>
      <p>Eski Başbakan Ahmet Davutoğlu'ndan İstanbul Şehir Üniversitesi’ne bedelsiz arazi kıyağı hakkındaki habere yalanlama geldi.</p>
      <p>Davutoğlu, yayımladığı basın bildirisinde, İstanbul Şehir Üniversitesi için yapılan tahsis ve devir süreçlerinde hiçbir usulsüzlük olmadığını belirterek "üniversiteye yapılan arazi devri kanunlara ve usullere tamamen uygundur." dedi.</p>
      <p>Davutoğlu açıklamasında "Siyasi mücadele verilecekse bunun adresi de bellidir, kişiler de bellidir, yeri de bellidir. İktidar kibri ile binlerce öğrencinin umudu ile oynanmasını, yüzlerce öğretim üyesinin maaşlarına el konulmasını, ülkemizin en mümtaz eğitim kurumlarından birinin tartışma konusu yapılmasını kabul etmek ise mümkün değildir" ifadelerini kullandı.</p>
      <p>Davutoğlu'nun bu ay sonunda yeni partisinin kuruluş dilekçesini İçişleri Bakanlığına vermesi beklenirken, onun da kurucusu olduğu İstanbul Şehir Üniversitesi'ne usulsüz şekilde bedelsiz arazi tahsis ettiği iddia edildi.</p>
      <p>Son dönemde Şehir Üniversitesi'nin ismi, Davutoğlu'na yönelik olarak hükümete yakın kesimlerin eleştirilerinin odak noktası olarak geçiyordu. Son olarak da A Haber, "Danıştay 13. Dairesi'nin; 21 Aralık 2018 tarihinde aldığı kararla söz konusu tahsisi iptal ettiği, Halkbank'ın da verdiği krediye teminat gösterilen arazinin artık İstanbul Şehir Üniversitesi'nin elinden çıktığı gerekçesiyle taraflar arası sözleşmeye uygun olarak işlem başlattığı öğrenildi," iddiasında bulundu ve bunu "bedelsiz arazi kıyağı" şeklinde değerlendirdi.</p>
      <figure>
        <iframe data-src="https://twitter.com/euronewses/status/1191385394149023744" data-embed-type="twitter-tweet" width="100%" height="0" data-service="Twitter" scrolling="no" nowide=""/>
        <figcaption>Ahmet Davutoğlu hakkındaki iddialara cevap verdi</figcaption>
      </figure>
      <p>Davutoğlu açıklamasında şu ifadelere yer verildi:</p>
      <p>"Başbakanlığım döneminde rehberim hukuk ve şeffaflık, hassasiyetim milletin hakkını korumak olmuştur. Bu imza ile bir akrabaya ayrıcalık tanınmamış, özel bir şirkete kıyak geçilmemiş, yeni haksız zenginlik kapıları açılmamış, düne kadar ismi bilinmeyen kişilere rant dağıtılmamıştır. Devir işlemine imkan sağlayan yasalar da atılan imzalar da değişmemiştir. Değişen Türkiye'deki hukuk anlayışıdır."</p>
      <p>Açıklamasında, siyasi mücadeleye hazır olduğunu belirterek siyasi mücadelede adresin, kişilerin ve yerin belli olduğunu, bu mücadelenin üniversite öğrencileri üzerinden oynanmaması gerektiğini de kaydetti.</p>
      <p>"Siyasi partiler bir iddia ile ortaya çıkar, millete gider, seçmen de kimi doğru görüyorsa ona oy verir. Son 20 yıldır demokrasi diyenlerin geldiği nokta ibret vericidir. Yaşananlar bundan sonra ne tür hukuk garabetleri ile karşılaşılacağının, yargının ve basının ne tür amaçlarla kullanılacağının da işaretlerini vermektedir," diyerek oldukça sert bir açıklama yayımlayan eski Başbakan, bu tür kampanyalarla Başbakanlık makamının, müşterek karar alan Bakanlar Kurulu'nun ve devlet geleneğinin hedef alınmaya çalışıldığını da kaydetti.</p>
      <p>AK Parti kanadından henüz iddialar hakkında resmi bir açıklama gelmedi.</p>
      <p>Kısa süre önce AK Parti İstanbul Milletvekili Mustafa Yeneroğlu bizzat Cumhurbaşkanı Recep Tayyip Erdoğan'ın talebi üzerine partisinden istifa ettiğini sosyal medya hesabı üzerinden açıklamıştı. Yeneroğlu, İstanbul seçimlerinin yenilenmesi, insan hakları ihlalleri konusunda parti yönetimine karşı uzun zamandır eleştiriler yöneltmekteydi. Kendisinin Davutoğlu'nun A takımında olup olmadığı ise henüz netlik kazanmış değil.</p>
      <h3>Şehir Üniversitesi'nin bankalardaki tüm varlıklarına tedbir konuldu</h3>
      <p>Bu arada haber kanalı, iddiasına dayanak olarak "2001 yılında Tekel'in bütün birimleri gibi Cevizli'deki Fabrikası da Özelleştirme İdaresi Başkanlığı kapsamına alındı. İstanbul Şehir Üniversitesi; 2008 yılında Maliye Bakanlığı'ndan buradaki 450 dönümlük arazinin kendisine tahsisini istedi. Ancak söz konusu alanın o dönem henüz Maliye Bakanlığı'nda bulunmaması dikkat çekiyor," ifadelerini kullandı.</p>
      <p>Taşınmaz devri kararında; dönemin Başbakanı Ahmet Davutoğlu, Başbakan Yardımcısı Ali Babacan, Maliye Bakanı Mehmet Şimşek'in de imzasının yer aldığı ileri sürülüyor.</p>
      <p>Davutoğlu'nun kurucuları arasında yer aldığı Bilim ve Sanat Vakfı tarafından 2008 yılında açılan İstanbul Şehir Üniversitesi'nin, bankalardaki tüm varlıklarına Halk Bankası tarafından geçtiğimiz günlerde tedbir konmuştu.</p>
    </article>
  </body>
</html>