<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619904/%D9%86%D8%A7%D9%86%D9%88%D8%B0%D8%B1%D8%A7%D8%AA-%D8%AC%D8%AF%D8%A7%D8%B3%D8%A7%D8%B2%DB%8C-%D9%86%D9%81%D8%AA-%D8%A7%D8%B2-%D8%A2%D8%A8-%D8%B1%D8%A7-%D8%A7%D9%81%D8%B2%D8%A7%DB%8C%D8%B4-%D9%85%DB%8C%E2%80%8C%D8%AF%D9%87%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-04T19:52:00+00:00"/>
    <meta property="og:title" content="نانوذرات جداسازی نفت از آب را افزایش می‌دهند"/>
    <meta property="og:description" content="محققان در دانشگاه تهران روش‌هایی برای افزایش جداسازی آب از نفت را با استفاده از نانوذرات بررسی کردند و به نتایجی برای بازیافت بیش‌تر نفت دست یافتند."/>
  </head>
  <body>
    <article>
      <h1>نانوذرات جداسازی نفت از آب را افزایش می‌دهند</h1>
      <address>
        <time datetime="2019-11-04T19:52:00+00:00">04 Nov 2019, 19:52</time>
      </address>
      <p>
        <i>محققان در دانشگاه تهران روش‌هایی برای افزایش جداسازی آب از نفت را با استفاده از نانوذرات بررسی کردند و به نتایجی برای بازیافت بیش‌تر نفت دست یافتند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>استفاده از ابزارهای جدید در تولید و مصرف منابع انرژی با توجه به افزایش تقاضای جهانی تبدیل به موضوعی مهم شده است. نفت از منابع مهم انرژی است. فرآیند جداسازی آن از آب یکی از مهم‌ترین عملیات‌ها در صنعت نفت است که محققان همواره در تلاش هستند با استفاده از ابزارهای مناسب این عملیات به بهترین نحو انجام شود.</p>
      <p>در همین راستا محققان دانشگاه تهران با پشتیبانی صندوق حمایت از پژوهشگران و فناوران معاونت علمی و فناوری ریاست جمهوری با انجام پروژه "بررسی روش‌های افزایش جداسازی نفت از آب با استفاده از نانو ذرات" در این مسیر گام برداشتند تا با ارائه روشی مناسب میزان برداشت نفت از میادین را افزایش دهند.</p>
      <figure>
        <img src="https://aftabnews.ir/files/fa/news/1398/8/13/355377_131.jpg"/>
      </figure>
      <p>در این پژوهش آنها از نانو ذرات استفاده کردند. روش‌های متعددی برای جداسازی بین فاز نفت و آب وجود دارد که در این میان فناوری نانو با نگرش جدید، ابزارهای مناسبی برای استفاده در این حوزه فراهم کرده است.</p>
      <p>همچنین با استفاده از فناوری نانو می‌توان ذراتی را تهیه کرد که در جداسازی بین این دو فاز تاثیرگذار باشند و در حضور آنها جداسازی افزایش یابد. همچنین تزریق نانو ذرات به دلیل کاهش کشش سطحی میان نفت و آب کاربرد دارد. نانو ذرات به خوبی بر روی سطح بستر قرار می‌گیرند و این توانایی را دارند با ایجاد یک سطح یکنواخت و آبدوست بر روی سنگ، نفت را از سطح سنگ جدا کنند.</p>
      <p>پس با توجه به افزایش جمعیت و نیاز بیشتر به انرژی گسترش فناوری‌های جدید برای توسعه عملی ازدیاد بازیافت نفت مورد نیاز است و در این میان فناوری نانو این ظرفیت را دارد که تغییرات چشم‌گیری در حوزه ‌های متنوع نفتی از جمله افزایش جداسازی نفت و آب ایجاد کند.</p>
      <p>بر اساس اعلام معاونت علمی ریاست‌جمهوری، در این پروژه نیز محققان افزایش راندمان جداسازی نفت و آب را با توجه به اهمیت زیاد این انرژی فسیلی و همچنین لزوم استفاده از مواد آب گریز برای نفت زدایی برای مقابله با آلودگی‌های زیست محیطی هدف قرار دادند.</p>
    </article>
  </body>
</html>