<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/04/u-ssha-oprylyudnyly-pershi-svidchennya-u-spravi-pro-impichment-trampa/"/>
    <meta property="og:site_name" content="Рубрика"/>
    <meta property="article:published_time" content="2019-11-04T19:25:28+00:00"/>
    <meta property="og:title" content="У США оприлюднили перші свідчення у справі про імпічмент Трампа"/>
    <meta property="og:description" content="Комітети Палати представників Конгресу США, які вели розслідування щодо імпічменту президента Дональда Трампа, оприлюднили стенограми свідчень експосла в Україні Марі Йованович та колишнього старшого радника Держсекретаря Майкла Маккінлі Стенограми оприлюднено на сайті Комітету з питань розвідки Палати представників, який наразі відповідає за публічну частину розслідування. Так, Йованович заявила, що довідалася  від неназваних “українських чиновників” про спроби особистого адвоката […]"/>
  </head>
  <body>
    <article>
      <h1>У США оприлюднили перші свідчення у справі про імпічмент Трампа</h1>
      <address><time datetime="2019-11-04T19:25:28+00:00">04 Nov 2019, 19:25</time> by <a rel="author" href="https://rubryka.com/author/rubryka_admin/" target="_blank">Богдан Петришин</a></address>
      <figure>
        <img src="https://rubryka.com/wp-content/uploads/2019/10/tramp-620x420-c-1.png"/>
      </figure>
      <p>
        <b>
          <b>Комітети Палати представників Конгресу США, які вели розслідування щодо імпічменту президента Дональда Трампа, оприлюднили стенограми свідчень експосла в Україні Марі Йованович та колишнього старшого радника Держсекретаря Майкла Маккінлі</b>
        </b>
      </p>
      <p>Стенограми <a href="https://intelligence.house.gov/uploadedfiles/20191104_-_yovanovitch_transcript_excerpts_final.pdf">оприлюднено</a> <a href="https://intelligence.house.gov/uploadedfiles/20191104_-_mckinley_transcript_excerpts_final.pdf">на сайті</a> Комітету з питань розвідки Палати представників, який наразі відповідає за публічну частину розслідування.</p>
      <p>Так, Йованович заявила, що довідалася  від неназваних “українських чиновників” про спроби особистого адвоката Трампа Рудольфа Джуліані дискредитувати її наприкінці 2018 року. Щодо імен дипломат назвала лише одне – міністра внутрішніх справ України Арсена Авакова, який нібито висловлював їй своє занепокоєння щодо можливого втягнення України у справи США.</p>
      <p>Йованович також заявила, що Джуліані намагався обійти заборону у видачі американської візи ексгенпрокурору України Віктору Шокіну, а посол США в Євросоюзі Гордон Сондланд, у якого вона спитала поради, сказав їй писати більше схвальних твітів про Трампа.</p>
      <p>Свідок Майкл Маккінлі казав про занепокоєння участю диппредставництв США у збиранні “негативної політичної інформації у внутрішньополітичних цілях”. Після оприлюднення стенограми телефонної розмови Трампа з президентом України Володимиром Зеленським Маккінлі закликав держсекретаря США Майка Помпео публічно підтримати Йованович, але той проігнорував ці звернення.</p>
      <p>Голова Комітету з питань розвідки Палати представників США Адам Шиф анонсував оприлюднення 5 листопада стенограм свідчень ексспецпредставника Держдепу з питань України Курта Волкера та посла США в Євросоюзі Гордона Сондланда.</p>
    </article>
  </body>
</html>