<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://anweshanam.com/index.php/kerala/news/uapa-arrest-kozhikode-accused-are-cpi-maoist-workers-says-police"/>
    <meta property="og:site_name" content="Anweshanam | Part of A.N.N News Private Limited"/>
    <meta property="article:published_time" content="2019-11-04T19:16:00+00:00"/>
    <meta property="og:title" content="യുഎപിഎ കേസ്: യുവാക്കള്‍ മാവോയിസ്റ്റ് യോഗങ്ങളില്‍ പങ്കെടുത്തു, കോഡ് ഭാഷ ഉപയോഗിച്ചു; വെളിപ്പെടുത്തലുമായി പൊലീസ്"/>
    <meta property="og:description" content="കോഴിക്കോട്: മാവോയിസ്റ്റ് ബന്ധം ആരോപിച്ച്‌ അറസ്റ്റ് ചെയ്ത യുവാക്കള്‍ക്കെതിരെ കൂടുതല്‍ വെളിപ്പെടുത്തലുമായി പോലീസ്. അറസ്റ്റിലായവര്‍ സി.പി.ഐ മാവോയിസ്റ്റ് പ്രവര്‍ത്തകരാണെന്ന് പോലീസ് ആരോപിച്ചു. ഇവര്‍ മാവോയിസ്റ്റുകളുടെ കോഡ് ഭാഷ ഉപയോഗിച്ചിട്ടുണ്ടെന്നും മാവോയിസ്റ്റ് യോഗങ്ങളില്‍ പങ്കെടുത്തിട്ടുണ്ടെന്നും പോലീസ്..."/>
  </head>
  <body>
    <article>
      <h1>യുഎപിഎ കേസ്: യുവാക്കള്‍ മാവോയിസ്റ്റ് യോഗങ്ങളില്‍ പങ്കെടുത്തു, കോഡ് ഭാഷ ഉപയോഗിച്ചു; വെളിപ്പെടുത്തലുമായി പൊലീസ്</h1>
      <address><time datetime="2019-11-04T19:16:00+00:00">04 Nov 2019, 19:16</time> by <a rel="author" href="http://anweshanam.com/author/sreehari" target="_blank">Sreehari</a></address>
      <p>കോഴിക്കോട്: മാവോയിസ്റ്റ് ബന്ധം ആരോപിച്ച്‌ അറസ്റ്റ് ചെയ്ത യുവാക്കള്‍ക്കെതിരെ കൂടുതല്‍ വെളിപ്പെടുത്തലുമായി പോലീസ്. അറസ്റ്റിലായവര്‍ സി.പി.ഐ മാവോയിസ്റ്റ് പ്രവര്‍ത്തകരാണെന്ന് പോലീസ് ആരോപിച്ചു. ഇവര്‍ മാവോയിസ്റ്റുകളുടെ കോഡ് ഭാഷ ഉപയോഗിച്ചിട്ടുണ്ടെന്നും മാവോയിസ്റ്റ് യോഗങ്ങളില്‍ പങ്കെടുത്തിട്ടുണ്ടെന്നും പോലീസ് ആരോപിക്കുന്നു. </p>
      <p>അറസ്റ്റിലായിരിക്കുന്ന അലനും താഹയും വയനാട്ടിലും പാലക്കാടും എറണാകുളത്തുമാണ് മാവോയിസ്റ്റ് അനുകൂല യോഗങ്ങളില്‍ പങ്കെടുത്തത്. ഇതിന്റെ തെളിവായി യോഗത്തിന്റെ മിനിട്‌സ് ഉണ്ടെന്നും പോലീസ് പറയുന്നു.</p>
      <p>സായുധ  പോരാട്ടം നടത്തേണ്ടത് എങ്ങനെയെന്നുള്ള പുസ്തകങ്ങൾ ഇരുവരുടെയും പക്കൽ നിന്നും ലഭിച്ചു. യുഎപിഎ കേസിൽ നേരത്തെ ഉൾപ്പെട്ടവരോടൊത്തുള്ള ചിത്രങ്ങളും ഇവരുടെ പക്കൽ നിന്ന് ലഭിച്ചു. ഇതിന് പുറമെ പ്രതികൾ ആശയവിനിമയത്തിന് കോഡ് ഭാഷ ഉപയോഗിക്കുന്നുവെന്നും പൊലീസ് പറഞ്ഞു.</p>
      <p>മാവോയിസ്റ്റ് അംഗങ്ങളുമായുള്ള ആശയവിനിമയം കോഡ് ഭാഷ ഉപയോഗിച്ചാണെന്നും ഈ കോഡുഭാഷയിലുള്ള നോട്ട് ബുക്കുകൾ താഹയുടെ വീട്ടിൽ നിന്നും കിട്ടിയെന്നും പൊലീസ് പറഞ്ഞു. ഈ നോട്ടുപുസ്തകം വായിക്കാൻ വിദഗ്ധരുടെ സാഹായം തേടിയെന്ന് പൊലീസ് വ്യക്തമാക്കി. </p>
      <p>സംഭവത്തിൽ മൂന്നാമനെ പിടികൂടാൻ സിസിടിവി പരിശോധിക്കുന്നതായും മൂന്ന് പേരും ഒരേ ബൈക്കിലാണ് സഞ്ചരിച്ചതെന്നും പൊലീസ് പറഞ്ഞു. </p>
      <p>കോഴിക്കോട് പന്തീരാങ്കാവില്‍ ലഘുലേഖ വിതരണം ചെയ്തുവെന്ന് ആരോപിച്ച്‌ താഹ ഫസല്‍, അലന്‍ ശുഹൈബ് എന്നീ യുവാക്കളെയാണ് പോലീസ് അറസ്റ്റ് ചെയ്തത്. ഇരുവരും സി.പി.എം പ്രവര്‍ത്തകരാണ്. പതിനഞ്ച് ദിവസത്തേക്ക് കോടതി റിമാന്‍ഡ് ചെയ്ത ഇരുവരുടെയും ജാമ്യാപേക്ഷ ബുധനാഴ്ച പരിഗണിക്കും.</p>
    </article>
  </body>
</html>