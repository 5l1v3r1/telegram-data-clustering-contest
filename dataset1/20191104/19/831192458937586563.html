<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/thessaloniki-giati-espasan-ta-isovia-gia-ton-astynomiko-poy-straggalise-tin-7chroni-kori-toy-poia-einai-i-poini-katheirxis-poy-epevale-i-dikaiosyni/"/>
    <meta property="og:site_name" content="europost.gr"/>
    <meta property="article:published_time" content="2019-11-04T19:00:37+00:00"/>
    <meta property="og:title" content="Θεσσαλονίκη: Γιατί «έσπασαν» τα ισόβια για τον αστυνομικό που στραγγάλισε την 7χρονη κόρη του?… Ποιά είναι η ποινή κάθειρξης που επέβαλε η Δικαιοσύνη?…"/>
    <meta property="og:description" content="Ποινή κάθειρξης 15 ετών επέβαλε το Μικτό Ορκωτό Εφετείο Θεσσαλονίκης στον αστυνομικό που σόκαρε το Πανελλήνιο, όταν τον Ιούνιο του 2015, ομολόγησε ότι στραγγάλισε το 7χρονο κοριτσάκι του. Κι ενώ σε πρώτο βαθμό, είχαν επιβληθεί ισόβια"/>
  </head>
  <body>
    <article>
      <h1>Θεσσαλονίκη: Γιατί «έσπασαν» τα ισόβια για τον αστυνομικό που στραγγάλισε την 7χρονη κόρη του?… Ποιά είναι η ποινή κάθειρξης που επέβαλε η Δικαιοσύνη?…</h1>
      <address>
        <time datetime="2019-11-04T19:00:37+00:00">04 Nov 2019, 19:00</time>
      </address>
      <p>Ποινή κάθειρξης 15 ετών επέβαλε το Μικτό Ορκωτό Εφετείο Θεσσαλονίκης στον αστυνομικό που σόκαρε το Πανελλήνιο, όταν τον Ιούνιο του 2015, ομολόγησε ότι στραγγάλισε το 7χρονο κοριτσάκι του.</p>
      <p>Κι ενώ σε πρώτο βαθμό, είχαν επιβληθεί ισόβια στον παιδοκτόνο, το Εφετείο «έσπασε» τα ισόβια, καθώς ναι μεν έκρινε ένοχο τον κατηγορούμενο για ανθρωποκτονία εκ προθέσεως, σε ήρεμη ψυχική κατάσταση, ωστόσο του αναγνώρισε το ελαφρυντικό του «σύννομου βίου» πριν την τέλεση της πράξης και επιβάλλοντας της ανώτερη ποινή που προβλέπεται από το νόμο.</p>
      <p>Σύμφωνα με το grtimes.gr, ο αστυνομικός εμφανίστηκε μετανιωμένος για την πράξη του, κατά τη διάρκεια της απολογίας του στο Μικτό Ορκωτό Εφετείο και ζήτησε συγγνώμη.</p>
      <p>Το δικαστήριο απέρριψε τον ισχυρισμό περί μειωμένου καταλογισμού, λόγω ψυχικής διαταραχής, που προέβαλε η υπεράσπισή του. Μετά την ανακοίνωση της απόφασης επέστρεψε στο Ψυχιατρείο Κορυδαλλού όπου κρατείται τα τελευταία 4,5 χρόνια για να εκτίσει τον υπόλοιπο της ποινής του.</p>
      <p>«Δεν περνούσε από το μυαλό μου» λέει η μάνα</p>
      <p>Από την πλευρά της, η μητέρα του αδικοχαμένου κοριτσιού, η οποία μεγαλώνει το δεύτερο κοριτσάκι που απέκτησε με τον κατηγορούμενο δεν μπόρεσε να εξηγήσει την πράξη του πρώην συζύγου της.</p>
      <p>«Δεν περνούσε από το μυαλό μου. Αν είχα αντιληφθεί ότι είναι επιθετικός στα παιδιά θα τα είχα πάρει και θα είχα φύγει. Θεωρώ ότι ένας πατέρας πρέπει να προστατεύει τα παιδιά του» ανέφερε, μεταξύ άλλων.</p>
      <p>Το έγκλημα αποκαλύφθηκε, στις 9 Ιουνίου 2015, όταν ο δράστης, ο οποίος υπηρετούσε στα ΜΑΤ, επικοινώνησε τηλεφωνικά με την Άμεση Δράση κι ανέφερε σε συνάδελφό του ότι σκότωσε το παιδί του, μέσα στο διαμέρισμά του, στον Εύοσμο Θεσσαλονίκης.</p>
      <h3>Σχετικά</h3>
    </article>
  </body>
</html>