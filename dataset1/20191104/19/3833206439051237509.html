<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Ne-vyarvaite-na-tozi-magazin-pravi-se-na-denonoshten-911135"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-04T19:59:00+00:00"/>
    <meta property="og:title" content="Не вярвайте на този магазин, прави се на денонощен"/>
    <meta property="og:description" content="Магазин за алкохол и цигари, който се намира на пловдивския булевард &quot;Христо Ботев“, беше глобен сол..."/>
  </head>
  <body>
    <article>
      <h1>Не вярвайте на този магазин, прави се на денонощен</h1>
      <address>
        <time datetime="2019-11-04T19:59:00+00:00">04 Nov 2019, 19:59</time>
      </address>
      <p>Магазин за алкохол и цигари, който се намира на пловдивския булевард "Христо Ботев“, беше глобен солено, тъй като работил като денонощен, без да има съответното разрешение от общината, предаде репортер на <b>Plovdiv24.bg</b>. Санкцията от 5000 лева вече е потвърдена от съда.</p>
      <p>Според Наредбата за осигуряване на обществения ред, търговският обект трябвало да работи до 23 часа. През февруари т.г. в "нон-стопа“ нахлули двама служители на Шесто РУ, който провеждали специализирана полицейска операция. Било малко преди един през нощта.</p>
      <p>Униформените изчакали реда си и закупили пакетче дъвки, за което им било издаден касов бон. Веднага бил разпитан продавачът, който обяснил пред полицаите, че е започнал работа в 18:30 часа и следва да бъде на смяна до 6:30 сутринта на следващия ден.</p>
      <p>Поради тези причини, на фирмата-собственик на магазина бил съставен акт за нарушение на общинската наредба, а по-късно и наказателното постановление, срещу което била подадена жалба в съда.</p>
      <p>Магистратите направили справка, която показала, че обектът не притежава валидно разрешение за работа с удължено работно време. Затова и само потвърдили наложената санкция в размер на 5000 лева. Решението подлежи на обжалване пред административния съд.</p>
    </article>
  </body>
</html>