<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Rufian_0_2337966371.html"/>
    <meta property="og:site_name" content="Ara.cat"/>
    <meta property="article:published_time" content="2019-11-04T19:52:57+00:00"/>
    <meta property="og:title" content="Torrent carrega contra el rei: &quot;No reconeixem la seva autoritat&quot;"/>
    <meta property="og:description" content="El president del Parlament titlla la monarquia de &quot;corrupta&quot; i la vincula amb el feixisme"/>
  </head>
  <body>
    <article>
      <h1>Torrent carrega contra el rei: "No reconeixem la seva autoritat"</h1>
      <h2>El president del Parlament titlla la monarquia de "corrupta" i la vincula amb el feixisme</h2>
      <address>
        <time datetime="2019-11-04T19:52:57+00:00">04 Nov 2019, 19:52</time>
      </address>
      <p>ERC ha escollit Girona per fer el seu míting de campanya el dia que el rei era a Barcelona. Girona era el municipi on el monarca havia fet tradicionalment l'acte que avui ha fet a la capital catalana. El partit de Junqueras no ha deixat d'esmentar aquest detall. "Avui a Girona farem un acte republicà", ha proclamat el regidor Joaquim Ayats només començar l'acte.</p>
      <p>I Felip VI ha sigut el protagonista. "A Catalunya no tenim rei", ha obert foc la diputada al Congrés Marta Rosique. Però el discurs més contundent l'ha firmat el president del Parlament, Roger Torrent. La segona autoritat de Catalunya ha dit que la república catalana és l'oportunitat de treure's de sobre "la monarquia borbònica i corrupta que té lligams amb el feixisme". "No reconeixem l'autoritat d'un senyor que avala la violència policial de l'1-O", ha conclòs. No ha frenat aquí. Ha considerat que el monarca ha de tenir clar aquest rebuig cada vegada que "gosi trepitjar" Catalunya.</p>
      <p>Aquest cop, el candidat d'ERC a les generals, Gabriel Rufián, no ha parlat del monarca. Ha centrat part del seu discurs, de nou, en criticar el PSOE i Pedro Sánchez. Ha demanat concentrar el vot en ERC per aconseguir a Catalunya "una derrota incontestable" del socialisme. El republicà ha considerat que, després de la sentència del Procés, seria una molt mala notícia que el president espanyol pogués "vanagloriar-se" d'haver guanyat a Catalunya. </p>
      <h3>La veu de Dolors Bassa</h3>
      <p>Malgrat està empresonada a Puig de les Basses, l'exconsellera Dolors Bassa ha pogut intervenir en el míting a través d'una gravació de veu. Ha defensat reprendre el diàleg amb l'Estat, però sense oblidar que cal seguir avançant cap a la independència. "S'ha de lluitar per demostrar la indignació i sortir el carrer, però també seguir buscant les escletxes per seguir avançant cap a la república catalana", ha dit. També ha demanat seguir apostant per la negociació amb el govern espanyol per "aconseguir votar i que s'asseguin a la taula". "Ara és l'hora de la política, de refer ponts i d'anar endavant", ha conclòs.</p>
      <figure>
        <a href="https://www.ara.cat/2019/11/04/politica/Dolors-Bassa-escenari-escoltava-gravacio_2337976464_67136971_1200x800.jpg">
          <img src="https://www.ara.cat/2019/11/04/politica/Dolors-Bassa-escenari-escoltava-gravacio_2337976464_67136971_1200x800.jpg"/>
        </a>
        <figcaption>Una imatge de Dolors Bassa a l'escenari mentre s'escoltava la gravació amb la seva veu. / MARC PUIG / ERC</figcaption>
      </figure>
      <h3>De nou els CDR</h3>
      <p>Un grup de CDR ha tornat a fer acte de presència en un míting d'ERC. Ja ho van fer en l'acte a l'esplanada de Lledoners de dissabte i diumenge a Lleida. Aquesta vegada una trentena de persones que han demanat la dimissió del Govern, del qual els republicans formen part. També han cridat "Esquerra és la nova Convergència".</p>
      <h3>Girona, província clau</h3>
      <p>Girona és una circumscripció molt important pels republicans. A les generals del mes d'abril van aconseguir tres escons, i el tercer, per pocs vots de marge respecte als comuns. Així doncs, va ser una província clau per als 15 diputats que ERC va obtenir a tot Catalunya, el seu rècord històric des de la restauració de la democràcia. Ara, el rival podrien no ser tant els comuns, sinó la CUP, que veu en aquesta circumscripció una de les places on obtenir escons i <a href="https://www.ara.cat/politica/CUP-posa-graella-obtenir-Girona_0_2336766486.html">hi han abocat tots els esforços en els primers dies de campanya</a>. </p>
      <figure>
        <img src="https://www.ara.cat/2019/11/02/politica/CUP-posa-graella-obtenir-Girona_2336776546_67082827_117x66.jpg"/>
      </figure>
      <p>
        <a href="https://www.ara.cat/politica/CUP-posa-graella-obtenir-Girona_0_2336766486.html">La CUP posa tota la carn a la graella per obtenir un escó a Girona</a>
      </p>
    </article>
  </body>
</html>