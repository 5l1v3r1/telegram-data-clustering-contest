<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/04/mesterharmas-nem-er-veget-babos-es-mladenovic-skalpvadaszata"/>
    <meta property="og:site_name" content="infostart"/>
    <meta property="article:published_time" content="2019-11-04T19:42:00+00:00"/>
    <meta property="og:title" content="Mesterhármas: nem ér véget Babos és Mladenovic skalpvadászata"/>
    <meta property="og:description" content="Az InfoRádiónak megszólalt az immár háromszoros világbajnok magyar teniszező első edzője és apja, valamint a Roland Garros-győztes Temesvári Andrea is: egyetértenek abban, hogy Babos Tímea történelmi sikerszériája még aligha ért véget."/>
  </head>
  <body>
    <article>
      <h1>Mesterhármas: nem ér véget Babos és Mladenovic skalpvadászata</h1>
      <address><time datetime="2019-11-04T19:42:00+00:00">04 Nov 2019, 19:42</time> by <a rel="author">Infostart / InfoRádió</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/sport/2019/11/03/babosek-ismet-vilagbajnokok"/>
      </related>
      <h3>Az InfoRádiónak megszólalt az immár háromszoros világbajnok magyar teniszező első edzője és apja, valamint a Roland Garros-győztes Temesvári Andrea is: egyetértenek abban, hogy Babos Tímea történelmi sikerszériája még aligha ért véget.</h3>
      <p>Mint arról az Infostart.hu is <a href="https://infostart.hu/sport/2019/11/03/babosek-ismet-vilagbajnokok">beszámolt</a>, sorozatban harmadik páros-világbajnoki trófeáját szerezte Babos Tímea vasárnap a kínai Sencsenben, a francia Kiki Mladenovic oldalán 6:1, 6:3-ra győzött egy wimbledoni bajnok cseh, tajvani duó ellen.</p>
      <p>A <a href="https://molcsapat.hu/tenisz/babos-timi-iden-nem-biztos-hogy-mi-voltunk-a-vb-eselyesei-1716">Molcsapat.hu</a> portálon már olvasható is a dupla címvédéssel történelmi sikert elért első számú női teniszezőnk nyilatkozata, amely szerint idén nem voltak feltétlenül esélyesei a viadalnak, így nem is nyomta őket a teher.</p>
      <p>"Még kimondani is elképesztő! Annyi minden kavarog bennem, még nem volt igazán időm leülni és átgondolni, felfogni az utóbbi pár napot. Annyira hálás vagyok, hogy itt lehetek, hogy ezt megélhettem, teljesen meg vagyok hatódva" - értékelte átfogóan az egész helyzetét a soproni sportoló. "Kész tervvel érkeztünk Kínába. Tudtuk, hogy ha a saját játékunk játsszuk és csak magunkra figyelünk, jók lehetünk" - tette hozzá a mentális részéről. A szakmai részletekről szólva rámutatott,</p>
      <p>
        <mark>az egyszerűségre törekedtek,</mark>
      </p>
      <p>"jó alapvonalas előkészítés után a hálón kell agresszívnak lenni, de ehhez persze kellenek a jó szervák, a stabil ritörnök és természetesen a kellő magabiztosság a hálónál". A döntőben bevallása szerint voltak nehéz pillanatai, de egyik pillanatban sem inogtak meg.</p>
      <p>
        <b>
          <i>A mérkőzés legszebb labdamenete és lezárása:</i>
        </b>
      </p>
      <figure>
        <iframe data-src="https://twitter.com/WTA/status/1190925196259033088?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/WTA/status/1190929955808432128?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Az InfoRádió a teniszsiker után megszólaltatta Temesvári Andrea Roland Garros-győztes játékost is, aki nyomatékosította, hogy ez a tett nagyon sokat jelent a magyar tenisznek is.</p>
      <p>"Babos Tímea nagy példaképe lehet mindenkinek, aki teniszezik; Sopronból indult az édesapja segítségével, sok-sok edző foglalkozott vele, mecénások, szponzorok álltak mellé azon az úton, amelyen célba ért" - fogalmazott Temesvári Andrea, aki úgy érzi, sok hasonló siker vár még a sportolóra.</p>
      <p>Mint felidézte, Babosék a WTA-vb-n meccsvesztés nélkül verekedték el magukat a döntőig, az elődöntőben ráadásul nagyon nagy hátrányból álltak fel.</p>
      <p>"Vitte őket a szívük, össze vannak szokva Kikivel, pont akkor voltak a legnagyobb összhangban, amikor erre a legnagyobb szükség volt. Azt gondolom, a döntőben már annyira jól kezdtek, hogy ezzel a tempóval nem tudott mit kezdeni az ellenfél" - elemezgetett a teniszlegenda, aki reméli, hogy ez a páros a korábbi szünet ellenére most már együtt marad annak ellenére is, hogy egyéni karrierjüket sem hanyagolják el; Babos Tímeának idén még van két tornája, amelyen egyesben szerepel.</p>
      <p>És ha már az édesapa szóba került: Babos Csaba az InfoRádióban felelevenítette, ez a páros idén Ausztráliában már Grand Slam-döntőt vívott, a Roland Garrost megnyerték, Wimbledonban pedig a legjobb négy páros között voltak.</p>
      <p>"Most</p>
      <blockquote>a csoportküzdelmek során megverték a világelső kettőst (Mertens, Sabalenka), aztán az elődöntőben az Australian Open-, a döntőben a wimbledoni győztes következett"</blockquote>
      <p>- vont rövid mérleget Babos Csaba, aki hagyományosan nem nézi meg lánya nagy meccseit, csak utólag nézi meg a felvételt - "szakmai szemmel".</p>
      <p>A következő lépés szerinte a "mesternégyes" lehet vagy még több Babos Tímea számára. "Ha együtt maradnak Kiki Mladenoviccsal, és miért ne maradnának, hiszen jó barátnők" - bocsátkozott jóslatokba a teniszedző.</p>
      <p>
        <i>Nyitókép: MTI/EPA/Alex Plavevski</i>
      </p>
      <p>
        <b>Kapcsolódó hang</b>
      </p>
      <p>Babos Csaba Babos Tímeáról</p>
      <figure>
        <audio src="https://infostart.hu/audio/00004/00004df2b.mp3"/>
      </figure>
      <p> </p>
      <p>Temesvári Andrea Babos Tímeáról</p>
      <figure>
        <audio src="https://infostart.hu/audio/00004/00004dd4b.mp3"/>
      </figure>
      <p> </p>
    </article>
  </body>
</html>