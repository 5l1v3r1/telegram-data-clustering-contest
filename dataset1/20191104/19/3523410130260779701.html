<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638146/%D8%A7%D9%86%D8%AC%D9%85%D9%86-%D8%AE%D8%AF%D9%85%D8%A7%D8%AA-%D8%AF%DB%8C%D8%AC%DB%8C%D8%AA%D8%A7%D9%84-%D8%A7%D8%AA%D8%A7%D9%82-%D8%A8%D8%A7%D8%B2%D8%B1%DA%AF%D8%A7%D9%86%DB%8C-%D8%AA%D9%87%D8%B1%D8%A7%D9%86-%D8%A7%D8%B2-%D9%81%D8%B9%D8%A7%D9%84%DB%8C%D8%AA-%D8%B3%D8%B1%D9%88%DB%8C%D8%B3%E2%80%8C%D9%87%D8%A7%DB%8C-%D8%A7%D8%B1%D8%B2%D8%B4-%D8%A7%D9%81%D8%B2%D9%88%D8%AF%D9%87-%D8%AF%D9%81%D8%A7%D8%B9-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T19:01:00+00:00"/>
    <meta property="og:title" content="انجمن خدمات دیجیتال اتاق بازرگانی تهران از فعالیت سرویس‌های ارزش افزوده دفاع کرد"/>
    <meta property="og:description" content="امروز انجمن صنفی خدمات دیجیتال اتاق بازرگانی تهران بیانیه‌ای مطبوعاتی در دفاع از شرکت‌های ارزش افزوده منتشر کرده است"/>
  </head>
  <body>
    <article>
      <h1>
        <a href="https://www.bultannews.com/fa/news/638146/%D8%A7%D9%86%D8%AC%D9%85%D9%86-%D8%AE%D8%AF%D9%85%D8%A7%D8%AA-%D8%AF%DB%8C%D8%AC%DB%8C%D8%AA%D8%A7%D9%84-%D8%A7%D8%AA%D8%A7%D9%82-%D8%A8%D8%A7%D8%B2%D8%B1%DA%AF%D8%A7%D9%86%DB%8C-%D8%AA%D9%87%D8%B1%D8%A7%D9%86-%D8%A7%D8%B2-%D9%81%D8%B9%D8%A7%D9%84%DB%8C%D8%AA-%D8%B3%D8%B1%D9%88%DB%8C%D8%B3%E2%80%8C%D9%87%D8%A7%DB%8C-%D8%A7%D8%B1%D8%B2%D8%B4-%D8%A7%D9%81%D8%B2%D9%88%D8%AF%D9%87-%D8%AF%D9%81%D8%A7%D8%B9-%DA%A9%D8%B1%D8%AF">انجمن خدمات دیجیتال اتاق بازرگانی تهران از فعالیت سرویس‌های ارزش افزوده دفاع کرد</a>
      </h1>
      <h2>امروز انجمن صنفی خدمات دیجیتال اتاق بازرگانی تهران بیانیه‌ای مطبوعاتی در دفاع از شرکت‌های ارزش افزوده منتشر کرده است</h2>
      <address><time datetime="2019-11-04T19:01:00+00:00">04 Nov 2019, 19:01</time> by <a rel="author">بولتن نیوز | bultannews.com</a></address>
      <p><b>گروه IT:</b> در حالی که شب گذشته<b> وزیر ارتباطات</b> با اعلام کد دستوری<b> #6*800*</b> از کاربران درخواست کرد با شماره‌گیری این کد، پول‌هایی که <b>شرکت‌های ارزش افزوده</b> از آن‌ها اخذ کرده‌اند را ببینند، امروز<b> انجمن صنفی خدمات دیجیتال اتاق بازرگانی تهران</b> بیانیه‌ای مطبوعاتی در دفاع از این شرکت‌ها منتشر کرده است؛ بیانیه‌ای که در آن تاکید می‌شود سرویس‌های ارزش افزوده<b> «از شفاف‌ترین صنایع کشور»</b> بوده و درآمد حاصل از ارائه این خدمات نیز به دولت و اپراتورهای تلفن‌همراه نیز می‌رسد.   <br/>به گزارش بولتن نیوز به نقل از دیجیاتو، در این بیانیه آمده که تمامی<b> سرویس‌های ارزش افزوده</b> پس از تایید وزارت ارشاد و اپراتورهای کشور فعال می‌شود و<b> «ریال به ریال درآمد شرکت‌ها تحت نظارت سازمان تنظیم مقررات و ارتباطات رادیویی محاسبه می‌شود.»</b> این بیانیه با اشاره به سامانه *800# و یا کد دستوری فعلی که اعلام شده تاکید دارد که اطلاعات درآمدی شرکت‌ها برای همه مردم در دسترس قرار گرفته و این موضوع را <b>«یک اقدام کم‌نظیر»</b> در همه صنایع کشور تلقی کرده است. <br/>به گفته این انجمن صنفی در اتاق بازرگانی تهران، مجموع درآمد حاصل از ارائه‌ی خدمات دیجیتال و ارزش افزوده از طریق دو اپراتور موبایل کشور بین ذی‌نفعان مختلفی شامل<b> سازمان تنظیم مقررات و ارتباطات رادیویی کشور</b> به نمایندگی از دولت (بین ۱۰% تا ۱۵%)،<b> اپراتورهای تلفن همراه</b> (بین ۲۰% تا ۵۰%)، <b>شرکت‌های اگریگیتور</b> (بین صفر تا ۱۰%) و <b>شرکت‌های ارائه‌دهنده‌ی خدمات</b> (بین ۳۰% تا ۶۰%) تقسیم می‌شود. همچنین گفته شده این درآمد برای تأمین هزینه‌هایی مانند توسعه‌ی شبکه‌های ارتباطی، تامین زیرساخت‌های فنی نظیر پلتفرم‌ها، اپلیکیشن‌ها و نرم‌افزارهای مورد نیاز، هزینه‌های تولید و تامین محتوا و هزینه‌های تبلیغات استفاده می‌شود. <br/>در این بیانیه آمده که سازمان تنظیم مقررات و ارتباطات رادیویی که به عنوان<b> نماینده دولت</b> و صادرکننده پروانه فعالیت اپراتورهای تلفن‌همراه شناخته می‌شود در دو سال اخیر (۹۶ و ۹۷)  مجموعاً قریب به<b> ۵۰۰۰ میلیارد ریال</b> از محل ارائه‌ی این خدمات از طریق اپراتورهای تلفن همراه کشور درآمد داشته است. <br/>در ادامه این بیانیه به شکایات ثبت شده در تابستان سال جاری در <b>گزارش رگولاتوری</b> اشاره شده است: <br/>«۱۹۸ مورد و تعداد شکایات ثبت شده در مورد خدمات دیتا و اینترنت اپراتورهای تلفن همراه<b> ۱۴۷۷۷ مورد</b> بوده است. لذا چنانچه هدف آن سازمان محترم از انتشار اطلاعات مربوط به میزان مصرف مشترکین نیز افزایش شفافیت و صیانت از حقوق مشتریان باشد، ضروری است با در نظر گرفتن این آمار، اطلاعات مصرف دیتا، مکالمه، رومینگ و سایر خدمات ارائه شده به مشتریان نیز در اسرع وقت در اختیار تمام مشترکین تلفن همراه قرار گیرد.»<br/><br/>این انجمن تاکید کرده که شرکت‌های ارزش افزوده کماکان مانند سال‌های گذشته با تمرکز بر اقدامات کارشناسی فعالیت خود را ادامه خواهند داد و در راستای<b> توسعه صنعت خدمات دیجیتال</b> فعالیت خواهند داشت: «امیدوار هستیم که این روند فارغ از تنش‌ها و هیجانات سیاسی همچنان ادامه پیدا کند و صنعت خدمات دیجیتال و ارزش افزوده بتواند مسیر توسعه و رشد مستمر خود را در این سرزمین طی کند. لذا فعالان این صنعت مجدداً تمام افراد و سازمان‌های ذی‌ربط در این زیست‌بوم را به سعه‌ی صدر، پرهیز از تنش و اقدامات هیجان‌زده و سیاسی و تمرکز کامل بر انجام اقدامات و اصلاحات منتج از بررسی‌های کارشناسی دعوت می‌کند و همراهی کامل خود با مسیر مبتنی بر تصمیمات کارشناسی را کمافی‌السابق اعلام می‌دارد.» <br/>به گفته این انجمن، فعالان این صنعت را خیل عظیمی از جوانان فرهیخته و نخبه تشکیل می‌دهند که در ماه‌های گذشته «مورد اتهامات فراوانی قرار گرفته‌اند و تا امروز سکوت کرده‌اند» ولی با توجه به اقدام اخیر <b>حق اعاده حیثیت</b> و <b>دفاع از آبروی خویش</b> را برای خود محفوظ نگه خواهند داشت: <br/>«در تمام این مدت صرفاً با هدف پرهیز از برخورد و ایجاد تنش در میان ذی‌نفعان کسب و کار در سال <b>رونق تولید ملی</b>، که تنها تأثیر آن وارد شدن آسیب بیشتر به این صنعت است، در مقابل سیل اهانت‌ها سکوت کردند و تلاش کردند تمام تمرکز خود را بر توسعه‌ی صنعت خدمات دیجیتال در کشور قرار دهند؛ اما با توجه به اهانت‌ها و تهمت‌های زننده و ناروایی که به فعالان این صنعت وارد شده است، عنداللزوم حق اعاده‌ی حیثیت و دفاع از آبروی به خطر افتاده‌ی جوانان برومند این سرزمین را برای خود محفوظ خواهند داشت.»<br/><br/>گفتنیست  انجمن ارائه دهندگان خدمات دیجیتال استان تهران تحت نظارت اتاق بازرگانی تهران فعالیت می‌کند و ریاست آن را <b>عبدالحسین ترابی</b> بر عهده دارد. او پیش‌تر گفته بود بیش از <b>۴۰۰ شرکت</b> در حوزه خدمات ارزش افزوده فعالیت دارند و آمار کشوری به عدد<b> ۷۰۰ شرکت</b> مستقیم و غیرمستقیم در این بخش هم می‌رسد. او همچنین اعلام کرده بود بین <b>۳۰ تا ۵۰ هزار</b> شغل مستقیم و غیرمستقیم در حوزه خدمات ارزش افزوده ایجاد شده که اکثرا هم اشتغال متخصص به حساب می‌آیند. <br/>از سوی مقابل وزیر ارتباطات در آخرین اظهار نظر رسمی‌اش در رویداد خشت طلایی، درباره ارزش افزوده گفته بود که در این صنعت اعداد بالایی رد و بدل می‌شود که کسی از آن مطلع نیست. <b>آذری جهرمی</b> گفته بود ارزش افزوده واقعی این است که داده‌های شهری باز شود و جوانان از آن خلق ثروت کنند: <br/>«اگر اشتراک داده‌ها به شکل اصولی انجام نشود اتفاقی شبیه اتفاقی که در خدمات ارزش افزوده رخ داد، به وقوع می‌پیوندد که سالانه اعداد بسیار زیادی در آن بین رد و بدل می‌شود و کسی از آن مطلع نیست. مگر می‌شود در بازار <b>۲۶۰۰ میلیارد تومانی</b> سالانه، مردم حتی یک بازیگر اصلی در این عرصه را نشناسند. زمانی که از مبارزه با کلاهبرداری‌های خدمات ارزش افزوده صحبت کردیم، طرفداران این خدمات اعلام کرده‌اند<b> ۳۰ هزار شغل</b> با پایان ارزش افزوده از بین خواهد رفت. اگر واقعا این تعداد شغل ایجاد شده، چطور هیچ‌کدام از مردم حتی نام یکی از این شرکت‌های ارزش افزوده را نمی‌دانند؟»<br/><br/>متن کامل بیانیه انجمن صنفی خدمات دیجیتال اتاق بازرگانی تهران در این تصویر قابل مطالعه است.  </p>
      <figure>
        <img src="https://www.bultannews.com/files/fa/news/1398/8/13/1192079_955.jpg"/>
      </figure>
    </article>
  </body>
</html>