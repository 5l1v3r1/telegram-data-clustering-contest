<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/scienza/foglia_sintetica_assorbe_co2-6486487/news/2019-11-04/"/>
    <meta property="og:site_name" content="Agi"/>
    <meta property="article:published_time" content="2019-11-04T19:50:00+00:00"/>
    <meta property="og:title" content="Creata una foglia sintetica capace di assorbire CO2"/>
    <meta property="og:description" content="La nuova tecnologia, descritta in un articolo pubblicato su Nature Energy, è stata ispirata dal modo in cui le piante usano l'energia della luce solare per trasformare l'anidride carbonica in cibo"/>
  </head>
  <body>
    <article>
      <h1>Creata una foglia sintetica capace di assorbire CO2</h1>
      <h2>La nuova tecnologia, descritta in un articolo pubblicato su Nature Energy, è stata ispirata dal modo in cui le piante usano l'energia della luce solare per trasformare l'anidride carbonica in cibo</h2>
      <address><time datetime="2019-11-04T19:50:00+00:00">04 Nov 2019, 19:50</time> by <a rel="author">AGI - Agenzia Giornalistica Italia</a></address>
      <p>Creata una "foglia artificiale" per combattere i cambiamenti climatici convertendo in modo economico anidride carbonica (CO2) dannosa in un utile combustibile alternativo. La nuova tecnologia, descritta in un articolo pubblicato oggi sulla rivista <b>Nature Energy</b>, è stata ispirata dal modo in cui le piante usano l'energia della <b>luce solare</b> per trasformare l'anidride carbonica in cibo.</p>
      <p>"La chiamiamo foglia artificiale perché imita le foglie vere e il processo di fotosintesi", ha dichiarato <b>Yimin Wu</b>, professore di ingegneria all'Università di Waterloo che ha guidato la ricerca. "Una foglia produce glucosio e ossigeno. Con questa tecnologia noi riusciamo a produrre metanolo e ossigeno".</p>
      <p>La chiave del processo è una polvere rossa ottimizzata a basso costo chiamata ossido rameoso. che funge da catalizzatore per un'altra reazione chimica quando viene miscelata con acqua in cui è disciolta anidride carbonica. Come nel caso delle foglie naturali, anche in questo, la reazione è innescata da un <b>fascio di luce bianca</b>. "Questa è la reazione chimica che abbiamo scoperto", ha detto Wu, che ha lavorato al progetto dal 2015. "Nessuno lo ha mai fatto prima". La reazione produce ossigeno, come nella <b>fotosintesi</b>, convertendo anche l'<b>anidride carbonica</b> in <b>metanolo</b>.</p>
      <p>Il metanolo viene raccolto mentre evapora quando la soluzione viene riscaldata. I prossimi passi della ricerca includono l'aumento della resa del metanolo e la commercializzazione del processo brevettato per convertire l'anidride carbonica raccolta dalle principali fonti di gas serra come centrali elettriche, veicoli e trivellazioni petrolifere. </p>
      <related>
        <a href="https://www.agi.it/scienza/buco_ozono_ultimi_dati-6331645/news/2019-10-10/"/>
      </related>
    </article>
  </body>
</html>