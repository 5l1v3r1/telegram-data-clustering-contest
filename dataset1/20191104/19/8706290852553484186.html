<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/sports/682293/agores-rekor-68-katharoaimon-ippon-apo-ellines-ependytes-sti-dimo"/>
    <meta property="og:site_name" content="enikos.gr"/>
    <meta property="article:published_time" content="2019-11-04T19:42:00+00:00"/>
    <meta property="og:title" content="Αγορές - ρεκόρ 68 καθαρόαιμων ίππων από Έλληνες επενδυτές στη δημοπρασία του οίκου Τattersalls"/>
    <meta property="og:description" content="Σε σημαντικές επενδύσεις για την αγορά καθαρόαιμων ίππων προχώρησαν οι Έλληνες ιδιοκτήτες..."/>
  </head>
  <body>
    <article>
      <h1>Αγορές - ρεκόρ 68 καθαρόαιμων ίππων από Έλληνες επενδυτές στη δημοπρασία του οίκου Τattersalls</h1>
      <address>
        <time datetime="2019-11-04T19:42:00+00:00">04 Nov 2019, 19:42</time>
      </address>
      <p>Σε σημαντικές επενδύσεις για την αγορά καθαρόαιμων ίππων προχώρησαν οι Έλληνες ιδιοκτήτες που συμμετείχαν στην παγκόσμια φθινοπωρινή δημοπρασία του οίκου Τattersalls, η οποία πραγματοποιήθηκε στο Newmarket της Αγγλίας, από τις 28 έως τις 31 Οκτωβρίου. Οι Έλληνες επενδυτές αγόρασαν 68 ίππους – πρωτοφανή αριθμό τα τελευταία χρόνια – επενδύοντας περισσότερες από 800.000 ευρώ.</p>
      <p>Σημειώνεται ότι η συντριπτική πλειοψηφία των ίππων που αγοράστηκαν είναι διετείς ή τριετείς, γεγονός που σημαίνει ότι έχουν μακροπρόθεσμη αγωνιστική προοπτική και θα μπορούν να συμμετέχουν για χρόνια στις ελληνικές ιπποδρομίες. Πλέον, το ιππικό δυναμικό στο Markopoulo Park αγγίζει τους 420 ίππους, γεγονός που αναδεικνύει την αναπτυξιακή δυναμική των ελληνικών ιπποδρομιών.</p>
      <p>Στο πλαίσιο αυτό, ο Σπύρος Φωκάς, Α΄ Αντιπρόεδρος του ΟΠΑΠ και της Ιπποδρομίες Α.Ε., δήλωσε: «Στις αρχές Μαΐου, παρουσιάσαμε το πλάνο μας για την ανάπτυξη των ελληνικών ιπποδρομιών. Μεταξύ των στόχων που είχαμε θέσει ήταν το ενεργό ιππικό δυναμικό του Markopoulo Park να ανέλθει σε 400 ίππους μέσα στο 2020. Είμαστε, λοιπόν, ιδιαίτερα χαρούμενοι που ο στόχος αυτός έχει επιτευχθεί πριν το τέλος το 2019, χάρη και στις σημαντικές επενδύσεις στις οποίες προχώρησαν οι Έλληνες ιδιοκτήτες στη δημοπρασία του οίκου Tattersalls».</p>
      <p>Οι αγορές πραγματοποιήθηκαν από υφιστάμενους και νέους ιδιοκτήτες. Μάλιστα, πέντε ίπποι αποκτήθηκαν από ένα καινούριο syndicate που δημιουργήθηκε από λάτρεις των ιπποδρομιών, οι οποίοι έχουν πλέον τη δυνατότητα, μέσω της νέας μορφής συνιδιοκτησίας (syndication), να μοιράζονται το συνολικό κόστος των ίππων καθώς και τις συγκινήσεις του αθλήματος.</p>
      <p>«Οι ενέργειες που έχουμε υλοποιήσει τους τελευταίους μήνες έχουν αναβαθμίσει εκ βάθρων το ιπποδρομιακό προϊόν. Μεταξύ άλλων, προχωρήσαμε σε αύξηση των επάθλων για τις κλασικές ιπποδρομίες, αναβαθμίσαμε τις εγκαταστάσεις, ενισχύσαμε το θεσμό της συνιδιοκτησίας και προσφέραμε κίνητρα στους ιδιοκτήτες, με σκοπό την ενίσχυση του ιππικού πληθυσμού. Οι ενέργειες αυτές ήδη έχουν φέρει απτά αποτελέσματα. Η έντονη δραστηριότητα των Ελλήνων ιδιοκτητών ίππων στην πρόσφατη δημοπρασία του οίκου Tattersalls αποτελεί μια επιβεβαίωση ότι κινούμαστε στη σωστή κατεύθυνση. Από την πλευρά μας, συνεχίζουμε δυναμικά τις προσπάθειες μας για την περαιτέρω ανάπτυξη των ελληνικών ιπποδρομιών και για την καθιέρωση τους ως μια σημαντική αθλητική, ψυχαγωγική και κοινωνική δραστηριότητα», σχολίασε ο κύριος Φωκάς.</p>
      <p>Σημειώνεται ότι οι Έλληνες που βρέθηκαν στη δημοπρασία του οίκου Τattersalls είχαν να αντιμετωπίσουν δυνατούς ανταγωνιστές από χώρες με μακρά ιπποδρομιακή παράδοση και σημαντικές επενδύσεις στο ιπποδρομιακό προϊόν, όπως Μεγάλη Βρετανία, Ιρλανδία, Ηνωμένα Αραβικά Εμιράτα, Ρωσία κ.ά.</p>
      <p>Το ιδιαιτέρως αυξημένο ενδιαφέρον για αγορές νέων δρομώνων ίππων, εκδηλώνεται λίγες μόλις ημέρες μετά την άκρως επιτυχημένη διοργάνωση του 73ου Ελληνικού Ντέρμπι ΟΠΑΠ, που προσέλκυσε στο Markopoulo Park περισσότερους από 10.000 θεατές. Η διεύρυνση της βάσης των ιδιοκτητών, η ενίσχυση του ιππικού πληθυσμού και ο μεγάλος αριθμός θεατών που επισκέπτονται πλέον το Markopoulo Park, επιβεβαιώνουν την ανοδική πορεία των ελληνικών ιπποδρομιών.</p>
      <related>
        <h4>σχετικά άρθρα</h4>
        <a href="http://www.enikos.gr/society/679003/73o-elliniko-ntermpi-opap-oi-ippoi-kai-oi-proponites-pou-diekdiko%0A%20%20%20%20%0A"/>
        <a href="http://www.enikos.gr/sports/682183/i-mythiki-asist-tou-ntontsits-kontra-stous-kavaliers-video%0A%20%20%20%20%0A"/>
        <a href="http://www.enikos.gr/sports/682144/sympaiktis-tou-gkomes-perigrafei-tis-sokaristikes-stigmes-tou-tra%0A%20%20%20%20%0A"/>
        <a href="http://www.enikos.gr/sports/682119/megalo-diplo-i-latsio-sto-meatsa%0A%20%20%20%20%0A"/>
        <a href="http://www.enikos.gr/sports/682121/pagkosmios-protathlitis-o-chamilton-gia-6i-fora%0A%20%20%20%20%0A"/>
        <a href="http://www.enikos.gr/sports/682116/donis-mas-klevoun-yparchei-symmoria-pou-kyniga-ton-panathinaiko%0A%20%20%20%20%0A"/>
        <a href="http://www.enikos.gr/sports/682101/telos-o-kovats-apo-ti-bagern%0A%20%20%20%20%0A"/>
        <a href="http://www.enikos.gr/sports/682096/super-league-ta-apotelesmata-tis-9is-agonistikis-kai-i-vathmologi%0A%20%20%20%20%0A"/>
        <a href="http://www.enikos.gr/sports/682093/paok-panathinaikos-2-2-teliko%0A%20%20%20%20%0A"/>
      </related>
    </article>
  </body>
</html>