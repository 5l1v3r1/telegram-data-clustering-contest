<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/04/society/peirateia-se-tanker-agonia-gia-tin-tyxi-tou-ellina-naytikou-pou-apixthi/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-04T19:41:44+00:00"/>
    <meta property="og:title" content="Πειρατεία σε τάνκερ : Αγωνία για την τύχη του Ελληνα ναυτικού που απήχθη"/>
    <meta property="og:description" content="Πειρατές επιτέθηκαν σε ελληνικό τάνκερ που έπλεε στα ανοιχτά του Τόγκο, συλλαμβάνοντας ως ομήρους τέσσερα μέλη του πληρώματος. Ανάμεσά τους κι ένας Ελληνας, για την απαγωγή του οποίου υπάρχει μεγάλη αγωνία και οι ελληνικές αρχές βρίσκονται σε πλήρη εγρήγορση"/>
  </head>
  <body>
    <article>
      <h1>Πειρατεία σε τάνκερ : Αγωνία για την τύχη του Ελληνα ναυτικού που απήχθη</h1>
      <h2>Πειρατές επιτέθηκαν σε ελληνικό τάνκερ που έπλεε στα ανοιχτά του Τόγκο, συλλαμβάνοντας ως ομήρους τέσσερα μέλη του πληρώματος. Ανάμεσά τους κι ένας Ελληνας, για την απαγωγή του οποίου υπάρχει μεγάλη αγωνία και οι ελληνικές αρχές βρίσκονται σε πλήρη εγρήγορση</h2>
      <address><time datetime="2019-11-04T19:41:44+00:00">04 Nov 2019, 19:41</time> by <a rel="author">ΤοΒΗΜΑ Team</a></address>
      <p>Πειρατές επιτέθηκαν σε ελληνικό πλοίο που έπλεε στα ανοιχτά του Τόγκο, συλλαμβάνοντας ως ομήρους τέσσερα μέλη του πληρώματος.</p>
      <p>Ανάμεσά τους κι ένας Ελληνας, για την απαγωγή του οποίου υπάρχει μεγάλη αγωνία και οι ελληνικές αρχές βρίσκονται σε πλήρη εγρήγορση.</p>
      <p>
        <a href="https://www.in.gr/2019/11/04/world/lakkotrypis-sto-gr-energeiako-programma-tis-kypriakis-dimokratias-synexizetai-kanonika/">Διαβάστε ακόμη : Λακκοτρύπης στο in.gr - Το ενεργειακό πρόγραμμα της Κυπριακής Δημοκρατίας συνεχίζεται κανονικά</a>
      </p>
      <p>Ειδικότερα, από την πρώτη στιγμή ενημερώθηκε ο υπουργός Ναυτιλίας και Νησιωτικής Πολιτικής, Γιάννης Πλακιωτάκης, ο οποίος και έδωσε εντολή στις αρμόδιες Διευθύνσεις του ΥΝΑΝΠ να παρακολουθούν στενά το θέμα σε συνεργασία με το υπουργείο Εξωτερικών, ενώ ανακοίνωση εξέδωσε και η πλοιοκτήτρια.</p>
      <p>Σε αυτή αναφέρεται, μεταξύ άλλων, πως η ασφάλεια του πληρώματος είναι υψίστης σημασίας και πως γίνεται ό,τι είναι δυνατόν για να διασφαλιστεί η τάχιστη και ασφαλής απελευθέρωση των ανθρώπων της.</p>
      <p>Σύμφωνα με πληροφορίες, ο Ελληνας απηχθής είναι δόκιμος μηχανικός, με την πλοιοκτήτρια εταιρεία να βρίσκεται σε άμεση επαφή με την οικογένεια του νεαρού ώστε να μη διατρέξει κάποιο κίνδυνο.</p>
      <figure>
        <img src="https://www.in.gr/wp-content/uploads/2019/11/1-157-600x452.jpg"/>
      </figure>
      <h3>Το χρονικό του περιστατικού</h3>
      <p>Οπως μετέδωσε το Reuters, επικαλούμενο τις αρχές του Τόγκο, οι πειρατές -αφού επιτέθηκαν στο τάνκερ «Elka Aristotle»- έφυγαν παίρνοντας ομήρους τέσσερις άνδρες από το πλήρωμα του: έναν Έλληνα, δύο Φιλιππινέζους και έναν Γεωργιανό.</p>
      <p>Πάνω στο πλοίο βρίσκονταν και ένοπλοι φύλακες, οι οποίοι επιχείρησαν να απωθήσουν τους πειρατές, ωστόσο ο ένας τραυματίστηκε από σφαίρα.</p>
      <p>«Τη Δευτέρα, 4 Νοεμβρίου 2019, περίπου στις 3 τοπική ώρα, το τάνκερ Elka Aristotle δέχτηκε επίθεση περίπου 18 χιλόμετρα (11 μίλια) ανοιχτά του λιμανιού του Λόμε από ενόπλους» αναφέρει χαρακτηριστικά η ανακοίνωση του Πολεμικού Ναυτικού του Τόγκο.</p>
      <p>Μέχρι στιγμής δεν έχουν γίνει γνωστές περισσότερες πληροφορίες, αλλά έχει ξεκινήσει έρευνα.</p>
      <figure>
        <iframe src="https://www.youtube.com/embed/xZMhwTUiwDY" width="640" height="360" data-service="Youtube" scrolling="no"/>
      </figure>
      <h3>Τι λέει η πλοιοκτήτρια εταιρεία</h3>
      <p>Το περιστατικό επιβεβαίωσε και η πλοιοκτήτρια εταιρεία, με επίσημη ανακοίνωση που έχει αναρτήσει στην επίσημη ιστοσελίδα της.</p>
      <p>Το τάνκερ Elka Aristotle ανήκει στην εταιρεία European Product Carriers υπό την ομπρέλα της European Navigation. Η European Product Carriers έχει στόλο 19 δεξαμενοπλοίων (έξι εκ των οποίων είναι υπό ελληνική σημαία) και ανήκει στον εφοπλιστή Σπύρο Καρνέση, που είναι και μεγαλομέτοχος με 63,8% στην ΕΛΙΝΟΪΛ.</p>
      <p>«Είμαστε στη δυσάρεστη θέση να επιβεβαιώσουμε, ότι συνέβη ένα περιστατικό που αφορά το «ELKA ARISTOTLE», στο Τόγκο, στις 4 Νοεμβρίου 2019. Αυτό είχε ως αποτέλεσμα την απαγωγή 4 μελών του πληρώματος» αναφέρει η ανακοίνωση, και συμπληρώνει:</p>
      <p>«Δεν μπορούμε να σχολιάσουμε λεπτομερώς, προς το παρόν. Μπορούμε να πούμε μόνο ότι η προστασία και η ασφάλεια των ανθρώπων μας, είναι ύψιστης σημασίας για εμάς και κάνουμε ό,τι μπορούμε για να διασφαλίσουμε την έγκαιρη και ασφαλή απελευθέρωσή τους».<br/>Την ίδια ώρα, η European Navigation Inc. τονίζει πως το σκάφος και το υπόλοιπο πλήρωμα είναι ασφαλή.</p>
      <p>«Ζητούμε από τα μέσα μαζικής ενημέρωσης να σέβονται τόσο τον ευαίσθητο χαρακτήρα της κατάστασης, όσο και την ιδιωτικότητα των οικογενειών των μελών του πληρώματος κατά τη δύσκολη αυτή περίοδο» κλείνει λέγοντας η εν λόγω ανακοίνωση.</p>
      <figure>
        <iframe src="https://www.youtube.com/embed/-UjpEipoGJE" width="640" height="360" data-service="Youtube" scrolling="no"/>
      </figure>
      <h3>Η ανακοίνωση του Υπ. Ναυτιλίας</h3>
      <p>«Πρώτες πρωινές ώρες σήμερα, το υπό Ελληνική σημαία δεξαμενόπλοιο “Έλκα Αριστοτέλης” νηολογίου Πειραιά 11217, το οποίο βρίσκονταν ελλιμενισμένο στο αγκυροβόλιο Lome Togo, στο Τόγκο της Δυτ. Αφρικής, δέχθηκε ένοπλη επίθεση με συνέπεια την απαγωγή τεσσάρων, εκ των 24 μελών του πληρώματος του» αναφέρει σε ανακοίνωσή του το ελληνικό υπουργείο Ναυτιλίας.</p>
      <p>«Ο ένας είναι Έλληνας υπήκοος, οι δύο υπήκοοι Φιλιππίνων και ένας υπήκοος Γεωργίας. Αμέσως μόλις έγινε γνωστό το περιστατικό το Αρχηγείο του Λιμενικού Σώματος ενημέρωσε τις αρμόδιες υπηρεσίες του Υπουργείου Εξωτερικών. Από την πρώτη στιγμή ενημερώθηκε ο Υπουργός Ναυτιλίας και Νησιωτικής Πολιτικής κ. Γιάννης Πλακιωτάκης ο οποίος και έδωσε εντολή στις αρμόδιες Διευθύνσεις του ΥΝΑΝΠ να παρακολουθούν στενά το θέμα σε συνεργασία με το Υπουργείο Εξωτερικών και την διαχειρίστρια εταιρεία» καταλήγει η ανακοίνωση.</p>
      <p>
        <a href="https://www.tovima.gr/2019/11/04/world/ebay-poia-antikeimena-tis-disney-poulisan-perissotero-to-2019/">eBay : Ποια αντικείμενα της Disney πούλησαν περισσότερο το 2019</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/04/society/peirateia-se-tanker-seira-erotimaton-apo-ton-patera-tou-ellina-naytikou-pou-apixthi/"/>
        <a href="https://www.tovima.gr/2019/11/04/vimatv/apokalyptiko-vinteo-one-channel-etsi-droun-oi-peirates-tis-afrikis/"/>
        <a href="https://www.tovima.gr/2019/11/04/society/peirateia-se-ellinoktito-tanker-sto-togko-i-anakoinosi-tis-ploioktitrias-etaireias/"/>
        <a href="https://www.tovima.gr/2019/11/04/society/peirateia-se-elliniko-tanker-sto-togko-apixthi-enas-ellinas/"/>
      </related>
    </article>
  </body>
</html>