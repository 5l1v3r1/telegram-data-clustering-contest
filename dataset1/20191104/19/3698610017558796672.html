<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/ssha-doluchilis-do-vimog-znayti-i-pokarati-vbivc-gandzyuk-328461_.html"/>
    <meta property="og:site_name" content="DT.ua"/>
    <meta property="article:published_time" content="2019-11-04T19:46:00+00:00"/>
    <meta property="og:title" content="США долучились до вимог знайти і покарати вбивць Гандзюк"/>
    <meta property="og:description" content="Вимагаємо справедливості для Катерини та її родини, - наголосив повірений у справах США."/>
  </head>
  <body>
    <article>
      <h1>США долучились до вимог знайти і покарати вбивць Гандзюк</h1>
      <h2>"Вимагаємо справедливості для Катерини та її родини", - наголосив повірений у справах США.</h2>
      <address>
        <time datetime="2019-11-04T19:46:00+00:00">04 Nov 2019, 19:46</time>
      </address>
      <p>Сполучені Штати Америки долучились до вимог міжнародної спільноти <b><a href="https://dt.ua/UKRAINE/vbivstvo-gandzyuk-nimechchina-britaniya-i-franciya-vimagayut-virokiv-zamovnikam-328426_.html">знайти та покарати вбивць громадської активістки, радниці мера Херсона Катерини Гандзюк</a></b>.</p>
      <p>"Життя Катерини Гандзюк трагічно обірвалось у цей день рік тому через її прагнення викорінити корупцію та правопорушення, а також побудувати світле майбутнє для України", - йдеться у повідомленні посольства США в Україні.</p>
      <p>У відеозверненні, оприлюдненому на сторінці посольства в Facebook, тимчасово повірений у справах США в Україні Вільям Тейлор закликав до справедливості для самої активістки та її родини.</p>
      <p>"Сьогодні ми із сумом згадуємо про роковини смерті Катерини Гандзюк, яка померла рік тому у цей день. Вона була справжньою жінкою великої відваги. Вона присвятила своє життя Україні, пожертвувала собою заради країни. Ми вимагаємо правосуддя для Катерини та її родини. Ми пам'ятаємо Катерину та працюватимемо заради того, аби Україна стала тією країною, заради якої вона поклала своє життя", - зазначив Тейлор.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fusdos.ukraine%2Fvideos%2F2482205308722985%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>Напередодні Служба безпеки України провела круглий стіл із журналістами та активістами, під час якого <b><a href="https://dt.ua/UKRAINE/u-sbu-rozpovili-aktivistam-i-zhurnalistam-yak-prosuvayetsya-rozsliduvannya-vbivstva-gandzyuk-328334_.html">розповіла про перебіг розслідування вбивства Катерини Гандзюк</a></b>. За рік розслідування реальні терміни отримали лише виконавці злочину, організатори та замовники  залишаються на волі.</p>
      <p>Сьогодні по всій країні проходять <b><a href="https://dt.ua/UKRAINE/richnicya-smerti-gandzyuk-zelenskogo-zaprosili-na-akciyu-rik-bez-kati-327903_.html">акції пам'яті "Рік без Каті"</a></b>. У Києві учасники акції прийдуть до Офісу президента на Банковій, президента Володимира Зеленського запрошують взяти участь та запалити свічку.</p>
      <p>Катерина <a href="https://dt.ua/UKRAINE/pomerla-aktivistka-katerina-gandzyuk-293005_.html"><b>Гандзюк померла 4 листопада</b></a> 2018 року в київській лікарні. Офіційна причина смерті: поліорганна недостатність і хімічні опіки 39% тіла внаслідок нападу з використанням хімічної речовини (сірчаної кислоти). 31 липня на неї вилили літр сірчаної кислоти.</p>
      <p>Докладніше читайте в матеріалі Інни Ведерникової <b><a href="https://dt.ua/interview/viktor-gandzyuk-smert-zadvinuta-v-stil-prezidenta-326068_.html">"Віктор Гандзюк. Смерть, задвинута в стіл президента"</a></b> у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>