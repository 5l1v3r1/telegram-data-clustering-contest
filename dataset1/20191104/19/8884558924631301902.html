<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/mimo-ograje-s-ceste"/>
    <meta property="og:site_name" content="Primorske novice"/>
    <meta property="article:published_time" content="2019-11-04T19:40:41+00:00"/>
    <meta property="og:title" content="Mimo ograje s ceste"/>
    <meta property="og:description" content="Prehitra vožnja na mokri cesti v izredno nevarnem ovinku je v nedeljo popoldne ohromila promet na glavni cesti od Staroda proti Kozini. Mladi hrvaški voznik je z avtom zdrsnil s ceste in končal 15 metrov pod cesto v drevesih in grmovju."/>
  </head>
  <body>
    <article>
      <h1>Mimo ograje s ceste</h1>
      <address><time datetime="2019-11-04T19:40:41+00:00">04 Nov 2019, 19:40</time> by <a rel="author">Danijel Cek</a></address>
      <p>
        <b>Prehitra vožnja na mokri cesti v izredno nevarnem ovinku je v nedeljo popoldne ohromila promet na glavni cesti od Staroda proti Kozini. Mladi hrvaški voznik je z avtom zdrsnil s ceste in končal 15 metrov pod cesto v drevesih in grmovju.</b>
      </p>
      <figure>
        <img src="https://static.primorske.si/foto/highres/kronika/718422_254-racice1.jpg"/>
        <figcaption>Trije mladi Hrvati so z avtom vred končali 15 metrov pod cesto.  Foto: PGD Ilirska Bistrica</figcaption>
      </figure>
      <p><b>RAČICE</b> &gt; Nesreča se je zgodila v nedeljo popoldne, nekaj minut po četrti uri, ko se je 24-letni hrvaški voznik z avtom vozil od Staroda proti Kozini. Mladi voznik očitno ne pozna nevarnega ovinka nad vasjo Račice in je na mokri cesti pripeljal vanj s previsoko hitrostjo, zaradi česar je zdrsnil s ceste ter pri tem “našel” edino luknjo med brežino in odbojno ograjo.</p>
      <p>Avto, v katerem sta bili poleg voznika njegovi sestri, je padel čez rob ceste na strmo brežino in nadaljeval še nekaj metrov, dokler se približno 15 metrov pod cesto ni ustavili v drevesih in grmičevju. Dva od treh potnikov v avtu sta se sama rešila iz razbite pločevine in poklicala na pomoč, tretjemu pa so pomagali podgrajski in bistriški gasilci, ki so prihiteli na kraj nesreče.</p>
      <p>Avto so privezali, da ne bi zdrsnil še niže, in ponesrečencem nudili pomoč do prihoda bistriških reševalcev. Ti so dva oskrbeli kar na kraju, tretjega pa odpeljali v izolsko bolnišnico. Po neuradnih podatkih naj bi se vsi trije le laže poškodovali.</p>
      <p>Zaradi reševanja ponesrečencev in vlečenja razbitega avta iz prepada je bil promet na glavni cesti eno uro zaprt v obe smeri, kasneje pa je bil še slabo uro izmeničen. Mladi voznik je bil med vožnjo trezen, zaradi nesreče pa si je prislužil kazen.</p>
    </article>
  </body>
</html>