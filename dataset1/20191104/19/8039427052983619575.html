<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=946294"/>
    <meta property="og:site_name" content="Andhrajyothy"/>
    <meta property="article:published_time" content="2019-11-04T19:42:49+00:00"/>
    <meta property="og:title" content="బీజేపీ నేతల తీరుపై ఆసక్తికర వ్యాఖ్యలు చేసిన కేటీఆర్"/>
    <meta property="og:description" content="ADVT"/>
  </head>
  <body>
    <article>
      <h1>బీజేపీ నేతల తీరుపై ఆసక్తికర వ్యాఖ్యలు చేసిన కేటీఆర్</h1>
      <address>
        <time datetime="2019-11-04T19:42:49+00:00">04 Nov 2019, 19:42</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <p><b>హైదరాబాద్: </b>బీజేపీ నేతల వ్యవహారశైలిపై టీఆర్ఎస్ పార్టీ వర్కింగ్ ప్రెసిడెంట్, మంత్రి కేటీఆర్ ఘాటుగా స్పందించారు. హుజూర్‌నగర్ ఉప ఎన్నికలో బీజేపీ ఓవర్ యాక్టింగ్ చేసిందని విమర్శించారు. ఉప ఎన్నికను అడ్డుకునేందుకు బీజేపీ ప్రయత్నించిందన్నారు. మున్సిపల్ ఎన్నికల తర్వాత ఉప ఎన్నిక రావాలని బీజేపీ కోరుకుందన్నారు. మొన్నటి వరకు బీజేపీ ఇచ్చిన బిల్డప్ అంత ఇంత కాదని ఎద్దేవా చేశారు. సోమవారం పార్టీ నేతలతో సమావేశమైన కేటీఆర్.. ప్రస్తుతం రాష్ట్రంలో నెలకొన్న రాజకీయ పరిణామాల నేపథ్యంలో అనుసరించాల్సిన వ్యూహాలపై పార్టీ కేడర్‌కు దిశానిర్దేశం చేశారు. పీసీసీ చీఫ్ సొంత నియోజకవర్గంలో గెలిచామని, అది మామూలు విజయం కాదని పార్టీ శ్రేణుల్లో ఉత్సాహం నింపారు. పార్లమెంట్ ఎన్నికల్లో ఓటమి తర్వాత కొంత నేర్చుకున్నామన్నారు. ప్రతి ఎన్నికల్లో కొన్ని గుర్తుల కారణంగా నష్టపోతున్నామని పేర్కొన్నారు. హుజూర్‌నగర్‌లో ఎవరిపైనా కక్షసాధింపు చర్యలు ఉండబోవని మంత్రి కేటీఆర్ స్పష్టం చేశారు. ఈనెల లేదా వచ్చే నెలలో మున్సిపల్ ఎన్నికలు ఉంటాయని తెలిపారు. మున్సిపల్ ఎన్నికలను ఆషామాషీగా తీసుకోవద్దని పార్టీ శ్రేణులను అప్రమత్తం చేశారు. పక్కా ప్లాన్‌తో ఎన్నికలకు వెళ్లాలని దిశానిర్దేశం చేశారు. ఎగిరి ఎగిరి పడే వాళ్లకు ఎన్నికల ద్వారానే సమాధానం చెప్పాలన్నారు. సీఎంను ఏకవచనంతో మాట్లాడే దుర్మార్గులు పక్క పార్టీల్లో ఉన్నారని, వారందరికీ ఈ ఎన్నికల ద్వారా బుద్ది చెప్పాలని వ్యాఖ్యానించారు. మున్సిపల్ ఎన్నికల తర్వాత పార్టీ శ్రేణులకు శిక్షణ తరగతులు నిర్వహిస్తామని కేటీఆర్ చెప్పారు.</p>
    </article>
  </body>
</html>