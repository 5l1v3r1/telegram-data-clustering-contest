<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638154/%D9%88%D8%A7%DA%A9%D9%86%D8%B4-%D8%A2%D9%84%D9%85%D8%A7%D9%86-%D8%A8%D9%87-%D8%B1%D8%A7%D9%87%E2%80%8C%D8%A7%D9%86%D8%AF%D8%A7%D8%B2%DB%8C-%D8%B2%D9%86%D8%AC%DB%8C%D8%B1%D9%87-%DB%B3%DB%B0-%D8%AA%D8%A7%DB%8C%DB%8C-%D8%B3%D8%A7%D9%86%D8%AA%D8%B1%DB%8C%D9%81%DB%8C%D9%88%DA%98%D9%87%D8%A7%DB%8C-ir%DB%B6"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T19:27:00+00:00"/>
    <meta property="og:title" content="واکنش آلمان به راه‌اندازی زنجیره ۳۰ تایی سانتریفیوژهای IR۶"/>
    <meta property="og:description" content="وزیر امور خارجه ایران امروز دوشنبه به سخنان رئیس سازمان انرژی اتمی ایران درباره راه‌اندازی زنجیره ۳۰ تایی سانتریفیوژهای ایران واکنش نشان داد."/>
  </head>
  <body>
    <article>
      <h1>
        <a href="https://www.bultannews.com/fa/news/638154/%D9%88%D8%A7%DA%A9%D9%86%D8%B4-%D8%A2%D9%84%D9%85%D8%A7%D9%86-%D8%A8%D9%87-%D8%B1%D8%A7%D9%87%E2%80%8C%D8%A7%D9%86%D8%AF%D8%A7%D8%B2%DB%8C-%D8%B2%D9%86%D8%AC%DB%8C%D8%B1%D9%87-%DB%B3%DB%B0-%D8%AA%D8%A7%DB%8C%DB%8C-%D8%B3%D8%A7%D9%86%D8%AA%D8%B1%DB%8C%D9%81%DB%8C%D9%88%DA%98%D9%87%D8%A7%DB%8C-ir%DB%B6">واکنش آلمان به راه‌اندازی زنجیره ۳۰ تایی سانتریفیوژهای IR۶</a>
      </h1>
      <h2>وزیر امور خارجه ایران امروز دوشنبه به سخنان رئیس سازمان انرژی اتمی ایران درباره راه‌اندازی زنجیره ۳۰ تایی سانتریفیوژهای ایران واکنش نشان داد.</h2>
      <address><time datetime="2019-11-04T19:27:00+00:00">04 Nov 2019, 19:27</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، «<b>هایکو ماس</b>»، وزیر امور خارجه آلمان به سخنان امروز «علی‌اکبر صالحی»، رئیس سازمان انرژی اتمی ایران درباره راه‌اندازی زنجیره ۳۰ تایی <b>سانتریفیوژ</b>های IR۶ واکنش نشان داد. </p>
      <p>به نوشته خبرگزاری رویترز، وزیر امور خارجه آلمان مدعی شد اعلانیه ایران مبنی بر راه‌اندازی دستگاه‌های پیشرفته جهت سرعت بخشیدن به روند غنی‌سازی اورانیوم می‌تواند توافق هسته‌ای برجام با قدرت‌های جهانی را به خطر بیندازد. </p>
      <p>ماس که در یک کنفرانس خبری حضور داشت در پاسخ به سوالی درباره سخنان آقای صالحی گفت: «ایران، سانتریفیوژهای بسیار پیشرفته‌ای ساخته که با<b> توافق هسته‌ای</b> منطبق نیست. آنها اوایل ماه سپتامبر اعلام کردند که به توافق هسته‌ای پایبند نخواهند بود و ما فکر می‌کنیم این غیرقابل قبول است.»</p>
      <p>رئیس سازمان انرژی اتمی امروز دوشنبه از راه‌اندازی زنجیره ۳۰ تایی سانتریفیوژهای IR-6 خبر داد او گفت: «طی ۲ ماه، ۱۵ سانتریفیوژ نسل جدید راه‌اندازی شده که کار بسیار بزرگی است و امروز شاهد راه‌اندازی زنجیره 30 تایی ماشین‌های سانتریفیوژ IR6 هستیم.»</p>
      <p>با گذشت یک سال و محقق نشدن وعده‌های اروپا، شورای عالی امنیت ملی ایران در بیانیه‌ای روز ۱۸ اردیبهشت‌ماه سال جاری (در سالگرد خروج آمریکا) به طرف‌های توافق هشدار داد در صورتی که ظرف ۶۰ روز به تعهدات خود در زمینه‌های نفتی و بانکی عمل نکنند ایران طبق مفاد برجام، از تعهدات خود ذیل این توافق خواهد کاست.  </p>
      <p>از آن زمان به بعد ایران در سه گام از تعهدات خود در توافق هسته‌ای کاسته است.</p>
      <p>اولین گام ایران در کاهش تعهدات، عبور از سقف ۳۰۰ کیلوگرمی ذخایر اورانیوم غنی‌شده ۳.۶۷ درصد، عدم فروش آب سنگین و مازاد اورانیوم غنی‌شده  بود که در تاریخ هجدهم اردیبهشت اعلام شد. گام دوم روز شانزدهم تیر و با بیانیه‌ای دولت مبنی بر افزایش سطح غنی‌سازی از ۳.۶۷ درصد اجرا شد.</p>
      <p>گام سوم ایران برای کاهش و توقف برخی تعهدات ذیل برجام که از شهریور شروع شد، بیشتر مربوط به برداشتن محدودیت‌ها روی فعالیت‌های تحقیق و توسعه (R &amp; D) از جمله توسعه و راه‌اندازی نسل جدید سانتریفیوژها در تاسیسات غنی‌سازی اورانیوم بود.</p>
      <p>انتهای پیام/ </p>
    </article>
  </body>
</html>