<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/blgariya-mestni-izbori-2019/bsp-shche-iska-kasirane-na-izbora-za-shumen-405873.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-04T19:22:50+00:00"/>
    <meta property="og:title" content="БСП ще иска касиране на избора за Шумен"/>
    <meta property="og:description" content="На добър час, Мая, какво и да решиш, каза Нинова"/>
  </head>
  <body>
    <article>
      <h1>БСП ще иска касиране на избора за Шумен</h1>
      <address><time datetime="2019-11-04T19:22:50+00:00">04 Nov 2019, 19:22</time> by <a rel="author">сс</a></address>
      <p>Равносметката от изборите за БСП  е: спечелихме 35 общини, на втори тур печелим 26 балотажа – общо 61 кмета, от които 4-те области – Русе, Благоевград, Разград и Перник. В Шумен разликата ни е само 77 гласа, при невалидни бюлетини над 400. Тук ще обсъждаме искане за броене на бюлетините и касиране на вота,  заяви на първата си пресконференция след втория тур на местните избори лидерът на БСП Корнелия Нинова.</p>
      <p>Партията ще даде политическа подкрепа на Мая Манолова, ако поиска касиране на вота в София, каза още Нинова.</p>
      <p>"Промяната започна, беше трудна, но вече е необратима. Страхът от загубата накара управляващите да направят най-агресивната, най-очернящата и най-купена предизборна кампания. И въпреки това затвърдихме тенденцията в последните 3 години да повишаваме резултатите си на всички избори - ГЕРБ отстъпи от ключови, дългогодишни градове-крепости и ерозира в местната власт", каза Нинова.</p>
      <p>В София БСП печели 2 района – Изгрев и Младост. Мая Манолова показа, че алтернатива в столицата има, разликата е минимална, има огромен корпоративен вот, купени и ромски гласове, каза още Нинова. Партията в София удвои резултата си – от 7 общински съветници, сега ще имаме 15 и двама районни кметове.</p>
      <p>Нинова пожела "на добър час на Мая, каквото и да реши да прави".</p>
      <p> </p>
      <p> </p>
    </article>
  </body>
</html>