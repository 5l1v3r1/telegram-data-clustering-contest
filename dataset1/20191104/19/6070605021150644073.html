<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/eleccions-generals-2019-10-novembre_0_2337966363.html"/>
    <meta property="og:site_name" content="Ara.cat"/>
    <meta property="article:published_time" content="2019-11-04T19:31:40+00:00"/>
    <meta property="og:title" content="Iceta i Parlon fan front comú en defensa de la plurinacionalitat i el federalisme"/>
    <meta property="og:description" content="Reivindiquen el model difuminat pel PSOE tot i admetre que no es pot impulsar en el context actual"/>
  </head>
  <body>
    <article>
      <h1>Iceta i Parlon fan front comú en defensa de la plurinacionalitat i el federalisme</h1>
      <h2>Reivindiquen el model difuminat pel PSOE tot i admetre que no es pot impulsar en el context actual</h2>
      <address>
        <time datetime="2019-11-04T19:31:40+00:00">04 Nov 2019, 19:31</time>
      </address>
      <p>Tres anys després d'enfrontar-se a les primàries del PSC, Miquel Iceta i Núria Parlon han remat plegats en defensa de la plurinacionalitat i el federalisme que el PSOE ha difuminat en la seva estratègia per resoldre el conflicte amb Catalunya. En un acte electoral aquest dilluns al vespre a la biblioteca de Singuerlín-Salvador Cabré, el primer secretari socialista i l'alcaldessa de Santa Coloma de Gramenet han coincidit en la necessitat d'anar més enllà de la mà dura de la dreta més reaccionària i plantejar propostes per resoldre la manca d'encaix a Espanya, si bé han matisat que aquestes propostes no es poden impulsar en el context actual.</p>
      <p>La primera en disparar ha estat Parlon, que ha demanat el vot pel PSOE –sense mencionar Pedro Sánchez–, dos anys després de deixar l'executiva de Ferraz pel suport a l'aplicació del 155. La dirigent socialista ha defensat que "Espanya sigui federal i plurinacional perquè, si no, no serà". Però tot i reivindicar la necessitat de "reformes territorials", ha afirmat que "no es poden produir d'un dia per l'altre" i menys en un context d'"inestabilitat" i "ruptura" com l'actual. El rebuig a aquesta "ruptura", els debats de "suma zero" i la "judicialització" de la política, així com la necessitat de garantir la "governabilitat" a l'Estat han engreixat els arguments de l'alcaldessa per demanar la "confiança" en els socialistes.</p>
      <p>Iceta, que ha tornat a substituir la candidata del partit, Meritxell Batet –que continua fent repòs per prescripció mèdica–,  ha recollit el guant de Parlon. El cap de files del PSC ha defensat la necessitat de fer possible un "autogovern més fort" i avançar cap al "federalisme", amb el qual –ha defensat– l'Estat espanyol "funcionaria millor". Iceta, que va pressionar perquè el PSOE inclogués al seu programa electoral les referències al projecte federal, ha criticat aquells que diuen que el federalisme és "ruptura" o "poc menys que el preludi de l'apocalipsi". "El que volem és funcionar millor", els ha dit. Per arribar aquí, ha afegit, caldrà diàleg, però només si aquest es produeix "en el marc de la llei". Una condició que els socialistes utilitzen per negar la interlocució de la Moncloa amb el president de la Generalitat, Quim Torra.</p>
      <p>Malgrat que el paper de Parlon en els actes de partit ha estat discret des que va deixar la direcció de Sánchez, val a dir que en les últimes generals ja va demanar el vot pels socialistes. En <a href="https://www.ara.cat/politica/PSC-apella-confrontacio-permanent-bloqueigs_0_2213778788.html">l'acte d'inici de la campanya del 28-A</a>, celebrat a Santa Coloma, va reivindicar el "gran projecte per a Espanya" del PSOE per fer front tant a la dreta "involucionista" que "vol portar el país als temps del blanc i negre" com al nacionalisme. "No som nacionalistes, no ho hem estat mai. Respectem la pluralitat de les identitats, però no som nacionalistes", va insistir llavors.</p>
      <h3>Dard a Ciutadans: "Rivera ha fet créixer Vox"</h3>
      <p>En aquesta ocasió, ha admès que la campanya és més "difícil" pel desànim de la gent amb el bloqueig de l'Estat, però ha reclamat una mobilització del votant progressista per fer possible un govern "estable" a l'Estat. Un govern, ha dit, que s'haurà de valdre de "coalicions" per impulsar les reformes necessàries. L'alcaldessa no ha concretat a quin tipus de coalicions es referia, però Iceta tampoc l'ha secundat. El líder del PSC ha preferit carregar amb duresa contra Ciutadans, partit al qual els socialistes volen arrabassar vots aquest 10-N.</p>
      <p>"Si tu et tornes cada cop més radical, alimentes un altres que serà més radical que tu. Si per arreglar els problemes el que vols és ensenyar un bastó gran, sortirà un altre amb un bastó encara més gran", ha dit en referència als flirtejos entre el partit taronja i l'extrema dreta. "Això és el que li ha passat a Rivera, que ara va passejant un gosset, però el que ha fet en aquests mesos és fer créixer a Vox", ha sentenciat. Iceta ha obviat que el PSOE també ha endurit el seu discurs amb l’independentisme, o que la defensa del federalisme s’assumeixi a Ferraz amb la boca petita i sense garanties ni terminis. Però en campanya tothom tanca files amb el partit, fins i tot Parlon.</p>
    </article>
  </body>
</html>