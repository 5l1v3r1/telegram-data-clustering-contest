<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/forverret-rbk-krisa-i-femmalsdrama/71782803"/>
    <meta property="og:site_name" content="Dagbladet.no"/>
    <meta property="article:published_time" content="2019-11-04T19:54:39+00:00"/>
    <meta property="og:title" content="Forverret RBK-krisa i femmålsdrama"/>
    <meta property="og:description" content="Odd snudde 1-2 til 3-2-seier hjemme mot Mjøndalen og økte forspranget ned til Rosenborg i kampen om den essensielle 3. plassen som gir spill i Europa. Titalls millioner står på spill."/>
  </head>
  <body>
    <article>
      <h1>Forverret RBK-krisa i femmålsdrama</h1>
      <h2>Odd snudde 1-2 til 3-2-seier hjemme mot Mjøndalen og økte forspranget ned til Rosenborg i kampen om den essensielle 3. plassen som gir spill i Europa. Titalls millioner står på spill.</h2>
      <address><time datetime="2019-11-04T19:54:39+00:00">04 Nov 2019, 19:54</time> by <a rel="author">Øyvind Godø</a></address>
      <ul>
        <li>
          <b>Odd - Mjøndalen 3-2</b>
        </li>
      </ul>
      <p>Mjøndalen kjempet tappert i Skien og ledet både 0-1 og 1-2 borte mot topplaget Odd, men forsøket på å passere erkerival Strømsgodset på tabellen og vekk fra nedrykksplass gikk bare nesten for Mjøndalen.</p>
      <p>
        <b>Odd viste nemlig sterk karakter og slo tilbake ved samtlige tilfeller. Til slutt snudde hjemmelaget 1-2 til 3-2-seier på Skagerak Arena, takket være to mål fra Torgeir Bjørnen, som også var involvert i det tredje og avgjørende målet.</b>
      </p>
      <p>Børven er Eliteseriens suverene toppscorer med råsterke 20 mål på 27 kamper. Moldes Ohi Omoijuanfo er nr. 2 på toppscorerlista med 14 nettkjenninger, mens lagkompisen Leke James står med 13 mål.</p>
      <h3>Kritisk for RBK</h3>
      <p>3-2-målet kom seks minutter før full tid og ga Odd tre viktige poeng i toppkampen. Skiens stolthet er nå bare to poeng bak serietoer Bodø/Glimt. Samtidig økte Odd forspranget ned til Rosenborg, som spilte uavgjort mot Godset fredag.</p>
      <figure>
        <img src="https://dbstatic.no/71782910.jpg?imageId=71782910&amp;width=512&amp;height=308"/>
        <figcaption><b>SNUOPERASJON:</b> Odds Espen Ruud og Torgeir Børven jubler i eliteseriekampen i fotball mellom Odd og Mjøndalen på Skagerak Arena. Foto: Trond Reidar Teigen / NTB scanpix Vis mer</figcaption>
      </figure>
      <p>
        <b>Nå har Odd hele fire poeng å gå på til Rosenborg før de siste tre serierundene. Det er svært kritisk for forrige sesongs seriemester, som normalt budsjetterer med spill i Europa.</b>
      </p>
      <p>Om Odd klarer å bevare forspranget på fire poeng til Rosenborg, kan det betyr et titall millioner i tapt inntekt for trønderne.</p>
      <p>Rosenborg møter Bodø/Glimt hjemme, Viking borte og Ranheim hjemme i de siste tre kampene. Disse må vinnes. Samtidig er de avhengig av at Odd ikke tar mer enn fem poeng i sine tre kamper: Brann borte, Tromsø hjemme og Haugesund borte.</p>
      <h3>RBKs håp</h3>
      <p>Odd er ubeseiret hjemme denne sesongen med rekka 11-3-0 og topper hjemmetabellen like foran Molde.</p>
      <p>
        <b>På bortebane er imidlertid Fagermos menn nede på 9. plass med rekka 3-4-6. To av de siste tre kampene er bortekamper for telemarkingene.</b>
      </p>
      <p>Det er her Rosenborgs siste gjenværende håp ligger. Trønderne trenger hjelp fra minst to av Brann, Tromsø og Haugesund i serieavslutningen for å passe Odd i kampen om bronse og ikke minst europacupspill i 2020.</p>
      <h3>Kritisk for Mjøndalen</h3>
      <p>Nedrykkstruede Mjøndalen er de fortsatt nest sist på tabellen med samme poengsum som bunnlaget Ranheim med tre kamper igjen å spille.</p>
      <p>
        <b>Mjøndalen åpnet imidlertid sterkt og tok ledelsen etter 24 minutter. Odds venstreback Birk Risa endte opp med å sende en krempasning rett i føttene på Mjøndalens Tonny Brochmann, som ordnet 1-0.</b>
      </p>
      <p>Utlikningen kom ved Eliteseriens suverene toppscorer. Torgeir Børven dukket opp på bakerste stolpe etter en corner og headet inn til 1-1 i det 45. minutt.</p>
      <h3>Mye ball</h3>
      <p>Odd var det beste laget etter pause, men det var Mjøndalen som scoret først.</p>
      <p>
        <b>Etter 72 spilte minutter satt den igjen for Mjøndalen. Flere spillere var involvert da ballen etter hvert dalte ned hos Vetle Dragsnes, og 25-åringen scoret sitt andre for sesongen.</b>
      </p>
      <p>12 minutter gjensto da Odd utlignet til 2-2. Torgeir Børven ble revet over ende innenfor 16-meteren og dommer Trygve Kjensli dømte straffe. Odd scoret i det samme angrepet uten at det ble tatt hensyn til.</p>
      <p>
        <b>Uansett var Børven sikker fra krittmerke og satte ballen nede ved stolperoten til høyre for Mjøndalens keeper Julian Faye Lund.</b>
      </p>
      <p>Og da 3-2-scoringen kom noen minutter senere var det gjort. Poengene ble igjen hos Odd.</p>
    </article>
  </body>
</html>