<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/Alberto-Conejero-Nacional-Literatura-Dramatica_0_2337966372.html"/>
    <meta property="og:site_name" content="Ara.cat"/>
    <meta property="article:published_time" content="2019-11-04T19:05:12+00:00"/>
    <meta property="og:title" content="Alberto Conejero guanya el Premio Nacional de literatura dramàtica"/>
    <meta property="og:description" content="El ministeri guardona l'autor per 'La geometría del trigo', una reflexió sobre el passat"/>
  </head>
  <body>
    <article>
      <h1>Alberto Conejero guanya el Premio Nacional de literatura dramàtica</h1>
      <h2>El ministeri guardona l'autor per 'La geometría del trigo', una reflexió sobre el passat</h2>
      <address>
        <time datetime="2019-11-04T19:05:12+00:00">04 Nov 2019, 19:05</time>
      </address>
      <figure>
        <a href="https://www.ara.cat/2019/11/04/cultura/Alberto-Conejero-Nacional-Literatura-Dramatica_2337976438_67132922_1000x1420.jpg">
          <img src="https://www.ara.cat/2019/11/04/cultura/Alberto-Conejero-Nacional-Literatura-Dramatica_2337976438_67132922_1000x1420.jpg"/>
        </a>
        <figcaption>Alberto Conejero guanya el Premio Nacional de Literatura Dramàtica / AISGE</figcaption>
      </figure>
      <p>El dramaturg i director Alberto Conejero (Jaén, 1978) ha guanyat aquest dilluns el Premio Nacional de literatura dramàtica per la seva obra <i>La geometría del trigo</i>. El jurat del guardó, que concedeix el ministeri de Cultura i està dotat amb 20.000 euros, ha destacat la construcció dels personatges i l'estil poètic de l'obra, com també "la precisa configuració i desenvolupament de la trama, en què conflueixen unes històries que reflecteixen la realitat espanyola a través de tres generacions".</p>
      <p>Publicada el 2018 per l'editorial Dos Bigotes, <i>La geometría del trigo</i> parteix d'un record de joventut de la mare de l'autor. L'obra es va representar al febrer al Centro Dramático Nacional amb Consuelo Trujillo, Zaira Montes i José Bustos al repartiment. El text parla d'una jove parella d'arquitectes que creua Espanya des de Barcelona fins a un petit poble del sud per assistir a l'enterrament del pare del noi. Al llarg del viatge, els protagonistes reflexionen sobre el seu passat i les formes de conviure i estimar el seu país. </p>
      <p>A banda de <i>La geometría del trigo</i>, Conejero és autor d'obres com <i>Los días de la nieve</i>, <i>Todas las noches de un día</i>, <i>La piedra oscura</i> (premi Max i premi Ceres al millor autor teatral 2016), <i>Ushuaia</i>, <i>Húngaros</i> i <i>Fiebre</i>. Les seves obres s'han estrenat a països com Grècia, el Regne Unit, Xile, Mèxic, l'Uruguai, l'Argentina, el Perú i Rússia.</p>
    </article>
  </body>
</html>