<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kronika/na-tujem/clanek/umorili-ronaldovega-frizerja-245636"/>
    <meta property="og:site_name" content="Slovenske novice"/>
    <meta property="article:published_time" content="2019-11-04T19:44:00+00:00"/>
    <meta property="og:title" content="Umorili Ronaldovega frizerja"/>
    <meta property="og:description" content="ZURICH – Na strahoten prizor je naletela sobarica v hotelu v züriški četrti Albisrieden: Ricardo Marques Ferreira, ki so ga prijatelji in znanci klicali Caju, je ležal v mlaki krvi, morilec ga j..."/>
  </head>
  <body>
    <article>
      <h1>Umorili Ronaldovega frizerja</h1>
      <h2>Ricardo Marques Ferreira je umrl v hotelski sobi. Policija prijela 39-letnega brazilskega državljana.</h2>
      <address><time datetime="2019-11-04T19:44:00+00:00">04 Nov 2019, 19:44</time> by <a rel="author">E. B.</a></address>
      <p>ZURICH – Na strahoten prizor je naletela sobarica v hotelu v züriški četrti Albisrieden: <b>Ricardo Marques Ferreira</b>, ki so ga prijatelji in znanci klicali <b>Caju</b>, je ležal v mlaki krvi, morilec ga je večkrat usodno zabodel z nožem, se je izkazalo. Žrtev je sloviti stilist in vizažist, svojo podobo naj bi mu večkrat zaupal tudi portugalski nogometni as <b>Cristiano Ronaldo</b>.<br/><br/>Ferreira, star je bil 40 let, je oblikoval pričeske tudi slovitim portugalskim fotomodelom in igralkam, po številnih namigovanjih pa mu svet droge in podzemlje nista bila tuja, zato policija ne izključuje možnosti, da jo je skupil v brutalnem obračunu. V sobi je prevladoval močan vonj po alkoholu, Caju, ki je že dve leti živel v Švici, pa je v hotelu v neugledni soseski, kjer so doma kriminal, preprodaja mamil in prostitucija, že teden dni bival zaradi poslovnih sestankov. Kdo naj bi bili sogovorniki, ni znano, prav tako ni jasno, ali naj bi ga prav kateri od teh zabodel, policija pa je po pregledu kraja zločina prijela neznanega 39-letnika, domnevno brazilskega državljana. Da je šlo za nasilen obračun, so potrdile priče, ki naj bi na hrup iz sobe večkrat opozorile uslužbence na recepciji.<br/><br/>Sloviti frizer se je rodil na portugalskem otoku Madeira, tako kakor Ronaldo, za podobo nogometnega zvezdnika naj bi skrbel tudi pred fotografiranjem za naslovnice uglednih revij. Ronaldo, ki po nekaterih poročanjih že dlje ni bil Ferreirova stranka, tragičnega dogodka še ni komentiral.</p>
    </article>
  </body>
</html>