<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-assembly-elections-2019-congress-will-bet-on-big-leaders-in-jharkhand-2832373.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-04T19:25:08+00:00"/>
    <meta property="og:title" content="विधानसभा चुनाव 2019: कांग्रेस झारखंड में बड़े नेताओं पर लगाएगी दांव"/>
    <meta property="og:description" content="झारखंड में होने वाले विधानसभा चुनाव में कांग्रेस अपने बड़े नेताओं पर दांव लगाएगी। इसके तहत  सुबोधकांत सहाय, चंद्रशेखर दूबे उर्फ ददई दूबे, फुरकान अंसारी, प्रदीप बलमूचू, राजेंद्र सिंह, सरफराज अहमद..."/>
  </head>
  <body>
    <article>
      <h1>विधानसभा चुनाव 2019: कांग्रेस झारखंड में बड़े नेताओं पर लगाएगी दांव</h1>
      <address><time datetime="2019-11-04T19:25:08+00:00">04 Nov 2019, 19:25</time> by <a rel="author">हिन्दुस्तान ब्यूरो,रांची।</a></address>
      <p>झारखंड में होने वाले विधानसभा चुनाव में कांग्रेस अपने बड़े नेताओं पर दांव लगाएगी। इसके तहत  सुबोधकांत सहाय, चंद्रशेखर दूबे उर्फ ददई दूबे, फुरकान अंसारी, प्रदीप बलमूचू, राजेंद्र सिंह, सरफराज अहमद और रामेश्वर उरांव सरीखे नेताओं को पार्टी उम्मीदवार बनाएगी। प्रदेश कांग्रेस की चुनाव समिति ने यह फैसला लिया है। </p>
      <p> प्रदेश चुनाव समिति ने सुबोधकांत सहाय का नाम हटिया, ददई दूबे का विश्रामपुर, फुरकान अंसारी का महागामा और प्रदीप बलमुचू का घाटशिला सीट के लिए तय किया है। इसी तरह बेरमो से राजेंद्र सिंह, गांडेय से सरफराज अहमद और लोहरदगा से रामेश्वर उरांव के नाम की अनुशंसा की गई है। बड़े नेताओं के साथ ही उनकी सीटों से उम्मीदवारी के कुछ और दावेदारों के नाम भेजे गए हैं। केंद्रीय स्क्रीनिंग कमेटी की बैठक में इन्हीं नामों में से उम्मीदवार का चयन किया जाएगा। केंद्रीय स्क्रीनिंग कमेटी की बैठक दिल्ली में छह नवंबर को होगी। </p>
      <p>
        <b>फंस सकता है गठबंधन का पेच </b>
      </p>
      <p>कांग्रेस के बड़े नेताओं को चुनाव लड़ाने में विपक्षी महागठबंधन में पेच फंस सकता है। इनमें से कई सीटों पर या तो झामुमो का विधायक है या पिछले विधानसभा चुनाव में झामुमो दूसरे नंबर पर रहा। इनमें से घाटशिला, गांडेय  और हटिया सीटों पर 2014 के विधानसभा चुनाव में झामुमो उम्मीदवार कांग्रेस प्रत्याशियों से बेहतर स्थिति में रहा। इस कारण झामुमो प्रदीप बलमुचू, सरफराज अहमद और सुबोधकांत सहाय की कांग्रेस से उम्मीदवारी को चुनौती दे सकता है। </p>
      <p>
        <b>अहमद पटेल से मिले हेमंत </b>
      </p>
      <p>सोमवार को दिल्ली में झामुमो के कार्यकारी अघ्यक्ष हेमंत सोरेन कांग्रेस के राष्ट्रीय महासचिव अहमद पटेल से मिले। दोनों नेताओं ने झारखंड विधानसभा चुनाव में गठबंधन के भावी स्वरूप पर चर्चा की। मंगलवार को कांग्रेस के कुछ और वरिष्ठ नेताओं के  साथ हेमंत सोरेन बातचीत करेंगे। इसके बाद ही सीटों के बंटवारे की तस्वीर साफ होगी। </p>
    </article>
  </body>
</html>