<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/studenti-fotili-krasy-severnich-cech-vyhral-snimek-z-jetrichovic-20191104.html"/>
    <meta property="og:site_name" content="Deník.cz"/>
    <meta property="article:published_time" content="2019-11-04T19:06:00+00:00"/>
    <meta property="og:title" content="Studenti fotili krásy severních Čech, vyhrál snímek z Jetřichovic"/>
    <meta property="og:description" content="/FOTO/ Fotografická soutěž na téma Náš sever, kterou organizovala Nadace Unipetrol, byla ukončena vyhlášením vítězů. Těmi se stali čtyři žáci s pěti snímky."/>
  </head>
  <body>
    <article>
      <h1>Studenti fotili krásy severních Čech, vyhrál snímek z Jetřichovic</h1>
      <address><time datetime="2019-11-04T19:06:00+00:00">04 Nov 2019, 19:06</time> by <a rel="author">autor externí</a></address>
      <p>Slavnostní vyhodnocení a předání cen proběhlo v redakci Ústeckého deníku za účasti zástupců poroty prorektora VŠCHT v Praze, profesora Zdeňka Bělohlava, fotografa Vojtěcha Hájka, šéfredaktora Deníku na severu Čech Vladimíra Mayera a ředitelky Nadace Unipetrol, Julie Růžičkové.</p>
      <p>Fotografická soutěž Náš sever probíhala od 1. května letošního roku a byla určena žákům, kteří měli svými snímky vyzdvihnout krásy míst v severních Čechách, která jsou jinak spojována pouze s průmyslem a se znečišťováním životního prostředí. </p>
      <p>„Jsem mile překvapený, s jakým ohlasem se soutěž setkala mezi tolika mladými lidmi. Na dnešním setkání s vítězi mě potěšilo, že všichni mají pečlivě promyšlený svůj další rozvoj v technice fotografování a hlavně ví o mnoha dalších krásných místech a objektech ve svém okolí, které by chtěli objektivem zachytit,“ konstatuje profesor Zdeněk Bělohlav.</p>
      <figure>
        <img src="https://g.denik.cz/54/27/tanecni-festival-usti-20191103-33_denik-150-3x2.jpg"/>
      </figure>
      <aside>
        <a href="https://ustecky.denik.cz/zpravy_region/foto-mezinarodni-tanecni-festival-v-usti-nabidl-velmi-dobre-vykony-20191103.html">Mezinárodní taneční festival v Ústí nadchl. Stanovil národní i světové mistry Přečíst článek ›</a>
      </aside>
      <p>„Do soutěže se sešlo tolik snímků, že přemýšlíme o vydání nadačního vánočního kalendáře, kam bychom mohli umístit další pěkné fotografie. Dokonce zvažujeme také výstavu,“ doplňuje profesor Zdeněk Bělohlav.</p>
      <p>Hlavním vítězem soutěže se stal Kryštof Hanžl, kterému porota ocenila hned dva snímky. Dalšími oceněnými byl student, který se fotografování věnuje téměř na profesionální úrovni, Petr Topitzer, a jedna dívka Eliška Kusková. Nejmladším oceněným fotografem se stal Jiří Onodi, který aktivně fotografuje pro účely svého video blogu.</p>
      <h3>Přišlo i poučení </h3>
      <p>Profesionální fotograf Vojtěch Hájek uvádí: „Při vyhodnocování nejlepších fotografií jsem se díval očima fotografa, takže u oceněných snímků jsem sledoval kompozici, světlo, rovnost snímku a ostatní kritéria dobré fotografie. Oceněným fotografiím se podařilo daným kritériím hodně přiblížit a nepatrné nedostatky jsem osobně s každým z nich probral.“</p>
      <p>„Setkání vítězů soutěže bylo velmi příjemné, uvolněné a nemluvilo se o ničem jiném, než o fotografování. Jak jinak,“ říká ředitelka Nadace Unipetrol Julie Růžičková. Při setkání vítězů měli žáci možnost seznámit se s prací profesionálních fotografů formou diskuze.</p>
      <p>
        <b>Christiana Žibritová</b>
      </p>
      <figure>
        <img src="https://g.denik.cz/54/56/sef-icuk-martin-mata_denik-150-3x2.jpg"/>
      </figure>
      <aside>
        <a href="https://ustecky.denik.cz/zpravy_region/kraj-laka-na-ustecko-elona-muska-chteji-zaujmout-levnymi-surovinami-20191104.html">Kraj láká na Ústecko Elona Muska. Chtějí zaujmout levnými surovinami Přečíst článek ›</a>
      </aside>
    </article>
  </body>
</html>