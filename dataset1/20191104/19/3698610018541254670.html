<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/nabu-gotuye-ekstradiciyu-eksgolovi-pravlinnya-zernovoyi-korporaciyi-vovchuka-zmi-328460_.html"/>
    <meta property="og:site_name" content="DT.ua"/>
    <meta property="article:published_time" content="2019-11-04T19:09:00+00:00"/>
    <meta property="og:title" content="НАБУ готує екстрадицію ексголови правління зернової корпорації Вовчука - ЗМІ"/>
    <meta property="og:description" content="Детективи бюро розраховують, що Литва видасть підозрюваного Україні."/>
  </head>
  <body>
    <article>
      <h1>НАБУ готує екстрадицію ексголови правління зернової корпорації Вовчука - ЗМІ</h1>
      <h2>Детективи бюро розраховують, що Литва видасть підозрюваного Україні.</h2>
      <address>
        <time datetime="2019-11-04T19:09:00+00:00">04 Nov 2019, 19:09</time>
      </address>
      <p>Національне антикорупційне бюро (НАБУ) готує документи на екстрадицію з Литви <b><a href="https://dt.ua/UKRAINE/u-litvi-zatrimali-eksgolovu-pravlinnya-zernovoyi-korporaciyi-328025_.html">колишнього очільника Державної продовольчо-зернової корпорації</a></b> Петра Вовчука.</p>
      <p>"Документи (на екстрадицію - ред.) готуються. Ми в процесі", - повідомило "<a href="https://ukranews.com/news/663764-nabu-gotovitsya-ekstradirovat-vovchuka">Українським новинам</a>" джерело в правоохоронних органах.</p>
      <p>НАБУ розшукувало Вовчука з березня 2017 року як підозрюваного у кримінальному провадженні про завдання підприємству збитків на суму понад $ 60 млн.</p>
      <p>За словами співрозмовника журналістів, матеріали на екстрадицію Вовчука передадуть литовській стороні найближчим часом. НАБУ і САП розраховують, що Литва видасть підозрюваного Україні.</p>
      <p>Нагадаємо, Петро <a href="https://dt.ua/ECONOMICS/kabmin-zvilniv-kerivnictvo-ukrspirtu-i-agrarnogo-fondu-159404_.html"><b>Вовчук обіймав посаду</b></a> голови правління ДПЗКУ з 13 березня по 15 грудня 2014 року. У квітні 2018 року НАБУ оголосило Вовчука в розшук.</p>
      <p>За версією слідства, представник міжнародного зернотрейдера і чиновники корпорації організували корупційну схему постачання до Саудівської Аравії зерна держкомпанії. Постачання через посередників на умовах післяплати завдало ДПЗКУ багатомільйонних збитків.</p>
      <p>Кримінальне провадження відкрито за ч. 3 ст. 28, ч. 2 ст. 364 (зловживання владою або службовим становищем), ч. 3 ст. 28, ч. 4 ст. 368 (прийняття пропозиції, обіцянки або одержання неправомірної вигоди посадовою особою) КК України.</p>
      <footer>За матеріалами: <a href="https://dt.ua/go/aHR0cDovL3VrcmFuZXdzLmNvbS8=">Українські новини</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>