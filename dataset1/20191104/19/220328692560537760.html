<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/regionalni/moreto-ni-na-yug-gmzhi-ot-lefer-405876.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-04T19:43:20+00:00"/>
    <meta property="og:title" content="Морето ни на юг гъмжи от лефер"/>
    <meta property="og:description" content="Искат му по 30 лева килограма"/>
  </head>
  <body>
    <article>
      <h1>Морето ни на юг гъмжи от лефер</h1>
      <address><time datetime="2019-11-04T19:43:20+00:00">04 Nov 2019, 19:43</time> by <a rel="author">"Стандарт"</a></address>
      <p>Морето завря от лефер, похвалиха се  рибари по Южното Черноморие пред Lupa.bg<b>. </b> Царят на рибата – леферът, се лови от майстори, потвърди Никола Фешев от Царево, познат в региона като Бохема. Бизнесменът всеки ден купува прясна риба от местните. Кръчмарят потвърди, че цената на лефера е достигнала 30 лева.</p>
      <p>След лефера се очаква чернокоп, като добрият улов се очаква да продължи през целия ноември. За улов на лефер са необходими специални чепарета, твърдят опитни рибари. Повечето от тях ги майсторят сами през зимата, когато не излизат в морето. Чепарето е с големи куки и дебела месина.</p>
      <p>За примамка на куките се поставят пера от мъжки петел или от фазан, а последният хит сред рибарите са силиконови октоподчета, съчетани с ламе. Те проблясват във водата и привличат рибата. Друга хитрост са воблерите. Това са изкуствени рибки в различни цветове.</p>
      <p>Чепарето за лефер обикновено се прави с около 30-40 куки, завършва с олово от 1 килограм. Пуска се във водата и се влачи с лодка, като чепарето се държи с ръка. Скоростта на лодката трябва да е ниска, казват рибарите. За този улов е необходимо дълго търпение и голямо обикаляне, докато се усети първият удар. Рибата се движи на пасажи и се хваща на куките една след друга. За всеки рибар това е най-голямото удоволствие. След като рибата е захапала куките, чепарето се обира и постепенно се изтегля до куката с последната риба.</p>
      <p>Пасажите сафрид тази година са в по-малко количество, отколкото миналата година. По тази причина и цената му се задържа прекалено висока – 8 - 10 лева от рибарите. В магазините масово се предлага сафрид на ниска цена, но той не е от българското море, а е внос от Гърция. В Гърция никой не яде сафрид, той се изнася за България. Вкусовите му качества са ниски, няма такова количество омега мазнини, както българският сафрид, твърдят опитни рибари.</p>
    </article>
  </body>
</html>