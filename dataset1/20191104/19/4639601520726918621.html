<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/04/finance/yp-energeias-aplousteysi-ton-diadikasion-adeiodotisis-ananeosimon-pigon/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-04T19:23:53+00:00"/>
    <meta property="og:title" content="Υπ. Ενέργειας : Απλούστευση των διαδικασιών αδειοδότησης ανανεώσιμων πηγών"/>
    <meta property="og:description" content="Από 8 ως 10 χρόνια διαρκεί η διαδικασία αδειοδότησης των αιολικών πάρκων"/>
  </head>
  <body>
    <article>
      <h1>Υπ. Ενέργειας : Απλούστευση των διαδικασιών αδειοδότησης ανανεώσιμων πηγών</h1>
      <h2>Από 8 ως 10 χρόνια διαρκεί η διαδικασία αδειοδότησης των αιολικών πάρκων</h2>
      <address><time datetime="2019-11-04T19:23:53+00:00">04 Nov 2019, 19:23</time> by <a rel="author">ΤοΒΗΜΑ Team</a></address>
      <p>Από 8 ως 10 χρόνια διαρκεί η διαδικασία αδειοδότησης των αιολικών πάρκων, η οποία περιλαμβάνει 29 διαφορετικά στάδια, με πολλαπλάσια δικαιολογητικά, ενώ η νέα ευρωπαϊκή οδηγία 2018/2001 προβλέπει προθεσμία δύο ετών, με παράταση ενός έτους, σε εξαιρετικές περιπτώσεις.</p>
      <p>Αυτό προκύπτει από τη σημερινή, πρώτη συνεδρίαση της επιτροπής για την αναμόρφωση του θεσμικού πλαισίου αδειοδότησης των ανανεώσιμων πηγών, υπό την προεδρία της γενικής γραμματέως Ενέργειας και Ορυκτών Πρώτων Υλών, Αλεξάνδρας Σδούκου.</p>
      <p>
        <a href="https://www.in.gr/2019/11/04/greece/peirateia-se-tanker-ksespa-o-pateras-tou-ellina-naytikou-pou-apixthi/">Διαβάστε ακόμη : Πειρατεία σε τάνκερ - Ξεσπά ο πατέρας του έλληνα ναυτικού που απήχθη</a>
      </p>
      <p>Τονίστηκε επίσης, ότι για τα φωτοβολταϊκά πάρκα η αντίστοιχη διαδικασία διαρκεί 4-5 έτη, ενώ ακόμη και για τα έργα ΑΠΕ, χωρίς υποχρέωση λήψης άδειας παραγωγής, η ισχύουσα νομοθεσία προβλέπει 13 στάδια αδειοδότησης.</p>
      <h3>Καινοτόμο πλαίσιο αδειοδοτήσεων</h3>
      <p>Στην ομιλία της, η κ. Σδούκου έκανε λόγο για συστράτευση όλων των εμπλεκομένων φορέων στην προσπάθεια δημιουργίας ενός καινοτόμου πλαισίου αδειοδοτήσεων, που θα είναι ελκυστικό για τους επενδυτές, χωρίς να κάνει εκπτώσεις σε θέματα προστασίας του περιβάλλοντος.</p>
      <p>Η γενική γραμματέας του ΥΠΕΝ κάλεσε όλα τα μέλη να εργαστούν αποφασιστικά ώστε να πάψει η Ελλάδα να ακολουθεί με μεγάλη χρονοκαθυστέρηση τα τεκταινόμενα σε άλλες χώρες του εξωτερικού και να γίνει η ίδια παράδειγμα χώρας με σύγχρονο, σύντομο και διαφανές πλαίσιο αδειοδότησης ΑΠΕ.</p>
      <p>Ο υφυπουργός Ενέργειας Γεράσιμος Θωμάς, επεσήμανε ότι η απλοποίηση των αδειοδοτικών διαδικασιών για τις ΑΠΕ είναι κρίσιμη παράμετρος για να επιτευχθεί ο διττός στόχος για μεγάλη αύξηση της διείσδυσης των ΑΠΕ στο ενεργειακό μείγμα της χώρας και της ταχείας απολιγνιτοποίησης έως το 2028.</p>
      <h3>Η πρόταση της ΡΑΕ</h3>
      <p>Στη συνέχεια, ο συντονιστής της ομάδας διαγωνιστικών διαδικασιών έργων ΑΠΕ της Ρυθμιστικής Αρχής Ενέργειας, Διονύσης Παπαχρήστου, παρουσίασε την πρόταση της ΡΑΕ για την απλοποίηση των διαδικασιών για την έκδοση άδειας παραγωγής, η οποία τέθηκε σε διαβούλευση.</p>
      <p>Σημαντικά στοιχεία της πρότασης της ΡΑΕ είναι -μεταξύ άλλων- η απλούστευση των κριτηρίων, ώστε να περιοριστούν στα απολύτως αναγκαία, στο πλαίσιο που τίθεται από την εθνική και ευρωπαϊκή νομοθεσία και η δημιουργία πληροφοριακού συστήματος που θα υποστηρίζει την απλοποιημένη διαδικασία χορήγησης αδειών παραγωγής.</p>
      <p>Εντός του Δεκεμβρίου 2019 η Επιτροπή θα πρέπει να συντάξει σχέδιο νομοθετικής ρύθμισης και σχέδιο κανονισμού αδειών παραγωγής για την απλούστευση της σχετικής διαδικασίας, λαμβάνοντας υπόψη τα αποτελέσματα της δημόσιας διαβούλευσης.</p>
      <p>Στο πλαίσιο αυτό, η ΡΑΕ έχει προθεσμία μίας εβδομάδας να καταθέσει στο ΥΠΕΝ την τελική της πρόταση για τον κανονισμό και οι φορείς της αγοράς ΑΠΕ 20 ημέρες για να καταθέσουν τις δικές τους παρατηρήσεις.</p>
      <p>Πηγή: ΑΜΠΕ</p>
      <p>
        <a href="https://www.tovima.gr/2019/11/04/finance/ypoik-veltioseis-tou-plaisiou-prostasias-tis-kyrias-katoikias/">ΥΠΟΙΚ: Βελτιώσεις του πλαισίου προστασίας της κύριας κατοικίας</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/10/25/politics/mitsotakis-tolmires-politikes-gia-tin-prostasia-tou-perivallontos/"/>
        <a href="https://www.tovima.gr/2019/10/24/opinions/i-krisimi-dekaetia-gia-ti-viosimi-anaptyksi/"/>
        <a href="https://www.tovima.gr/2019/10/22/finance/sxedio-giounker-energopoiisi-ependyseon-121-dis-eyro-gia-tin-ellada/"/>
        <a href="https://www.tovima.gr/2019/10/15/finance/anodos-sti-xondremporiki-reymatos-tin-perasmeni-evdomada/"/>
        <a href="https://www.tovima.gr/2019/10/01/society/wwf-ellas-strofi-se-energeia-apo-ananeosimes-piges/"/>
        <a href="https://www.tovima.gr/2019/10/01/politics/petsas-prokeitai-gia-metanasteytiko-provlima-kai-oxi-prosfygiko/"/>
      </related>
    </article>
  </body>
</html>