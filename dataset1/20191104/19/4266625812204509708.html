<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/04/moskalyuk_pro_perepysku_tyshchenka_z_prankerom_navchannya_u_truskavtsi_vyyavylos_1683533"/>
    <meta property="og:site_name" content="ZIK.UA"/>
    <meta property="article:published_time" content="2019-11-04T19:10:00+00:00"/>
    <meta property="og:title" content="Москалюк про переписку Тищенка з пранкером: Навчання у Трускавці виявилось не таким ефективним"/>
    <meta property="og:description" content="Історія про переписку народного депутата від «Слуги народу» Миколи Тищенка із пранкером «Джокером» свідчить, що навчання у Трускавці не було вже й таким ефективним. Проблема «Слуги народу» у тому, що склад фракції – надто строкатий. Там є як справжні фахівці, так і люди, що переоцінили свій публічний досвід."/>
  </head>
  <body>
    <article>
      <h1>Москалюк про переписку Тищенка з пранкером: Навчання у Трускавці виявилось не таким ефективним</h1>
      <address>
        <time datetime="2019-11-04T19:10:00+00:00">04 Nov 2019, 19:10</time>
      </address>
      <p>
        <b>Історія про переписку народного депутата від «Слуги народу» Миколи Тищенка із пранкером «Джокером» свідчить, що навчання у Трускавці не було вже й таким ефективним. Проблема «Слуги народу» у тому, що склад фракції – надто строкатий. Там є як справжні фахівці, так і люди, що переоцінили свій публічний досвід.</b>
      </p>
      <p>Таку думку в ефірі проєкту <a href="https://zik.ua/tv/project/%D1%81hudova_chetvirka/">«Чудова четвірка»</a> на <a href="https://zik.ua/">ZIK</a> висловив політичний аналітик, кандидат юридичних наук Олександр Москалюк.</p>
      <p>Коментуючи переписку нардепа від «Слуги народу» Миколи Тищенка із пранкером, який вдавав із себе генпрокурора Руслана Рябошапку, експерт зазначив: прізвище глави ГПУ використовують для провокацій через потужну роль самого генпрокурора.</p>
      <p>«З 1 січня роль генерального прокурора зросте через положення у Конституції, які скасують депутатський імунітет, незалежно від того, як далі розвиватимуться події. Є й інший аспект – його роль збільшилась від самого факту існування депутатської фракції, що налічує 254 голоси», – зазначив Москалюк.</p>
      <figure>
        <iframe src="https://www.youtube.com/embed/u6RaLNBAhIE" width="640" height="360" data-service="Youtube" scrolling="no"/>
      </figure>
      <p>Окрім того, експерт зауважив: через зміни до законодавства Рябошапка зможе змінювати Генеральну прокуратуру так, як сам захоче.</p>
      <p>«Тож, звичайно, його вага є більшою, ніж у середньостатистичного депутата. Тут виринає проблема про те, що не можна було скасовувати депутатський імунітет без змін положень законодавства, які визначають абсолютний імунітет президента», – зауважив Москалюк.</p>
      <p>Політаналітик додав: історія із Тищенком свідчить, що тижневе навчання у Трускавці виявилось не на стільки ефективним.</p>
      <p>«Думаю, тут глобальна проблема у тому, що дуже строката публіка у «Слуги народу». Безумовно, є дуже сильні депутати, фахові юристи та міжнародники. Однак є й ті люди, які, хоч і перебували у публічній площині, однак, знаєте, спортсменом може бути баскетболіст і футболіст. Та хороший баскетболіст не означає хороший футболіст. Схожа ситуація може бути і з паном Тищенком», – припустив експерт.</p>
      <p>На його думку, нардеп просто міг недооцінити ситуації. Мовляв, публічний досвід Тищенка у контексті Верховної Ради не має такого значення, як той собі уявляв.  </p>
      <p>Як повідомлялось раніше, у мережі <a href="https://zik.ua/news/2019/11/04/zradnyk_na_zradnyku__tyshchenko_v_perepystsi_iz_prankerom_dzhokerom_1683251">з’явилась переписка народного депутата від «Слуги народу» Миколи Тищенка із пранкером «Джокером»</a>. Парламентар розповів про ситуацію у фракції, конфлікт із Олександром Ткаченком та інші деталі з життя партії.</p>
      <related>
        <h4>читайте також</h4>
        <a href="https://zik.ua/news/2019/11/04/zradnyk_na_zradnyku__tyshchenko_v_perepystsi_iz_prankerom_dzhokerom_1683251"/>
        <a href="https://zik.ua/news/2019/10/30/yaremenko_vybachyvsya_pered_simieyu_ta_pravlyachoyu_vladoyu_za_skandal_iz_1680107"/>
        <a href="https://zik.ua/news/2019/10/25/arahamiya_chudovo_znaie_shcho_yogo_deputaty_otrymuyut_zarplaty_v_konvertah__1676425"/>
        <a href="https://zik.ua/news/2019/10/25/hto_platytyme_za_poligraf_ekspertka_rozpovila_skilky_koshtuie_perevirka_1676305"/>
      </related>
    </article>
  </body>
</html>