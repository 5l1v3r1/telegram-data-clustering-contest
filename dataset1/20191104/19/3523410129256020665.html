<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638148/%D8%AF%DA%98%D9%BE%D8%B3%D9%86%D8%AF-%D8%A7%D8%B2-%D8%AA%D9%84%D8%A7%D8%B7%D9%85-%D8%B9%D8%A8%D9%88%D8%B1-%DA%A9%D8%B1%D8%AF%DB%8C%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-04T19:28:00+00:00"/>
    <meta property="og:title" content="دژپسند: از تلاطم عبور کردیم"/>
    <meta property="og:description" content="وزیر اقتصاد با اشاره به سالگرد آغاز تحریم‌های رسمی آمریکا علیه ایران، تاکید کرد: ما از شرایط تلاطم اقتصادی عبور کردیم."/>
  </head>
  <body>
    <article>
      <h1>
        <a href="https://www.bultannews.com/fa/news/638148/%D8%AF%DA%98%D9%BE%D8%B3%D9%86%D8%AF-%D8%A7%D8%B2-%D8%AA%D9%84%D8%A7%D8%B7%D9%85-%D8%B9%D8%A8%D9%88%D8%B1-%DA%A9%D8%B1%D8%AF%DB%8C%D9%85">دژپسند: از تلاطم عبور کردیم</a>
      </h1>
      <h2>وزیر اقتصاد با اشاره به سالگرد آغاز تحریم‌های رسمی آمریکا علیه ایران، تاکید کرد: ما از شرایط تلاطم اقتصادی عبور کردیم.</h2>
      <address><time datetime="2019-11-04T19:28:00+00:00">04 Nov 2019, 19:28</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، <b>فرهاد دژپسند</b> در نودمین نشست شورای گفتگو دولت و<b> بخش خصوصی</b> با بیان اینکه ١٣ آبان علاوه بر مناسبت‌های قبلی، از سال گذشته و با شروع رسمی تحریم‌های آمریکا، یک مناسبت اقتصادی هم دارد اظهار کرد: سال گذشته در چنین روزی <b>تحریم‌های آمریکا</b> رسماً آغاز شد و این در شرایطی بود که ترامپ به برخی‌ها اعلام کرده بود اگر تا ٣ ماه با سیاست‌های تحریمی او علیه ایران همراهی کنند، رژیم ایران تغییر می‌کند.</p>
      <p> </p>
      <p>وزیر امور اقتصاد و دارایی ادامه داد: اما امروز بعد از گذشت یکسال از آغاز این تحریم‌ها، نه تنها خواسته ترامپ و تغییر رژیم رخ نداد بلکه به یمن همبستگی ملت ایران و بخش خصوصی و دولت، شرایط به گونه‌ای شده که ترامپ به روایت روسای چندین کشور امروز اعلام می‌کند که ایران، نظامی نیست که به این سهولت قابل تغییر باشد.</p>
      <p> </p>
      <p>وی گفت: در همین مدت روسای کشورهای مختلفی از جمله ژاپن و فرانسه به شدت بدنبال این بودند که ایران را مجاب به مذاکره کنند.</p>
      <p> </p>
      <p>دژپسند با اشاره به شرایط اقتصادی کشور گفت: آنچه امروز در بخش اقتصاد شاهدش هستیم حتما مطلوب ما نیست ولی بحمدالله با هدف‌گذاری دولت آمریکا بسیار متفاوت است.</p>
      <p> </p>
      <p>وزیر اقتصاد افزود: امروز با گذار از دوره تلاطم، به شرایط روبه بهبود و البته قابل قبول ورود کرده‌ایم.</p>
      <p> </p>
      <p>وی گفت: آمار صادرات٧ ماهه نخست امسال گرچه به نسبت مدت مشابه سال قبل ١١ درصد کاهش داشته ولی این ظاهر امر است چراکه در 4 ماه پایانی سال قبل با توجه به تاکیدات فعالان اقتصادی، پایه قیمت ‌های صادراتی اصلاح و ٣ درصد‏ کاهش یافت.</p>
      <p> </p>
      <p>وزیر امور اقتصاد و دارایی ادامه داد: این یعنی با در نظر گرفتن همان نرخ پایه صادراتی ٧ ماه ابتدایی پارسال، میزان صادرات محصولات غیر نفتی به رغم تمام تحریم‌ها رشد داشته است.</p>
      <p> </p>
      <p>دژپسند با اشاره به بهبود برخی شاخص‌های اقتصادی از جمله تولید و اشتغال نیز گفت: به عنوان مثال در ستاد اقتصاد مقاومتی استان خراسان رضوی به دقت این شاخص‌ها را بررسی کردیم و جالب اینجا بود که نرخ بیکاری روستایی به حدود ٣.٧ درصد و نرخ بیکاری در مناطق شهری این استان به ٨.٧ درصد رسیده است.</p>
      <p> </p>
      <p>وی با تاکید مجدد بر نقش بر آب شدن نقشه‌های دشمن خاطرنشان کرد: امروز در شرایطی قرار داریم که روند تلاطم در اقتصاد ایران متوقف شده و اقتصاد ایران درحال طی کردن روند روبه بهبود است.</p>
      <p> </p>
      <p>وی با اشاره به تعادل نسبی <a href="https://www.tasnimnews.com/fa/currency">نرخ ارز</a> در کشور گفت: امروز در شرایطی که صادرات نفت ما با مشکل مواجه شده و صادرات غیرنفتی به کمک آمده، شاهد تعادل نسبی <a href="https://www.tasnimnews.com/fa/currency">نرخ ارز</a> در کشور هستیم و شاهدیم که تقاضای ارز در بازار نیما کمتر از عرضه است.</p>
      <p> </p>
      <p>وی در پایان با تقدیر از بخش خصوصی و همراهی مردم و همبستگی ملت گفت: آمار 6 ماهه نشان می‌دهد اقتصاد ایران ظرفیت پرش دارد و مردم ما نیز شایسته شرایط اقتصادی بهتری هستند، لذا امیدواریم بخش خصوصی به عنوان فوروارد تیم اقتصادی کشور، نقشی را ایفا کند که سال بعد شاهد آمارهای بهتری در اقتصاد باشیم.</p>
      <p> </p>
      <p>انتهای پیام/</p>
    </article>
  </body>
</html>