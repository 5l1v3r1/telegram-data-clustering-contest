<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/conservador-Ludovic-Orban-ministre-Romania_0_2337966376.html"/>
    <meta property="og:site_name" content="Ara.cat"/>
    <meta property="article:published_time" content="2019-11-04T19:42:20+00:00"/>
    <meta property="og:title" content="El conservador Ludovic Orban, nou primer ministre de Romania"/>
    <meta property="og:description" content="Substitueix el govern de Viorica Dancila, tombat el mes passat amb una moció de censura"/>
  </head>
  <body>
    <article>
      <h1>El conservador Ludovic Orban, nou primer ministre de Romania</h1>
      <h2>Substitueix el govern de Viorica Dancila, tombat el mes passat amb una moció de censura</h2>
      <address>
        <time datetime="2019-11-04T19:42:20+00:00">04 Nov 2019, 19:42</time>
      </address>
      <p>El conservador Partit Nacional Liberal (PNL) formarà un nou govern en minoria a Romania després d'obtenir una ajustada majoria al Parlament. El seu líder, Ludovic Orban, serà el nou primer ministre. El 10 d'octubre una moció de censura va tombar el llavors executiu socialdemòcrata després de tres anys de contínua crisi política.</p>
      <p>El nou primer ministre, Ludovic Orban, ha aconseguit el suport de 240 dels 465 diputats i senadors de la cambra, set vots més que la majoria absoluta necessària per a la investidura i pràcticament el mateix suport que va obtenir la moció que el seu partit va liderar el 10 d'octubre contra l'anterior executiu. Amb tot, el nou govern té poc més d'un any de mandat per endavant, ja que la legislatura acaba el desembre de 2020.</p>
      <p>La votació s'ha desenvolupat amb gairebé la meitat dels escons buits, ja que el fins ara governant Partit Social Demòcrata i la formació minoritària de centre-esquerra PRO Romania havien ordenat als seus parlamentaris que no hi acudissin amb l'objectiu de forçar la suspensió de la sessió per falta de quòrum. Amb tot, la sessió s'ha dut a terme.</p>
      <p>El PNL només té 96 escons i els vots de tots els partits que donaven suport a la formació d'un govern conservador en minoria no eren suficients per aconseguir la investidura. Diversos diputats i senadors del Partit Social Demòcrata i del PRO Romania, però, han trencat la disciplina de partit i han votat a favor del govern d'Orban enmig dels crits d'altres parlamentaris que els hi recriminaven.</p>
      <p>"No recordo en els últims 30 anys que hagi passat una cosa així", ha declarat Orban en referència al comportament d'aquests dos partits, als quals ha acusat de "total falta de respecte cap als romanesos".</p>
      <p>Des que va guanyar les eleccions el 2016, el Partit Social Demòcrata es va embarcar en una sèrie de reformes que van resultar molt polèmiques i que fins i tot la Unió Europea va considerar que eren un atac a la independència de la justícia i un retrocés a la lluita contra la corrupció a Romania, que és un dels problemes més greus del país. Les reformes van ser contestades al carrer amb diverses onades de protestes populars, les més multitudinàries des de la caiguda de la dictadura comunista el 1989.</p>
      <p>Orban ha anunciat que, entre les prioritats del seu govern, hi ha seguir les recomanacions fetes per la Comissió Europea pel que fa a la lluita contra la corrupció. El nou primer ministre també ha subratllat la necessitat de designar de manera urgent un candidat romanès a comissari europeu, després que Brussel·les rebutgés el candidat oficial de Bucarest i no acceptés, segons mitjans romanesos, altres tres candidats proposats després per la ja ex primera ministra Viorica Dancila.</p>
      <p>Orban també s'ha compromès a ocupar-se de l'elevat dèficit públic que deixa Dancila i a "rectificar" aquelles lleis que, al seu parer, han afectat negativament l'economia. Una de les primeres a pronunciar-se després de la investidura del nou govern ha estat la mateixa Dancila. "Aquest és un dia negre per a Romania, perquè el president Klaus Iohannis [que també és conservador] ha aconseguit imposar els seus lloctinents al Palau Victòria", ha declarat en referència a la seu de govern.</p>
      <p>Romania celebra aquest diumenge la primera volta de les eleccions presidencials, i Iohannis és el favorit per a la reelecció, segons totes les enquestes.</p>
    </article>
  </body>
</html>