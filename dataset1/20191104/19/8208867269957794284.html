<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/champions/2019/11/04/news/conte_pre_dortmund-240240706/"/>
    <meta property="og:site_name" content="Repubblica.it"/>
    <meta property="article:published_time" content="2019-11-04T19:12:00+00:00"/>
    <meta property="og:title" content="Inter, Conte: &quot;Dortmund forte, ma fuori casa ne abbiano già vinte sei&quot;"/>
    <meta property="og:description" content="Il tecnico alla vigilia della delicata sfida con il Borussia: &quot; Se faremo un match difensivo, sarà perché sono stati bravi nel costringerci"/>
  </head>
  <body>
    <article>
      <h1>Inter, Conte: "Dortmund forte, ma fuori casa ne abbiano già vinte sei"</h1>
      <h2>Il tecnico alla vigilia della delicata sfida con il Borussia: " Se faremo un match difensivo, sarà perché sono stati bravi nel costringerci a farlo". Sul razzismo: "Bisogna essere severi e inflessibili, punire queste persone ignoranti"</h2>
      <address><time datetime="2019-11-04T19:12:00+00:00">04 Nov 2019, 19:12</time> by <a rel="author">FRANCO VANNI</a></address>
      <p><b>DORTMUND -</b> Alla vigilia della partita di Champions con il Borussia Dortmund, <a href="https://www.repubblica.it/sport/calcio/serie-a/inter/2019/11/02/news/conte_applaude_l_inter_che_risposta_dopo_essere_andati_sotto_3_punti_meritati_-240101049/">Antonio Conte</a> ha incontrato la stampa internazionale allo stadio Signal Induna Park. Con l'allenatore, si è presentato in conferenza Antonio Candreva. Nel girone i nerazzurri sono secondi a pari punti con la formazione tedesca, a quota 4, dietro al Barcellona primo a 7.  <br/><br/><b>Ha parlato spesso di un percorso fatto di step di crescita per l'Inter. Cosa si aspetta da questa partita?</b><br/>Conte: "La partita è importante. Noi e il Borussia siamo a 4 punti. Il Barcellona ha ipotecato già un posto. Siamo stati bravi a vincere in casa a San Siro. Sappiamo le difficoltà che troveremo domani. Il Borussia è una squadra forte, collaudata, che gioca la Champions da tanti anni. Giocheremo in un ambiente caldo ed elettrico. I tifosi sanno trasferire grandi sensazioni ai giocatori, qui a Dortmund. Veniamo comunque a giocarcela. Faremo quello che abbiamo preparato e studiato. Che vinca il migliore".<br/><b>Candreva, in questo stadio nel 2006 l'Italia ha conquistato la finale mondiale. Cosa ricorda di quella partita?</b><br/>"Avevo 18 anni, ero in vacanza con i miei amici. È stata un'emozione unica".<br/><b>Sensi giocherà dal primo minuto?</b><br/>Conte: "Stefano è un giocatore recuperato. Ha fatto tre allenamenti con noi. Con lo staff capiremo se convenga impiegarlo dall'inizio o in corso di partita. Decideremo per il suo bene e per quello della squadra".<br/><b>L'anno scorso l'Inter col Tottenham si difese troppo e uscì contro il Tottenham. Che partita ha in mente per domani?</b><br/>Conte: "Dobbiamo crescere come mentalità. Se faremo un match difensivo, sarà perché il Dortmund è stato bravo a costringerci a farlo. <a href="https://www.repubblica.it/sport/calcio/serie-a/2019/11/02/news/inter_vince_a_bologna-240099585/">In trasferta in campionato abbiamo vinto sei partite</a>. Per noi casa e fuori non esistono. Noi dovremo essere bravi e compatti, difendere bene. Ma in fase di possesso sappiamo cosa fare".<br/><b>A Bologna, partita recuperata e vinta. E squadra sempre in gol in campionato. Come si arriva sempre in gol?</b><br/>Conte: "Non abbiamo giocatori da grandi ripartenze. Abbiamo qualità. In fase di possesso sappiamo creare opportunità per fare gol e per fare male all'avversario. Andiamo in verticale, a volte anche troppo. Fare melina ci servirebbe per rifiatare un po'. Andiamo sempre verticalmente, per fare male".<br/><b>Basta l'Inter che si è vista nelle ultime partite per battere il Borussia?</b><br/>Conte: "Siamo quasi alla fine di un mini ciclo di sette partite, come a ottobre. A ottobre perdemmo le ultime due. Dobbiamo essere bravi a giocare bene fino in fondo".<br/><b>Lei Candreva conosce bene Conte, da anni. Qual è il segreto di questa squadra?</b><br/>Candreva: "Quest'anno è un'altra storia. Per me il mister è importante, ci ha fatto fare il salto di qualità, negli allenamenti e nell'affrontare le partite. Dobbiamo continuare così, dobbiamo seguirlo. È importante e ci può portare lontano.<br/><b>Come giudica l'episodio di razzismo contro Balotelli in Verona Brescia?</b><br/>Conte: "Bisogna essere severi e inflessibili. Bisogna punire queste persone ignoranti. Detto questo, non ero allo stadio. Tanti dicono che si è trattato solo di qualche deficiente. Ho seguito la vicenda tramite tv e carta stampata. Ho sentito il presidente del Verona, che assicura l'impegno proprio e della società per evitare il ripetersi di episodi di razzismo".<br/><b>D'Ambrosio e Asamoah?</b> <br/>"Non sono partiti e non sono quindi a disposizione. Nemmeno Gagliardini". </p>
    </article>
  </body>
</html>