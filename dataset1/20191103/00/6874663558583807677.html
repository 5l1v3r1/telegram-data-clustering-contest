<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3772920,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="המירוץ אחרי השעון: גוגל רוצה גם את היד שלכם"/>
    <meta property="og:description" content="ענקית האינטרנט רכשה את פיטביט מארה&quot;ב ב־2.1 מיליארד דולר, כפליים מהסכום שהציעה פייסבוק. בתמורה היא תקבל גישה לנתונים בריאותיים אישיים ותוכל להוסיף עוד אפיק מידע למודל העסקי שלה"/>
  </head>
  <body>
    <article>
      <h1>המירוץ אחרי השעון: גוגל רוצה גם את היד שלכם</h1>
      <h2>ענקית האינטרנט רכשה את פיטביט מארה"ב ב־2.1 מיליארד דולר, כפליים מהסכום שהציעה פייסבוק. בתמורה היא תקבל גישה לנתונים בריאותיים אישיים ותוכל להוסיף עוד אפיק מידע למודל העסקי שלה</h2>
      <address><time datetime="2019-11-03T00:00:00+00:00">03 Nov 2019</time> by <a rel="author">רפאל קאהאן</a></address>
      <p>חברת פיטביט האמריקאית הודיעה שלשום כי סיכמה עם גוגל על רכישתה ב־2.1 מיליארד דולר. ההודעה היתה החלק האחרון בסאגה מתמשכת שהביאה את חברת השעונים החכמים עד לפי התהום. פיטביט היתה במשך שנים אחת המובילות בעולם המחשוב הלביש.</p>
      <p>זאת עד הכניסה של אפל ב־2015 והשתלטותה על התחום. פיטביט, שמנייתה הגיעה לשיא של 47 דולר ב־2015, התרסקה מאז לשפל של 3 דולר בחודש אוקטובר האחרון, ואם לא היתה נחתמת העסקה מול גוגל לא ברור מה היה עולה בגורלה.</p>
      <p>
        <b>כמו כפפה ליד</b>
      </p>
      <p>מוצריה של פיטביט לא היו גרועים במיוחד אך הם לא היו שוברי שוק. היא חטפה מימין ומשמאל. מצד אחד חברות כגון גרמין, Polar ו־Suunto הפינית התחרו בה בהצלחה בנישת שעוני הכושר המקצועיים. מצד שני אפל, סמסונג, וואווי ושיאומי תקפו אותה בתחום השעונים החכמים לקהל הרחב. גם הרכישה של מה שנותר מ-Pebble לא עזרה לה. כבר נראה שלפיטביט לא היה סיכוי גדול לשרוד. עם זאת היא שמרה על המקום השלישי בטבלת היקפי המכירות אחרי אפל ושיאומי. אבל נראה היה מאז, שהחברה שנוסדה עוד ב-2007 כדי לפתח מוצרי בריאות דיגיטלית תחת השם Healthy Metrics Research, לא מיועדת להצליח בעצמה.</p>
      <figure>
        <img src="https://images1.calcalist.co.il/PicServer3/2019/04/16/900215/20_l.jpg"/>
        <figcaption>מנכ"ל גוגל סונדאר פיצ'אי <br/>צילום: בלומברג</figcaption>
      </figure>
      <p>רוכשים פוטנציאליים כנראה המתינו עד שהחברה תיראה בשלה לרכישה במחיר סביר. השוק ציפה לרכישה אחרי שפיטביט העמידה את עצמה לרכישה בסוף ספטמבר, אך לא היה ברור מי ישקיע את הסכום הנדרש. דיווח של אתר The Information אתמול העלה שגם פייסבוק בחנה את הנושא. עם זאת הסיבה שהעסקה לא יצאה לפועל היתה שמארק צוקרברג רצה להשיג את פיטביט בחצי המחיר שאותו היתה גוגל מוכנה להשקיע. פיטביט לא היתה במצב כל כך גרוע כדי שהדירקטוריון שלה יסכים להפסד בהיקף כזה. עם זאת פיטביט דווקא התאימה לאסטרטגיית הבריאות הדיגיטלית של הרשת החברתית שאגב נחשפה רק בשבוע שעבר עם השקת כלי בריאות מקוונים למשתמשיה בארה''ב. חוץ מפייסבוק היא גם ניסתה למשוך את תשומת ליבה של אמזון והציגה שעון חכם בעל חיי סוללה ארוכים ותאימות מלאה עם אלקסה.</p>
      <p>אך מנגד עבור גוגל פיטביט התאימה כמו כפפה ליד. ענקית האינטרנט מעוניינת כבר שנים להעמיד תחרות ראויה לאפל ווטש. פיטביט, כמו HTC לפניה ממנה רכשה גוגל את חטיבת פיתוח הסמארטפונים במיליארד דולר, הציעה צוותי פיתוח בעלי הניסיון הנרחב ביותר בתחום בייצור שעונים ורצועות כושר. היא גם יודעת כיצד לשווק אותם ומחזיקה ברשת הפצה עולמית. מנגד, ענקית האינטרנט חשפה לפני שבועיים את אסטרטגיית החומרה שלה. אחרי הסמארטפונים, מוצרי הבית החכם והסטרימינג, היא היתה זקוקה למוצר מחשוב לביש. עד כה היוזמה היחידה שלה בתחום הסתכמה בשיתוף פעולה עם ליווייס בפיתוח מעיל ג'ינס בעל ממשק שליטה בסמארטפון, אבל המוצר היה נישתי מדי.</p>
      <p>
        <b>הכנסות מנתוני הבריאות</b>
      </p>
      <p>גוגל גם לא הצליחה לקדם את גרסת האנדרואיד למחשוב לביש שפיתחה כ־Wear OS ליצרניות הגדולות. לא שיאומי, לא וואווי ולא סמסונג בחרו בה להפעלת השעונים או רצועות הכושר שלהן. רק חברות שעונים כגון קסיו, פוסיל או יצרניות נישה נוספות אימצו אותה וגם זה בגלל שלא היתה להם אפשרות אחרת. אבל לגוגל חשוב להיות גם על פרק היד. הרעיון שלה מתבסס על אסטרטגיה שהיא מכנה Ambient Computing או מחשוב אווירה.</p>
      <p>כפי שהסביר מנהל תחום החומרה שלה ומנכ''ל מוטורולה לשעבר, ריק אוסטרלו, הרעיון הוא לגרום לטכנולוגיה לעבוד ברקע כאשר היא מופיעה רק כשהמשתמש זקוק לה. בשביל זה גוגל צריכה להיות זמינה בכל הפלטפורמות האפשריות, בבית, במשרד, באוטו או בכיס ועל היד. עד כה היא הצליחה להתמקם כמעט בכל המקומות האלה למעט על היד, וזה מה שפיטביט תספק לה. גישה לגוף ולנתונים הבריאותיים שאותם אפשר להפוך להכנסות נוספות.</p>
    </article>
  </body>
</html>