<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3772902,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="השלמת עסקת הפניקס מקרבת את תשובה לעולם שכולו גז"/>
    <meta property="og:description" content="מכירת מניות חברת הביטוח לקרנות סנטרברידג' וגלטין תותיר את קבוצת דלק עם פעילות חיפושי גז ונפט בישראל ובחו&quot;ל. אך גם אחרי המזומנים שיתקבלו מהעסקה, דלק תשאר ממונפת מאוד והמשקיעים יתפללו שתחזיות ההכנסה האופטימיות שלה יתממשו"/>
  </head>
  <body>
    <article>
      <h1>השלמת עסקת הפניקס מקרבת את תשובה לעולם שכולו גז</h1>
      <h2>מכירת מניות חברת הביטוח לקרנות סנטרברידג' וגלטין תותיר את קבוצת דלק עם פעילות חיפושי גז ונפט בישראל ובחו"ל. אך גם אחרי המזומנים שיתקבלו מהעסקה, דלק תשאר ממונפת מאוד והמשקיעים יתפללו שתחזיות ההכנסה האופטימיות שלה יתממשו</h2>
      <address><time datetime="2019-11-03T00:00:00+00:00">03 Nov 2019</time> by <a rel="author">ליאור גוטמן</a></address>
      <p>עם קבלת האישור להשלמתה של עסקת <a href="https://www.calcalist.co.il/stocks/home/0,7340,L-3959-767012,00.html?quote=%D7%94%D7%A4%D7%A0%D7%99%D7%A7%D7%A1">הפניקס</a>, ביום חמישי, שבמסגרתה <a href="https://www.calcalist.co.il/stocks/home/0,7340,L-3959-1084128,00.html?quote=%D7%93%D7%9C%D7%A7%20%D7%A7%D7%91%D7%95%D7%A6%D7%94">קבוצת דלק</a>תפרד מכלל האחזקות שלה בעולמות הפיננסיים, יצחק תשובה יתקרב מאוד לעולם פעילויות שכולו רק אנרגיה ותשתיות, עם השקעה (22.5%) נבדלת ב<a href="https://www.calcalist.co.il/stocks/home/0,7340,L-3959-829010,00.html?quote=%D7%93%D7%9C%D7%A7%20%D7%A8%D7%9B%D7%91">דלק רכב</a> (יבואנית מאזדה, פורד וב.מ.וו). שאר האחזקות עוסקות בחיפושי גז ונפט בישראל, בחו"ל, בהפעלת רשת תחנות תדלוק או באחזקות של תחנות כוח והתפלת מים.</p>
      <p>השלמת המכירה של 32.5% ממניות הפניקס לידי הקרנות האמריקאיות סנטרברידג' וגלטין, תמורת 1.7 מיליארד דולר, התאפשרה עם הענקת אישורו של הממונה על שוק ההון משה ברקת, ובעקבותיה תוכל קבוצת דלק לעמוד בחוק הריכוזיות. כעת, מקור ההכנסות העיקרי המתוכנן של החברה בנוי על תחום הפקת הגז בישראל (מאגרי תמר ולווייתן) או בחו"ל (מאגרי הים הצפוני של שברון)והתלות במגזר זה הולכת וגדלה. ככל שדלק קידוחים ומנהליה יצליחו יותר כך גם יירשמו הצלחות לקבוצת דלק, שתהפוך סוג של "דלק קידוחים מורחבת", ואף אחד לא ממש יפול מהכסא אם דלק תרצה לממש את האחזקות שלה בתחומי קמעונאות הדלקים (דלק ישראל ומנטה) או במתקני ההתפלה.</p>
      <p>המציאות הזו מגלמת כמה בשורות עבור קבוצת דלק. הראשונה היא שקל יותר לממש את עסקת שברון, במסגרתה דלק רכשה את פעילות ענקית האנרגיה בים הצפוני בעסקה בהיקף של 1.65 מיליארד דולר. על פי ההערכות דלק תגלגל לכיסה 360 מיליון דולר במזומן בזכות עסקת הפניקס, מה שאומר שהיא כבר לא חייבת להכניס שותף לעסקת שברון, עם תזרים חזוי לפי דיווחי החברה של כמיליארד דולר בשלוש השנים הקרובות. ועדיין, גם אחרי המזומנים שיתקבלו מעסקת הפניקס, קבוצת דלק תשאר ממונפת מאוד והמשקיעים יתפללו שתחזיות ההכנסה האופטימיות של החברה יתממשו, והיא תצליח לצמצם את שורת החוב.</p>
      <p>מה דעתך על מניית דלק קבוצה:</p>
      <figure>
        <img src="https://www.calcalist.co.il/Images/I-Invest/StockQuote/StocksButtonOne.gif"/>
      </figure>
      <figure>
        <img src="https://www.calcalist.co.il/Images/I-Invest/StockQuote/StocksButtonTwo.gif"/>
      </figure>
      <figure>
        <img src="https://www.calcalist.co.il/Images/I-Invest/StockQuote/StocksButtonThree.gif"/>
      </figure>
      <figure>
        <img src="https://www.calcalist.co.il/Images/I-Invest/StockQuote/StocksButtonFour.gif"/>
      </figure>
      <figure>
        <img src="https://www.calcalist.co.il/Images/I-Invest/StockQuote/StocksButtonFive.gif"/>
      </figure>
      <ul>
        <li> </li>
        <li> </li>
        <li> </li>
        <li> </li>
        <li> </li>
      </ul>
      <table bordered="">
        <tr>
          <td valign="top"/>
          <td valign="top">קנייה חזקה</td>
          <td valign="top"/>
          <td valign="top">קנייה</td>
          <td valign="top"/>
          <td valign="top">המתן</td>
          <td valign="top"/>
          <td valign="top">מכירה</td>
          <td valign="top"/>
          <td valign="top">מכירה חזקה</td>
        </tr>
      </table>
      <p>מה חושבים הגולשים ?</p>
      <table bordered="">
        <tr>
          <td> </td>
          <td> </td>
          <td> </td>
        </tr>
      </table>
      <table bordered="">
        <tr>
          <td align="right">89%</td>
          <td>0%</td>
          <td align="left">11%</td>
        </tr>
      </table>
      <p>
        <a href="https://www.calcalist.co.il/stocks/home/0,7340,L-3959-1084128,00.html?quote=%D7%93%D7%9C%D7%A7">לדף מניית דלק קבוצה</a>
      </p>
      <figure>
        <img src="https://www.calcalist.co.il/images/arrow_nadlan.gif"/>
      </figure>
      <p>תאריך היעד הבא של דלק הוא סוף דצמבר 2019, אז אמור להיפתח השיבר של מאגר לווייתן. גם פה עיקר הפעילות היא של דלק קידוחים (60%), וההשפעה של מהלכים על כלל הקבוצה היא מהותית. נובל אנרג'י, השותפה של קבוצת דלק, פרסמה בימים האחרונים קיבלה היתר הזרמה של הגז, מה שאומר שהיא מחכה רק להיתר רעלים של הפעלת האסדה, משם לאישור טכני של יצוא הגז למצרים. בינואר 2019 כבר ניתן היתר משפטי לאפשר יצוא לירדן, מה שאומר שאם הכל יפעל כשורה בחודשיים הקרובים, דלק תהנה מיצוא גז למצרים ולירדן.</p>
      <p>ההחלטה הבאה שעל דלק לקבל היא אם לעבור רשמית למסחר גם בלונדון. זה יקרה רק לאחר השלמת עסקת הפניקס אבל הרעיון הוא להפריד את הפעילות בלווייתן הישראלי ואפרודיטה הקפריסאי למקום שבו מתקיים מסחר "אמיתי" בעולמות האנרגיה. הפורטפוליו של דלק יגלם פעילות במפרץ מקסיקו, פעילות בים הצפוני ופיתוח מאגרים בישראל וקפריסין.</p>
      <p>יצוא גז למצרים וירדן אמור לגלגל לקופת המדינה 50% מהפעילות. בשנים הראשונות רק תמלוגי הפקה ומס חברות ומ־2025 גם "מס ששינסקי" שיוטל על מאגר לווייתן. על פי הערכות באוצר, הפקת הגז ממאגרי תמר, לווייתן, כריש ותנין, ותחת ההנחה שחוזי יצוא הגז לא ייפגעו, אמורה לגלגל לקופה הציבורית כמיליארד שקל בחודש. שם כבר מתכננים לנצל את המומנטום ולשפר את דירוג האשראי של ישראל. עכשיו רק נותר לקוות שקרן השפע המיתולוגית, שהיתה אמורה לקום עוד בנובמבר 2011, אולי תראה סימני חיים.</p>
      <p> </p>
      <figure>
        <img src="https://images1.calcalist.co.il/PicServer3/2018/12/18/870021/CAL0174020_l.jpg"/>
        <figcaption>יצחק תשובה. ברקע קידוח תמר <br/>צילום: אלבטרוס, משה בנימין</figcaption>
      </figure>
    </article>
  </body>
</html>