<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3772968,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="האם טענה כי ילדיה רגישים לחיסונים - בית המשפט חייב אותה לחסנם"/>
    <meta property="og:description" content="זאת בעקבות תביעה שהגיש אביהם של הילדים שחי בנפרד מאמם; לדברי השופטת, האם לא הציגה מסמך מרופא המעיד על בעיות או רגישויות"/>
  </head>
  <body>
    <article>
      <h1>האם טענה כי ילדיה רגישים לחיסונים - בית המשפט חייב אותה לחסנם</h1>
      <h2>זאת בעקבות תביעה שהגיש אביהם של הילדים שחי בנפרד מאמם; לדברי השופטת, האם לא הציגה מסמך מרופא המעיד על בעיות או רגישויות</h2>
      <address><time datetime="2019-11-03T00:00:00+00:00">03 Nov 2019</time> by <a rel="author">ענת רואה</a></address>
      <p>שופטת בית המשפט לענייני משפחה בתל אביב ורד שביט פינקלשטיין הורתה בפסק דין כי אם תחויב לקחת מיד את שני ילדיה בני 4.5 ו-7.5 לקבל חיסון נגד חצבת; זאת אף שהאם טענה כי שני הילדים סבלו בעבר מתופעות לוואי שנגרמו כתוצאה מחיסונים.</p>
      <p>פסק הדין ניתן בתביעה שהגיש אביהם של הילדים, שחי בנפרד מאמם, ובה ביקש לחייב אותה לחסנם נגד חצבת וכן במספר חיסונים נוספים שהם לא חוסנו בהם.</p>
      <p>מדובר בשני הורים שהם רווקים ולא נישאו מעולם אלא החליטו להביא במשותף את שני הקטינים לעולם. האב טען בתביעתו כי הם נוהגת בחוסר אחריות כשאינה מחסנת את קטינים בכל החיסונים עליהם ממליצים רופאי קופת חולים וטיפת חלב וכי אי מתן החיסונים מסכן גם ילדים אחרים שעלולים להידבק בילדיו בשל אי מתן החיסונים.</p>
      <p>האם טענה מנגד שהתנהגותה נובעת אך מתוך דאגה לילדיה ומחשש שהחיסונים יגרמו להם לתופעות לוואי, כפי שלדבריה אירע בעבר. לדבריה, הקטינים סובלים מרגישויות ובעיות רפואיות שונות והחיסון עלול להחריף את מצבם. האם פירטה כי לבתה יש בעיות נשימה ואילו לבנה יש בעיה מבנית בכליות. לדבריה, בעבר כאשר חיסנה אותם חוו הילדים תופעות לוואי קשות שכללו פרכוסים, חום, שילשולים, הקאות, פריחה אלרגית ובעיות נשימה. לדבריה, היא הסכימה במסגרת הסכם הורות שנחתם בין הצדדים לחסן את הילדים בחיסונים שמשרד הבריאות ממליץ עליהם, אולם הדבר היה לפני שגילתה שהילדים סובלים מרגישויות שונות.</p>
      <figure>
        <img src="https://images1.calcalist.co.il/PicServer3/2019/11/03/944774/3L.jpg"/>
        <figcaption>(ארכיון) <br/>צילום: shutterstock</figcaption>
      </figure>
      <p>לכתב ההגנה צירפה האם מכתב מאת ד"ר חיים רוזנטל, שכתב כי לדעתו בשלב זה כדאי לדחות את החיסונים לקטינה מטעמי זהירות. ד"ר רוזנטל כתב כי הסבירות שהקטינה תחלה באחת המחלות שמחסנים כנגדם נמוכה, אך הסבירות שאחד החיסונים יעורר תגובה לא רצוי ואולי אף מחלה כרונית קיימת ואולי אף עולה על היתרון מחיסונים. באשר לקטין כתב ד"ר רוזנטל כי הוא נולד עם בעיה בכליה, מאחר שלעיתים יש רגישות משפחתית לתגובה לחיסונים ויש לשקול את האפשרות גם אצלו לדחיית החיסונים.</p>
      <p>השופטת כתבה בפסק דינה כי העיקרון המנחה את בית המשפט הוא טובת הילד ולאחר שבחנה את טענות הצדדים הגיעה לכלל מסקנה שבנסיבות דנן טובת הקטינים מחייבת חיסונים. השופטת כתבה כי האב צירף מכתב רפואי של ד"ר מהראן פרהדיאן מנהל מרכז בריאות הילד שם נרשם שהוא הרופא המטפל הראשי של שני הקטינים ולפי האמור במסמך רפואי זה "קיימת חשיבות עליונה למתן חיסונים לילדים ואין סכנה במתן חיסונים שאושרו ע"י משרד הבריאות לילדים בריאים".</p>
      <p>עוד כתבה השופטת כי התרשמה שהאם פועלת בהתאם להשקפת עולמה אך טענותיה נגד מתן החיסונים הן כלליות, ערטילאיות ולא מגובות באסמכתאות. לדברי השופטת, האם לא הציגה מסמך מרופא הילדים של הקטינים המעיד על הבעיות ועל הרגישויות להן היא טוענת וכל שהגישה הוא מכתב מאת ד"ר רוזנטל שכתב את הדברים בהתאם למה שנאמר לו על ידה ומבלי שבדק את הילדים בזמן אמת ומבלי שיש לו אינדיקציה אובייקטיבית שהקטינים עלולים לפתח תגובות קשות כתוצאה מחיסונים.</p>
      <p>לדברי השופטת, מחלת החצבת היא מחלה מסוכנת ומדבקת מאוד ולצורך מניעת הידבקות יש להתחסן. לפיכך סיכמה כי האם חייבת לתאם לקטינים מועד לחיסון בתוך 14 יום וזאת לצורך חיסון חצבת ושאר החיסונים הניתנים בשגרה שהקטינים טרם חוסנו בהם. ככל שהיא לא תיקח אותם, האב יהיה רשאי לקחת את הקטינים בעצמו. מכאן ואילך כל החיסונים הנדרשים יבוצעו בהתאם להמלצת רופא הילדים המטפל בקטינים. </p>
    </article>
  </body>
</html>