<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/tenis/vesti/zna-se-ko-je-gazda-u-bersiju-dokovic-uzeo-34-masters-u-karijeri-i-bacio-nadalu-rukavicu-u-lice/341528"/>
    <meta property="og:site_name" content="MozzartSport"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="Zna se ko je gazda u Bersiju: Đoković uzeo 34. masters u karijeri i bacio Nadalu rukavicu u lice"/>
    <meta property="og:description" content="Na završnom mastersu vodiće se odlučujuća borba za prvo mesto"/>
  </head>
  <body>
    <article>
      <h1>Zna se ko je gazda u Bersiju: Đoković uzeo 34. masters u karijeri i bacio Nadalu rukavicu u lice</h1>
      <h2>Na završnom mastersu vodiće se odlučujuća borba za prvo mesto</h2>
      <address>
        <time datetime="2019-11-03T00:00:00+00:00">03 Nov 2019</time>
      </address>
      <p>Gazda u Bersiju! Pariska dvorana je kao domaći teren za <b>Novaka Đokovića</b>, u kojoj je danas peti put u karijeri podigao šampionski pehar. Stari vuk je bio prejaka „zver“ za mladog lava <b>Denisa Šapovalova</b>, koji je dao sve od sebe, nervirao se, bacao reket, povremeno servirao kao iz topa, ali nije mogao da napravi nikakvu štetu (do sutra) najboljem teniseru sveta – 6:3, 6:4.</p>
      <p>Osvojio je <b>Novak</b> danas 34. masters trofej u karijeri, sada mu rekorder <b>Rafael Nadal</b> beži za jedan. A, upravo će se njih dvojica obračunati na završnom mastersu u Londonu koji počinje za nedelju dana, za prvo mesto na kraju 2019. godine. <b>Đoković </b>mu je danas bacio rukavicu u lice, još da vidimo da li će Španac biti spreman za veliku borbu na Ostrvu.</p>
      <p>Uzeo je <b>Đoković</b> danas i 77. krunu u karijeri, po čemu se izjednačio sa <b>Džonom Mekinroom</b>. Ali, godine igre su još pred srpskim asom i novi trofeji i rekordi. Jer, ako je suditi po tome kako je u Parizu pregazio „mlade lavove“ <b>Stefanosa Cicipasa</b> i <b>Denisa Šapovalova</b>, još je preveliki jaz između njih da bi <b>Novak</b> morao da strepi na najvećim turnirima.</p>
      <figure>
        <img src="https://mozzartsport.com/upload/CKEditor/30.10.2019/2019-11-03T152000Z_1701417545_RC1C2CE52DF0_RTRMADP_3_TENNIS-PARIS.JPG"/>
      </figure>
      <p>Ceo meč je trajao nešto malo više od sat vremena, a proleteo je <b>Đoković</b> kroz prvi set za tačno pola sata! Kada je u drugom gemu napravio brejk, pa ga potvrdio i poveo sa 3:0, bilo je jasno da tu <b>Šapovalov</b> više nema šta da traži. Do kraja seta više nije bilo brejk prilika ni na jednoj strani, što znači da je <b>Novak </b>lagano „vozio“ do kraja, do 6:3 i do dobijanja prvog dela meča.</p>
      <p>Očekivala se reakcija Kanađanina. Nije mogao baš tako lako da se preda u svom prvom masters finalu. Imao je <b>Đoković </b>brejk loptu u prvom gemu, ali se <b>Šapovalov</b> odbranio, podigao sebi samopouzdanje i počeo da igra u skladu sa važnošću meča. Sevali su asevi, napravio ih je sedam samo u tri svoja servis gema. <b>Novak</b> u tim trenucima nije imao ni šansu da zapreti brejk loptama.</p>
      <p>Meč je prelomljen u sedmom gemu drugog seta. <b>Šapovalova</b> je „prodao“ prvi servis, a drugi mu je <b>Đoković</b> rešetao bez milosti. Dve brejk šanse, prva iskorišćena i srpski as je poveo 4:3, došao do tog gema koji rešava meč. Ispostavilo se da mu je najteži deo finala bio naredni gem, u kojem je <b>Novak</b> vodio 30:0 pa dopustio greškama rivalu da dođe do prve brejk šanse na meču. Uozbiljio se <b>Đoković</b>, „naštelovao“ ruku, odbio taj napad i u svom narednom servis gemu došao do pobede, do trofeja.</p>
      <p><b>Foto:</b> <i>Reuters</i></p>
    </article>
  </body>
</html>