<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619542/%D9%87%DB%8C%DA%86-%DA%A9%D8%B3-%D8%AD%D9%82-%D8%AA%D8%B5%D8%B1%D9%81-%D9%88-%D9%81%D9%86%D8%B3-%DA%A9%D8%B4%DB%8C-%D8%B3%D9%88%D8%A7%D8%AD%D9%84-%D8%B1%D8%A7-%D9%86%D8%AF%D8%A7%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="هیچ کس حق تصرف و فنس کشی سواحل را ندارد"/>
    <meta property="og:description" content="معاون محیط زیست دریایی و تالاب‌های سازمان محیط زیست کشور با تاکید بر اینکه هیچ کس حق ندارد ساحل را تصرف و فنس کشی کند، گفت: باید در هرمزگان از اجرای طرح‌های توسعه ای که می‌خواهند سواحل را تصاحب و پس از آن، ساحل را استحصال کنند و فضای خود راگسترش دهند ممانعت شود."/>
  </head>
  <body>
    <article>
      <h1>هیچ کس حق تصرف و فنس کشی سواحل را ندارد</h1>
      <address>
        <time datetime="2019-11-03T00:00:00+00:00">03 Nov 2019</time>
      </address>
      <p>
        <i>معاون محیط زیست دریایی و تالاب‌های سازمان محیط زیست کشور با تاکید بر اینکه هیچ کس حق ندارد ساحل را تصرف و فنس کشی کند، گفت: باید در هرمزگان از اجرای طرح‌های توسعه ای که می‌خواهند سواحل را تصاحب و پس از آن، ساحل را استحصال کنند و فضای خود راگسترش دهند ممانعت شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>احمد رضا لاهیجان زاده شامگاه شنبه در جلسه شورای برنامه ریزی و توسعه استان هرمزگان اظهار داشت: توسعه دریا محور مبحثی است که علاوه بر برنامه ششم توسعه که به آن شفاف اشاره شده مورد تاکید رهبر معظم انقلاب نیز قرار دارد.</p>
      <p>وی افزود: اخیرا در مجمع تشخیص مصلحت نظام نیز دو جلسه با موضوع تنظیم برنامه ای برای محور قرار دادن توسعه کشور به سمت دریا برگزار شده است و امیدواریم طرح جامعی نهایتا تا دو سال آینده تدوین و تقدیم مجلس برای تصویب قرار گیرد.</p>
      <p>معاون محیط زیست دریایی و تالاب های سازمان محیط زیست کشور با تاکید بر آمادگی استان های ساحلی برای توسعه دریایی گفت: از سواحل شمالی و جنوبی کشور تا کنون به خوبی استفاده نکرده ایم و نتوانسته ایم توسعه کشور را له سمت توسعه دریا محور سوق دهیم.</p>
      <p>وی بیان داشت: بحث ها و مشکلات کشور از جمله مسائل تحریم و الزام و اجبار به وجود آورده که به سمت این نوع از توسعه گام برداریم.</p>
      <p>لاهیجان زاده گفت: در 25 سال گذشته محیط زیست کشور دست خوش تغییرات فراوانی بوده و در این میان آسیب های فراوانی دیده از جمله نابودی سواحل و تغییر کاربری سواحل شمالی کشور خصوصا در مازندران، نابودی بیش از 6 میلیون هکتار از اراضی و جنگل های هیرکانی کشور به علت کوه و جنگل خواری عده ای خاص این آسیب‌ها جدی تر بوده است.</p>
      <p>وی افزود: 70 درصد دشت های کشور در صف دشت های ممنوعه قرارگرفته اند و عمده دشت های ما دچار فرونشست شده اند یا در حال فرونشست هستند که عواقب جبران‌ناپذیری در پی خواهد داشت.</p>
      <p>وی نابودی بخش عمده ای از آب‌های زیرزمینی که ذخیره چند هزار ساله کشور بوده و طول دهه‌های اخیر از بین رفته است را دیگر ضربه به محیط زیست کشور بر شمرد و گفت: با تصمیمات نادرست لطمه هایی به آب های زیر زمینی زده است که هیچ گاه قابل جبران نیست.</p>
      <p>معاون محیط زیست دریایی و تالاب‌های سازمان محیط زیست کشور تمرکز بر اقتصاد کوتاه مدت و از بین بردن اقتصاد دائمی از جمله با احداث پالایشگاه‌ها و صنایع گوناگون در خوزستان و بوشهر و از بین رفتن شیلات و زیست دریایی را دیگر آسیب مهم به محیط زیست دانست و گفت: در ماهشهر با توسعه پتروشیمی شیلات از بین رفت و از سال 76 با بهانه توسعه استان بوشهر و عدم رعایت نکات محیط زیستی، عسلویه به یکی از آلوده‌ترین شهرهای خاورمیانه تبدیل شده است.</p>
      <p>وی با تاکید بر این نکته که خشک کردن سواحل هیچ توجیه عقلانی ندارد، افزود: هیچ کس حق ندارد ساحل را تصرف و فنس کشی کند از همین جهت درخواست می‌کنم در استان هرمزگان از این پس از اجرای طرح‌های توسعه ای که می خواهند سواحل را تصاحب و پس از آن، ساحل را استحصال کنند و فضای خود را گسترش دهند ممانعت شود.</p>
      <p>لاهیجان زاده گفت: مناطق مختلفی در هرمزگان دارای ارزش‌های زیست محیطی هستند، خاص‌ترین زیستگاه های خلیج فارس با وجود سواحل و جزایر در استان هرمزگان قرار دارد و وجود بخش اعظمی از سواحل مکران در استان، هرمزگان را استانی منحصر به فرد کرده است.</p>
      <p>وی ابراز داشت: با طرح آمایش سرزمینی محدوده‌های خاص برای احداث آب‌شیرین‌کن‌های جدید به سرمایه‌گذاران پیش‌بینی می‌شود که به زیست دریایی آسیبی وارد نشود.</p>
      <p>معاون محیط زیست دریایی و تالاب‌های سازمان محیط زیست کشور از همکاری این معاونت با شرکت‌های دانش بنیان خبر داد و گفت: بر همین اساس اقدام حفاظت از لاک پشت و دلفین و جلوگیری از آلودگی نفتی در خلیج فارس را دنبال می‌کنیم و به محض رویت آلودگی نفتی می‌توانیم میزان و منشا آن را مشخص کنیم.</p>
      <p>وی با انتقاد از ورود فاضلاب شهر بندرعباس به دریا ابراز داشت: فاضلاب شهر بندرعباس از طریق یک خط لوله وارد دریا می‌شود، صرف نظر از کیفیت پساب انتقالی به دریا، میزان هدر رفت آب و از بین رفتن آب بسیار است و این مسئله برای استان کم آبی همانند هرمزگان خوب نیست.</p>
      <p>لاهیجان زاده گفت: مسئله فاضلاب هرمزگان را می توان با الگو برداری از فاضلاب اصفهان حل کرد و می‌توان با مکلف کردن صنایع برای بهره‌برداری از فاضلاب و تصفیه آن به وسیله تصفیه‌خانه‌ها ضمن جلوگیری از ورود پساب به دریا و ایجاد بوی نامطبوع از هدررفت آب نیز جلوگیری کرد.</p>
    </article>
  </body>
</html>