<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/saopstenje-iz-zeleznika-necemo-da-cutimo-i-mirno-posmatramo-partizanov-scenario/341513"/>
    <meta property="og:site_name" content="MozzartSport"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="Saopštenje iz Železnika: Nećemo da ćutimo i mirno posmatramo Partizanov scenario"/>
    <meta property="og:description" content="Oštra poruka čelnika FMP"/>
  </head>
  <body>
    <article>
      <h1>Saopštenje iz Železnika: Nećemo da ćutimo i mirno posmatramo Partizanov scenario</h1>
      <h2>Oštra poruka čelnika FMP</h2>
      <address>
        <time datetime="2019-11-03T00:00:00+00:00">03 Nov 2019</time>
      </address>
      <p>
        <b>Porazom od Partizana Jadranska liga ostala je bez neporaženog sastava. Mada je poraz prihvatila sportski, uprava FMP nije želela da ćuti o dešavanjima sa tribina tokom meča sa Partizanom. </b>
      </p>
      <p>Zbog toga se klub iz Železnika oglasio saopštenjem u kojem je oštro osudio sve što je viđeno u dvorani Aleksandar Nikolić tokom subote popodne.<br/><i>"KK FMP ponovo je u subotu 02.11.2019. godine, umesto deo važne utakmice ABA lige, koja je bila i derbi kola (pa valjda i svojevrsna promocija srpske košarke u regionu), bio deo režirane predstave i „tako normalne“ revije prostakluka koja godinama gledamo kada je domaćin našem klubu - KK Partizan.</i></p>
      <p>
        <i>KK FMP kao dvostruki osvajač ABA lige, klub sa istorijom, rasadnik reprezentativaca i talenata, od kojih su mnogi propali upravo u samozvanoj „instituciji“ srpske košarke, već godinama je meta najgorih uvreda, i slobodno možemo reći mržnje kada gostuje ekipi Partizana. Čime je ta ogromna netrpeljivost i opsednutost KK FMP zaslužena (osim što smo ih sportski pobeđivali na terenu), ne znamo, ali smo u više navrata skretali pažnju, zarad dobrobiti ABA lige i srpske košarke, da nećemo tolerisati ovakav pir divljaka kojima su košarka i sport na poslednjem mestu. Nismo napuštali parket i pored činjenice da smo imali mnogo razloga za to, i u prošlosti, pa i u subotu 02.11.2019.godine.</i>
      </p>
      <p>
        <i>Na najgore uvrede upućivane u subotu sa tribina u 8 navrata, zvanični spiker oglasio se samo jednom?  Sadržaj ovih uvreda nećemo iznositi u javnost iz osnovne pristojnosti. Ali, ako je to u skladu sa propisima ABA lige i načelima sporta, onda ova liga i košarka u Srbiji nemaju nikakvu budućnost!</i>
      </p>
      <p>
        <i>Pošto smo od čoveka koji je trenutno na mestu predsednika KK Partizan više puta čuli u javnim istupima da je „dobar srpski domaćin“ nije nam jasno da li tako u svojoj kući u Prislonici kod Čačka dočekuje goste psovkama, uvredama na račun njihovih porodica, i najprimitivnijim izlivima mržnje?</i>
      </p>
      <p>
        <i>Zato dotičnog, koji se očigledno kroz svoje javne nastupe bavi svima, osim svojim klubom (što donekle i razumemo jer je u košarku ušao tek pre 3 godine) smatramo najodgovornijim za organizaciju utakmice 5.kola ABA lige, a skandiranja sa tribina i napade grupe divljaka iza klupe KK FMP organizovanim i režiranim.</i>
      </p>
      <p>
        <i>KK FMP zato obaveštava ambicioznog čelnika KK Partizan, da za razliku od njega, klub iz Železnika nije od juče u srpskoj košarci, i da će svaki sledeći duel, a organizuje ga KK Partizan – prekidati utakmicu i na najmanji povik i vređanje bilo koga iz delegacije KK FMP!</i>
      </p>
      <p>
        <i>A srpsku košarkašku javnost kojoj je ovo postalo „normalan“ model ponašanja i „vruća atmosfera na tribinama“ upozoravamo  da se zapitaju zašto nam je košarka, počev od Košarkaškog Saveza Srbije i njihovih čelnika (koji su uz to i vrlo jasno navijački opredeljeni uz svu nesposobnost koju pokazuju), tu gde jeste, i zašto je meta uvreda tim i klub u kome se nalazi 10 domaćih igrača od kojih su mnogi, a neki će sutra sigurno biti reprezentativci Srbije?</i>
      </p>
      <p>
        <i>Ako je cilj bio da neko po svaku cenu „mora“ da pobedi u subotu, trebalo je da o tome bude informisan i KK FMP  - da ne dolazi na utakmicu! A ne da se za to angažuju nekadašnji bliski prijatelji iz vremena SFRJ, „čuveni operativac i bivši sudija specijalac“ a da zadatak izvršava treći sudija koji je navodno „zalutao“ na utakmicu!</i>
      </p>
      <p>
        <i>KK FMP će u skladu sa srpskom tradicijom uzvratiti gostoprimstvo KK Partizan NIS u drugom delu sezone, a srpsku javnost obaveštavamo da je disciplinski sudija ABA lige kroz dopunski izveštaj detaljno informisan o dešavanjima na utakmici u organizaciji „dobrog srpskog domaćina“ i njegovog kluba.</i>
      </p>
      <p><i>KK FMP nikome ne preti, ali nakon subote neće ni mirno posmatrati scenario u kome jedan klub, bez obzira na cenu, ponajmanje na terenu želi da dođe do cilja. Ako KK FMP sa 10 srpskih igrača i reprezentativaca naše zemlje, treba da bude deo te „igre“, mi u njoj nećemo učestvovati – ali nećemo ni ćutati"</i>, stoji u klupskom saopštenju.</p>
      <p><b>Foto</b>: <i>MN Press</i></p>
    </article>
  </body>
</html>