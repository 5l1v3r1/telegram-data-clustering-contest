<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696650/%DA%A9%D8%B4%D9%81-9-%D8%AA%D9%86-%D9%85%D9%88%D8%A7%D8%AF-%D9%85%D8%AE%D8%AF%D8%B1-%D8%AF%D8%B1-%D8%B3%D9%85%D9%86%D8%A7%D9%86-%D8%A7%D8%B2-%D8%A7%D8%A8%D8%AA%D8%AF%D8%A7%DB%8C-%D8%B3%D8%A7%D9%84"/>
    <meta property="og:site_name" content="عصر ايران"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="کشف 9 تن مواد مخدر در سمنان از ابتدای سال"/>
    <meta property="og:description" content="فرمانده انتظامی استان سمنان از کشف ۹ تن انواع مواد مخدر در این استان از ابتدای سال جاری تاکنون با پیگیری‌های گسترده و ویژه مأموران پلیس خبر داد."/>
  </head>
  <body>
    <article>
      <h1>کشف 9 تن مواد مخدر در سمنان از ابتدای سال</h1>
      <address><time datetime="2019-11-03T00:00:00+00:00">03 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/12/1033297_181.jpg"/>
      </figure>
      <p>فرمانده انتظامی استان سمنان از کشف ۹ تن انواع مواد مخدر در این استان از ابتدای سال جاری تاکنون با پیگیری‌های گسترده و ویژه مأموران پلیس خبر داد.</p>
      <p>به گزارش خبرگزاری فارس از سمنان به نقل از پایگاه خبری پلیس، عبدالله حسنی در نشستی صمیمی با رئیس و تنی چند از مسؤولان بسیج کارمندان استان سمنان اظهار کرد: به بسیج به‌عنوان یار و همراهی خوب برای پلیس نگاه می‌کنیم و انتظار داریم مسؤولان بسیج ادارات همکاری‌های خود را با پلیس افزایش دهند.</p>
      <p>وی با بیان این‌که سمنان از استان‌های امن کشور است، اضافه کرد: تعامل خوب مردم با پلیس از مهم‌ترین عوامل ایجاد این شرایط مطلوب محسوب می‌شود.</p>
      <p>فرمانده انتظامی استان سمنان با تأکید بر این‌که نیروی انتظامی در راستای تحقق منویات رهبر معظم انقلاب و مطالبات مردم گام برمی‌دارد، گفت: در همین راستا در عمل به قانون و اجرای آن هرگز کوتاه نمی‌آییم.</p>
      <p>حسنی سهم و نقش همگان در پیشگیری از ناهنجاری‌ها و آسیب‌ها را یادآور شد و افزود: آحاد جامعه به خصوص دست‌اندرکاران سازمان مقدسی همچون بسیج در این خصوص مسؤولیت سنگینی برعهده دارند.</p>
      <p>وی با اشاره به تلاش گسترده و بی‌وقفه مأموران انتظامی در برخورد قاطع با جرائم، از کشف ۹ تن انواع مواد مخدر از ابتدای سال جاری تاکنون با پیگیری‌های گسترده و ویژه مأموران پلیس در استان سمنان خبر داد.</p>
      <p>فرمانده انتظامی استان سمنان همچنین به نگاه ویژه ناجا به موضوع امنیت محله‌محور اشاره و تأکید کرد: مردم مهم‌ترین سهم و نقش را در تأمین این نوع امنیت برعهده دارند.</p>
      <p>حسنی خاطرنشان کرد: برخورد با جرائم و ناهنجاری‌ها را با همکاری خود مردم و تمام نهادها و سازمان‌های مرتبط از جمله بسیج کارمندان دنبال می‌کنیم.</p>
      <p>مرتضی دهرویه، رئیس سازمان بسیج کارمندان استان سمنان نیز برگزاری این گونه نشست‌ها و تقویت تعامل کنونی پلیس و بسیج را موجب افزایش امنیت و احساس آن در جامعه دانست و از آمادگی کامل برای هرگونه همکاری مشترک با پلیس خبر داد.</p>
    </article>
  </body>
</html>