<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/stiv-ker-izveo-najslabiju-petorku-u-istoriji-nba-korkmaz-utisao-portland-u-poslednjoj-sekundi-video/341484"/>
    <meta property="og:site_name" content="MozzartSport"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="Stiv Ker izveo najslabiju petorku u istoriji NBA? Korkmaz utišao Portland u poslednjoj sekundi (VIDEO)"/>
    <meta property="og:description" content="Javnost glasno priča o situaciji u kojoj se Voriorsi nalaze, Marko Gudurić solidan, Adetokunbo srušio šampiona, Irving ne može sam"/>
  </head>
  <body>
    <article>
      <h1>Stiv Ker izveo najslabiju petorku u istoriji NBA? Korkmaz utišao Portland u poslednjoj sekundi (VIDEO)</h1>
      <h2>Javnost glasno priča o situaciji u kojoj se Voriorsi nalaze, Marko Gudurić solidan, Adetokunbo srušio šampiona, Irving ne može sam</h2>
      <address>
        <time datetime="2019-11-03T00:00:00+00:00">03 Nov 2019</time>
      </address>
      <p>
        <i>Golden Stejt, 2. novembar 2018. godine. Utakmicu protiv Minesote počinju <b>Stef Kari, Klej Tompson, Drejmond Grin, Kevin Durant</b> i <b>Demijan Džons</b>.</i>
      </p>
      <p>
        <i>Golden Stejt, 2. novembar 2018. godine. Utakmicu protiv Šarlota počinju <b>Džordan Puli, Erik Paskal, Kaj Boumen, Glen Robinson III</b> i <b>Vili Koli Stajn</b>.</i>
      </p>
      <p>Put koji su Voriorsi, donedavno najdominantnija sila svetske košarke, prošli u poslednjih godinu dana potpuno je neverovatan... Da, svima je jasno da je <b>Kevin Durant</b> napustio franšizu, da <b>Klej Tompson</b> neće igrati verovatno cele sezone zbog teške povrede prednjih ukrštenih ligamenata, da će <b>Stef Kari</b> biti odsutan do februara, a da <b>Drejmond Grin</b> zbog povrede prsta nije mogao da odgovori izazovu. Kada na to dodate da je i <b>D’Anđelo Rasel</b> iskrenuo skočni zglob, nije ni čudo što je američka sportska javnost otišla toliko daleko da je petorku koju je <b>Stiv Ker</b> spremio za meč protiv Šarlota dobila etiketu “najslabija u istoriji NBA lige”. Tačnije, novinari s one strane okeana izazivali su svoje pratioce na društvenim mrežama da navedu koja je to lošija petorka viđena otkako je NBA liga organizovana?</p>
      <p>
        <b>
          <a href="https://mozzartsport.com/kosarka/vesti/jokiceva-briljantnost-za-slom-orlanda-iz-okreta-s-jedne-noge-preko-vucevica-s-velikim-lukom-video/341478">Jokićeva briljantnost za slom Orlanda - iz okreta, s jedne noge, preko Vučevića s velikim lukom (VIDEO)</a>
        </b>
      </p>
      <p>Šarlot se lepšo počastio u novom domu Voriorsa i slavio rezultatom 93:87, a pobedi su najviše doprineli <b>Dvejn Bejkon</b> s 25 i <b>Teri Rozir</b> s 20 poena. Velika je šteta što i pored svih muka s povredama nije bilo mesta za <b>Alena Smailagića</b>, ali valjda će biser srpske košarke dobiti svoj prostor u nastavku sezone. U odsustvu apsolutno svih najvećih zvezda Golden Stejta najefikasniji bio je <b>Erik Paskal</b> s 25 poena (10/18 iz igre, 0/5 za tri), dok su <b>Kaj Boumen</b> i <b>Glen Robinson III</b> ubacili po 16 poena.</p>
      <p>Kako je krenulo, čini se da su Voriorsi uveliko ušli u fazu ozbiljnog posrtanja...</p>
      <figure>
        <iframe src="https://www.youtube.com/embed/dL816J4BVFY" width="425" height="349" data-service="Youtube" scrolling="no"/>
      </figure>
      <p>Dok Golden Stejt pada, Filadelfija raste! A, posle dramatične završnice u Moda Centru i pobede nad Portlandom s tesnih 109:108, samopouzdanje Seventisiksersa skočilo je do svodova velelepne dvorane u srcu Oregona. </p>
      <p>Kakav je to samo finiš susreta bio. Prvo je <b>Anferni Simons</b> pogodio trojku iz ćoška na asistenciju <b>Demijana Lilarda</b>, dok je na semaforu ostalo svega još 2,2 sekunde do kraja, da bi onda istom merom uzvratio <b>Furkan Korkmaz</b> i to pošto je dobio fantastičnu blokadu od <b>Ala Horforda</b> kako bi pobegao najboljem igraču Trejlblejzersa i s lakoćom zapečatio pobedu! Domaćinu je ostalo svega 0,4 sekunde za realizaciju, što nije bilo dovoljno da se u ovom slučaju uradi nešto konkretno.</p>
      <figure>
        <iframe src="https://www.youtube.com/embed/aRz0PNDu6NA" width="425" height="349" data-service="Youtube" scrolling="no"/>
      </figure>
      <p>Korkmazje meč završio s 11 poena, a efikasniji od njega bili su Ben Simons s 18 poena i 11 skokova, uz osam asistencija, te <b>Džoš Ričardson</b> s 17, <b>Horford</b> s 25 i <b>Tobijas Heris</b> s 23 poena. Kod Portlanda <b>Lilard</b> je imao 33 poena (11/16 iz igre, 8/11 za tri), <b>Rodni</b> <b>Hud</b> je ubacio 25, a <b>Si</b> <b>Džej Mekolum</b> tek 16 poena.</p>
      <figure>
        <iframe src="https://www.youtube.com/embed/bo4EhO598as" width="425" height="349" data-service="Youtube" scrolling="no"/>
      </figure>
      <p>Memfis <b>Marka Gudurića</b> morao je da položi oružje na svom terenu, pošto je Finiks bio bolji rezultatom 114:105. Srpski reprezentativac je odigrao malo više od 12 minuta, a meč je završio s po dva poena (1/3 iz igre) i asistencije, uz osam uhvaćenih lopti. Prvi strelac Grizlija bio je <b>Dilon Bruks</b> s 16 poena, dok je najbolji kod Sansa bio <b>Devin Buker</b> s 21 poenom.</p>
      <figure>
        <iframe src="https://www.youtube.com/embed/BePlkYTFqQE" width="425" height="349" data-service="Youtube" scrolling="no"/>
      </figure>
      <p>Milvoki je na krilima <b>Janisa Adetokunba</b> presudio aktuelnom šampionu Torontu i slavio rezultatom 115:105. Prošlosezonski MVP ubeležio je 36 poena, 15 skokova i osam asistencija za 36 minuta u igri, dok je kod Reptorsa <b>Kajl Lauri</b> imao isti košgeterski učinak.</p>
      <figure>
        <iframe src="https://www.youtube.com/embed/ZC4RnJ8q6-A" width="425" height="349" data-service="Youtube" scrolling="no"/>
      </figure>
      <p>
        <b>NBA – rezultati</b>
      </p>
      <p>Detroit – Bruklin 113:109<br/>/Dramond 25 – Irving 20/</p>
      <p>Orlando – Denver 87:91<br/>/Vučević 24 – Denver 20/</p>
      <p>Memfis – Finiks 105:114<br/>/Morant 24 – Buker 21/</p>
      <p>Milvoki – Toronto 115:105<br/>/Adetokunbo 36 – Lauri 36/</p>
      <p>Vašington – Minesota 109:131<br/>/Bil 30 – Vigins 21/</p>
      <p>Golden Stejt – Šarlot 87:93<br/>/Paskal 25 – Bejkon 25/</p>
      <p>Portland – Filadelfija 128:129<br/>/Lilard 33 – Horford 25/</p>
      <p>
        <b>ISTOČNA KONFERENCIJA</b>
      </p>
      <figure>
        <img src="https://mozzartsport.com/upload/CKEditor/03.11.2019/istok5.jpg"/>
      </figure>
      <p>
        <b>ZAPADNA KONFERENCIJA</b>
      </p>
      <figure>
        <img src="https://mozzartsport.com/upload/CKEditor/03.11.2019/zapad5.jpg"/>
      </figure>
      <p><b>Foto</b>: <i>Reuters</i></p>
    </article>
  </body>
</html>