<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696552/%D8%AA%D8%B5%D8%A7%D8%AF%D9%81%E2%80%8C%D9%87%D8%A7%DB%8C-%D8%B9%D8%AC%DB%8C%D8%A8-%D8%AC%D8%A7%D8%AF%D9%87-%DA%86%D8%A7%D9%84%D9%88%D8%B3-%D8%A7%D8%AF%D8%A7%D9%85%D9%87-%D8%AF%D8%A7%D8%B1%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="تصادف‌های عجیب جاده چالوس ادامه دارد"/>
    <meta property="og:description" content="دادستان عمومی و انقلاب کرج در خصوص تشکیل پرونده قضایی برای یکی از اعضای شورای شهر کرج افزود: بله این موضوع صحت دارد و در حال کار تحقیقاتی در خصوص این پرونده هستیم و فعلاً کیفرخواستی برای وی صادر نشده است."/>
  </head>
  <body>
    <article>
      <h1>تصادف‌های عجیب جاده چالوس ادامه دارد</h1>
      <address><time datetime="2019-11-03T00:00:00+00:00">03 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/12/1033012_607.jpg"/>
      </figure>
      <p>دادستان عمومی و انقلاب کرج در خصوص تشکیل پرونده قضایی برای یکی از اعضای شورای شهر کرج افزود: بله این موضوع صحت دارد و در حال کار تحقیقاتی در خصوص این پرونده هستیم و فعلاً کیفرخواستی برای وی صادر نشده است.</p>
      <p>به گزارش ایسنا، حاجی رضا شاکرمی در جمع خبرنگاران اظهار کرد: بر اساس نظرات کارشناسان در خصوص وضعیت آسفالت جاده چالوس، به نظر می‌رسد آسفالت این محور از لحاظ کیفی مناسب نیست.</p>
      <p>دادستان کرج با اشاره به افزایش آمار تصادفات در این محور گفت: تعداد تصادفات در محور کرج - چالوس در سال ۹۶ در مقایسه با سال ۹۵ بیش از ۲۰۰ درصد افزایش داشته است.</p>
      <p>شاکرمی توضیح داد: این تصادفات در سال ۹۷ نیز با افزایش ۱۵۰درصدی نسبت به سال ۹۶ مواجه بوده است.</p>
      <p>این مسئول با بیان اینکه آمار تردد در این محور در طول سه سال قبل با افزایش ناچیزی مواجه بوده است؛ اضافه کرد: طی این سال‌ها ترددها بین هشت تا ۱۱ درصد افزایش داشته ولی آمار تصادفات افزایش زیادی داشته است.</p>
      <p>دادستان کرج با بیان اینکه افزایش آمار تصادفات در این محور صرفاً به دلیل نوع آسفالت این مسیر نیست، افزود: کوهستانی بودن این محور، وجود پیچ‌های خطرناک و خطاهای انسانی از دیگر دلایل افزایش آمار تصادفات در این محور هستند.</p>
      <p>این مسئول اظهار کرد: با توجه به وقوع تصادفات پی در پی در این محور، به نوع و کیفیت آسفالت مشکوک شده و با استعلام از رانندگان قدیمی این مسیر، کارشناسانی برای بررسی وضعیت آسفالت اعزام شدند.</p>
      <p>وی گفت: کارشناسان به اتفاق نظر به این نتیجه رسیده اند که کیفیت آسفالت این محور مرغوب نیست و پیمانکار را در این خصوص احضار کرده‌ایم و البته پیمانکار هم دفاعیاتی دارد و بر این اساس لازم است موضوع با جزییات بیشتر بررسی شود.</p>
      <p>وی گفت: اگر محرز شود که عامل اصلی تصادفات در جاده چالوس آسفالت نامرغوب است؛ مدیرانی که اهمال و قصوری انجام داده باشند باید پاسخ دهند.</p>
      <p>وی در ادامه در خصوص پرونده تخلف پتروشیمی در البرز گفت: این پرونده در شعبه ۲۲ بازپرسی مفتوح است و تحقیقاتش شروع شده و در حال بررسی است.</p>
      <p>شاکرمی در خصوص تشکیل پرونده قضایی برای یکی از اعضای شورای شهر کرج افزود: این موضوع صحت دارد و در حال کار تحقیقاتی در خصوص این پرونده هستیم و فعلاً کیفرخواستی برای وی صادر نشده است.</p>
    </article>
  </body>
</html>