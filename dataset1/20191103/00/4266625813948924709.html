<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/03/trener_shahtarya_luish_kashtru_my_pamyataly_shcho_za_chotyry_dni_poiedynok_iz_1682439"/>
    <meta property="og:site_name" content="ZIK.UA"/>
    <meta property="article:published_time" content="2019-11-03T00:23:00+00:00"/>
    <meta property="og:title" content="Тренер «Шахтаря» Луїш Каштру: Ми пам’ятали, що за чотири дні у нас поєдинок із загребським «Динамо»"/>
    <meta property="og:description" content="Головний тренер донецького «Шахтаря» Луїш Каштру поділився думками після виїзної перемоги над львівськими «Карпатами» (3:0)."/>
  </head>
  <body>
    <article>
      <h1>Тренер «Шахтаря» Луїш Каштру: Ми пам’ятали, що за чотири дні у нас поєдинок із загребським «Динамо»</h1>
      <address>
        <time datetime="2019-11-03T00:23:00+00:00">03 Nov 2019, 00:23</time>
      </address>
      <p>
        <b>Головний тренер донецького «Шахтаря» Луїш Каштру поділився думками після виїзної перемоги над львівськими «Карпатами» (3:0).</b>
      </p>
      <p>
        <b>– Ви свідомо вдалися до такої ротації, розуміючи, що з «Карпатами» легко здобути три очки?</b>
      </p>
      <p>– Ні, ми чудово знали, що «Карпати» зіграли внічию з «Динамо». Був дуже складний матч, і вони <a href="http://shakhtar.com/uk-ua/news/2019/november/2_news/2_luis-castro/">домоглися </a>відмінного результату. Не можна ставити одних і тих самих хлопців на «Олександрію», «Динамо» й «Карпати» – це було б самогубство для нас. Не слід забувати, що за чотири дні поєдинок із загребським «Динамо». Чи це були б «Карпати», чи якась інша команда, нам все одно потрібно було провести ротацію. Жодних сумнівів у силі суперника не було, навпаки, гадаю, футбол уже довів, що простих команд немає. Кожен опонент заслуговує максимальної поваги, адже результати можуть бути геть несподіваними. Команда, яка прямує на першому місці, може втратити очки з тією, що замикає таблицю. Моя повага до «Карпат» максимальна. Однак ми не могли проводити одним складом три матчі поспіль, узявши до уваги поєдинок із «Динамо» (Загреб) наступного тижня. Плюс я довіряю всім футболістам, яких ми маємо.</p>
      <p>
        <b>– За рахунку 1:0 Дженнінгс виходив сам на сам і міг зрівняти рахунок. Чи міг цей епізод уплинути на подальший розвиток подій?</b>
      </p>
      <p>– Так, епізод був через технічну помилку – ми сьогодні припустилися їх кількох. Часом, коли є позитивний результат, таке відбувається. Був неправильний пас, гравець «Карпат» перехопив м’яч і майже забив. Проте я не знаю, як склалося б далі, і ніхто не знає. Ми можемо коментувати те, що було. А був гарний початок «Шахтаря» і цілковите домінування до першого гола. Потім «Карпати» зреагували, стали пресингувати вище, створили певні труднощі під час нашого розіграшу від воріт, ми перестали контролювати матч, але в другому таймі цей контроль повернули. Змінили певні позиції. Крайні захисники були надто високо, майже нарівні з вінгерами, тож один футболіст «Карпат» міг контролювати двох. Не йшли до зони… Після першого тайму скорегували деталі. Забили в правильні моменти, грати було комфортно.</p>
      <p>
        <b>– Кілька років в українській журналістиці триває дискусія: чи впливає рівень чемпіонату України на виступи у єврокубках? Ми бачимо, що Загреб і Зальцбург непогано себе виявляють…</b>
      </p>
      <p>– Гадаю, всі, хто зараз перебуває в цьому залі, усвідомлюють, що найкращі чемпіонати у світі – в Англії, Іспанії, Німеччині, Італії й Франції. Перші чотири – найсильніші. Представники цих ліг найчастіше дістаються фіналу Ліги чемпіонів. Вважаю, зараз немає сенсу обговорювати ці речі. Чемпіонат України ось такий. Він такий самий, як у Португалії, інших менших футбольних країнах, проте він далі лишається цікавим. Ми в принципі маємо п’ять-шість команд, які змагаються за лідерство в таблиці, вони є міцними. Щороку так, і в усіх інших чемпіонатах відбувається те саме. Ви питаєте, чи впливає внутрішній чемпіонат на продуктивність у єврокубках? Так, звісно ж. Що більші змагання у внутрішньому чемпіонаті, то сильніший клуб на євроарені. Проте ми в жодному разі не повинні говорити, що чемпіонат поганий, шукати відмовки. Ми знали, як стоїть справа. Нам слід узяти це до уваги й міркувати, що потрібно зробити у єврокубкових матчах, аби зменшити різницю з представниками міцних чемпіонатів. Ми повинні протистояти їм і намагаємось робити це в кожному матчі. Якщо не виходить щось змінити, слід дивитись на реалії. Коли вони такі, отже, ми мусимо працювати в таких реаліях.</p>
      <p>
        <b>– Наступного сезону буде 14 клубів. Вам хотілося б грати у два кола або з розділенням на групи, більше матчів?</b>
      </p>
      <p>– Я ще не думав про це. Не люблю говорити зненацька. Хотів би вивчити ситуацію, а потім відповісти.</p>
      <p> </p>
      <related>
        <h4>читайте також</h4>
        <a href="https://zik.ua/news/2019/11/03/trener_karpat_roman_sanzhar_pislya_propushchenogo_golu_zi_standartu_nam_vazhko_1682445"/>
        <a href="https://zik.ua/news/2019/11/02/u_chempionati_ukrainy_z_futbolu_shahtar_i_desna_sogodni_v_gostyah_obigraly_1682359"/>
        <a href="https://zik.ua/news/2019/10/31/futbolisty_shahtarya_vpershe_za_desyat_rokiv_ne_zigrayut_u_finali_kubka_1680435"/>
        <a href="https://zik.ua/news/2019/10/31/gravets_dynamo_denys_popov_ne_dumav_shcho_budemo_120_hvylyn_graty_ale_tak_1680383"/>
      </related>
    </article>
  </body>
</html>