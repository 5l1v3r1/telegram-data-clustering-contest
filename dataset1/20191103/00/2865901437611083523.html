<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/gabrijel-dek-je-hladan-kao-spricer-real-dobio-baskoniju-u-poslednjoj-sekundi-video/341554"/>
    <meta property="og:site_name" content="MozzartSport"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="Gabrijel Dek je hladan kao špricer, Real dobio Baskoniju u poslednjoj sekundi (VIDEO)"/>
    <meta property="og:description" content="Neverovatna završnica u Španiji"/>
  </head>
  <body>
    <article>
      <h1>Gabrijel Dek je hladan kao špricer, Real dobio Baskoniju u poslednjoj sekundi (VIDEO)</h1>
      <h2>Neverovatna završnica u Španiji</h2>
      <address>
        <time datetime="2019-11-03T00:00:00+00:00">03 Nov 2019</time>
      </address>
      <p>Vodio je Real dvocifrenom razlikom, potom je sebi zagorčao život i jurio prednost tokom većeg dela drugog poluvremena, ali je imao sreću da u svojim redovima ima <b>Gabrijela Deka</b>. Fantastični Argentinac rešio je da sam završi poslednju akciju na utakmici kada je rezultat na semaforu bio nerešen i pogodio je za nevericu na tribinama - 89:91.</p>
      <p>Bio je to pravi revolveraški okršaj na obe strane terena. Real je čak 35 puta šutao sa distance na ovoj utakmici, ali je imao sreću da je pogodio 14 puta. Sa druge strane, Baskonija je šutirala utoliko manje, ali je bila daleko preciznija, pošto je imala 11/21. No, to nije bilo dovoljno...</p>
      <p>Gotovo svi procenti su bili na strani Baskonije, čak su njeni košarkaši imali i bolji zbirni indeks, ali ni to nije bilo dovoljno da se na leđa baci moćni Real Madrid. Ekipa <b>Pabla Lasa </b>jednostavno obožava neizvesne završnice, mislili su svi da i večeras na crtu stati <b>Serhio Ljulj</b>, ali Mardiđani su iznedrili novog junaka.</p>
      <p>Na semaforu je na oko 20 sekundi pred kraj stajao nerešen rezultat. Loptu je u svoje ruke preuzeo <b>Gabrijel Dek</b>. Trenutak po trenutak bližio se kraj meča, a onda... Argentinac je stao na poludistancu, uspeo je sebi da izgradi čistu poziciju, a lopta je prošla kroz mrežicu kao kap.</p>
      <figure>
        <iframe data-src="https://twitter.com/ACBCOM/status/1191073887255236608?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>To kao da je poništilo sve uspone i padove koje su Kraljevići imali tokom čitavog dela utakmice. Jer kako objasniti da su sa čak 13 poena koliko su imali na poluvremenu, već na polovini treće četvrtine imali zaostatak od šest poena.</p>
      <p>Doduše, uspravili su se nakon toga, uveli meč u neizvesnu završnicu i to im se na kraju isplatilo. Baskonija je konstantno jurila zaostatak u tim završnim minutima, ali poslednji koš nije mogla da nadoknadi, jer je došao uz zvuk sirene.</p>
      <p>Da <b>Dek </b>nije postigao već pomenuti koš, <b>Entoni Rendolf </b>bi verovatno poneo epitet heroja, jer je meč završio sa čak 22 poena i indeksom 26. Pokušao je domaće da povuče napred <b>Šengelija </b>sa 20 poena, kao i <b>Džening </b>koji je imao 18 poena, ali to nije bilo dovoljno.</p>
      <p>Baskijci su tako upisali već četvrti poraz u ACB ligi, tako da se sada nalaze čak van plej-of zone, dok je Real i dalje perfektan na prvom mestu sa skorom 7-0.</p>
      <p>
        <b>ACB LIGA - 7. KOLO</b>
      </p>
      <p><b>Subota</b><br/>River Andora - Mursija 86:89<br/>Manresa - Bilbao 101:97 /nakon dva produžetka/<br/>San Pablo Burgos - Saragosa 69:78</p>
      <p><b>Nedelja</b><br/>Huventud - Obradoiro 101:77<br/>Unikaha - Betis 79:71<br/>Estudijantes - Tenerife 72:74<br/>Baskonija - Real Madrid 89:91<br/>Barselona - Fuenlabrada 87:74<br/>Valensija - Gran Kanarija 86:88 /nakon produžetka/</p>
      <figure>
        <img src="https://mozzartsport.com/upload/CKEditor/03.11.2019/a1ligaendes.PNG"/>
      </figure>
      <p><b>Piše</b>: <i>Srđan TODOROVIĆ</i><br/><b>Foto</b>: <i>Shutterstock</i></p>
    </article>
  </body>
</html>