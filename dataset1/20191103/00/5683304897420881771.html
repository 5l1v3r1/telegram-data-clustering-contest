<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/india/2019/11/03/maharashtra-government-formation-efforts.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-03T00:31:00+00:00"/>
    <meta property="og:title" content="മഹാരാഷ്ട്ര: കേന്ദ്രനിർദേശം കാത്ത് ബിജെപി–സേന; സോണിയ–പവാർ ചർച്ച നാളെ"/>
    <meta property="og:description" content="മുംബൈ ∙ മഹാരാഷ്ട്രയിലെ രാഷ്ട്രീയ പ്രതിസന്ധി പരിഹരിക്കാൻ ബിജെപിയും ശിവസേനയും ഇന്നലെയും കാര്യമായ നീക്കങ്ങൾ നടത്താതിരുന്നതോടെ അനിശ്ചിതത്വം തുടരുന്നു..Maharashtra. Manorama News. manorama online.India News. National News. Malayalam News. Manorama Online"/>
  </head>
  <body>
    <article>
      <h1>മഹാരാഷ്ട്ര: കേന്ദ്രനിർദേശം കാത്ത് ബിജെപി–സേന; സോണിയ–പവാർ ചർച്ച നാളെ</h1>
      <address><time datetime="2019-11-03T00:31:00+00:00">03 Nov 2019, 00:31</time> by <a rel="author">https://www.facebook.com/manoramaonline</a></address>
      <p>മുംബൈ ∙ മഹാരാഷ്ട്രയിലെ രാഷ്ട്രീയ പ്രതിസന്ധി പരിഹരിക്കാൻ ബിജെപിയും ശിവസേനയും ഇന്നലെയും കാര്യമായ നീക്കങ്ങൾ നടത്താതിരുന്നതോടെ അനിശ്ചിതത്വം തുടരുന്നു. കാത്തിരുന്നു കാണുക എന്ന സമീപനത്തിൽ ബിജെപി ഉറച്ചു നിൽക്കുമ്പോൾ സമ്മിശ്ര പ്രതികരണമായിരുന്നു ഇന്നലെ സേനയുടെ ഭാഗത്തു നിന്നുണ്ടായത്.</p>
      <p>രൂക്ഷവിമർശനം തുടർന്നതോടൊപ്പം ശിവസേന ചർച്ചകൾ അവസാനിപ്പിച്ചിട്ടില്ലെന്നും അവസാനനിമിഷം വരെ സഖ്യ മര്യാദ തങ്ങൾ പാലിക്കുമെന്നു പറഞ്ഞത് സാധ്യതകൾ അവശേഷിക്കുന്നുവെന്ന സൂചനയായി. എന്നാൽ, ആര് ആദ്യം അയയുമെന്നു സേനയും ബിജെപിയും കാത്തിരിക്കുന്നു. ബിജെപി കേന്ദ്രനേതൃത്വത്തിന്റെ ഇടപെടലാണ് ശിവസേന പ്രതീക്ഷിക്കുന്നത്.</p>
      <p>കോൺഗ്രസ് അധ്യക്ഷ സോണിയ ഗാന്ധിയുമായി നാളെ എൻസിപി അധ്യക്ഷൻ ശരദ് പവാർ ഡൽഹിയിൽ കൂടിക്കാഴ്ച നടത്തുന്നുണ്ട്. ശിവസേനയോടുള്ള ഇരുപാർട്ടികളുടെയും നിലപാടിൽ മാറ്റമുണ്ടോയെന്ന് ഈ കൂടിക്കാഴ്ചയ്ക്കുശേഷം അറിയാം.</p>
      <p>സർക്കാർ രൂപീകരിക്കാൻ ശിവസേനയെ പിന്തുണയ്ക്കണമെന്ന് അഭ്യർഥിച്ച് കോൺഗ്രസ് എംപിയും പാർട്ടിയുടെ ന്യൂനപക്ഷ വിഭാഗം നേതാവുമായ ഹുസൈൻ ദൽവായി പാർട്ടി അധ്യക്ഷ സോണിയ ഗാന്ധിക്കു കത്തെഴുതി. പ്രശ്നപരിഹാരം ആവശ്യപ്പെട്ട് എൻഡിഎയിലെ ചെറു സഖ്യകക്ഷികൾ ഗവർണറെയും കണ്ടു.</p>
      <p>രാഷ്ട്രപതി ഭരണത്തിനുള്ള സാധ്യത സൂചിപ്പിച്ച മന്ത്രി സുധീർ മുൻഗൻതിവാർ ഒഴികെ മുതിർന്ന ബിജെപി നേതാക്കളെല്ലാം പ്രതികരണങ്ങളിൽ നിന്നു വിട്ടു നിന്നപ്പോൾ ശിവസേന നേതാവ് സഞ്ജയ് റാവുത്ത് പതിവ് ആക്രമണം തുടർന്നു.</p>
      <p>രാഷ്ട്രപതി ഭരണത്തെക്കുറിച്ചാണ് ഒരു മന്ത്രി സംസാരിക്കുന്നതെന്നും രാഷ്ട്രപതി ബിജെപിയുടെ കീശയിലാണോയെന്നും സേനാമുഖപത്രമായ സാമ്നയിലെ ലേഖനത്തിൽ അദ്ദേഹം ചോദിച്ചു. സർക്കാർ രൂപീകരണം സാധ്യമായില്ലെങ്കിലുള്ള ഭരണഘടനാപരമായ സാധ്യത മാത്രമാണ് താൻ ചൂണ്ടിക്കാട്ടിയതെന്നു നിലപാട് മയപ്പെടുത്തിയ സുധീർ മുൻഗൻതിവാർ പറഞ്ഞു.</p>
    </article>
  </body>
</html>