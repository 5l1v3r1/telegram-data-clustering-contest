<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3772941,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="אפל מבקשת מממשל טראמפ הקלות בתשלום מכסים על האייפון"/>
    <meta property="og:description" content="ענקית הטכנולוגיה האמריקאית מבקשת מהממשל האמריקאי להימנע מלהטיל מכסים על מוצרים שלה שמיוצרים בסין. בין היתר כוללת הבקשה החרגה של רכיבי אייפון, רמקולים חכמים ואוזניות איירפודס"/>
  </head>
  <body>
    <article>
      <h1>אפל מבקשת מממשל טראמפ הקלות בתשלום מכסים על האייפון</h1>
      <h2>ענקית הטכנולוגיה האמריקאית מבקשת מהממשל האמריקאי להימנע מלהטיל מכסים על מוצרים שלה שמיוצרים בסין. בין היתר כוללת הבקשה החרגה של רכיבי אייפון, רמקולים חכמים ואוזניות איירפודס</h2>
      <address><time datetime="2019-11-03T00:00:00+00:00">03 Nov 2019</time> by <a rel="author">שירות כלכליסט</a></address>
      <p>חברת אפל ביקשה מממשל טראמפ לא להטיל מכסים על מוצרים שלה שמיוצרים בסין, כך על פי מסמכים של החברה שהועברו למשרדו של נציגות הסחר של ארה"ב (USTR). על פי דיווח של סוכנות רויטרס אמש (שבת), החברה ביקשה ביום חמישי שעבר פטור ממכסים על 11 מוצרים ביניהם: רמקולי HomePod, מחשבי מק, חלקי חילוף למכשירי אייפון, אוזניות איירפודס, שעוני אפל ווטש ועוד.</p>
      <p>לממשל ולציבור יש עד ה-14 בנובמבר כדי להגיש הסתייגויות על הבקשה. אפל אמרה למשרד נציג הסחר האמריקני שהמוצרים שציינה הינם מכשירים אלקטרוניים שמיועדים לשוק הצרכני ואינם "חשובים אסטרטגית או קשורים לתכנית תעשייתית סינית כלשהי." אפל ביקשה פטור ממכסים של 15% שנכנסו לתוקפם בראשון בספטמבר האחרון במסגרת ההכבדה על יבוא מוצרים מסין.</p>
      <figure>
        <img src="https://images1.calcalist.co.il/PicServer3/2019/01/05/874524/1NL.jpg"/>
        <figcaption>טים קוק לממשל טראמפ: הקלו על המכסים שאנחנו משלמים <br/>צילום: איי אף פי, רויטרס</figcaption>
      </figure>
      <p>גם חברת פיטביט ביקשה מהממשל פטור ממכסים על צמידי הכושר שלה. החברה אמרה לממשל ש"הרוב המכריע של יכולת הייצור הגלובלית שלה נמצאת בסין." החברה הוסיפה ש"בעוד פיטביט מודעת לכך שמוצרים כאלה מיוצרים כיום גם בטייוואן ודרום קוריאה, המתקנים בהם הם מיוצרים שייכים לחברות מתחרות ופיטביט אינה יכולה להיעזר בהם."</p>
      <p>עסקי המחשוב הלביש של אפל – שכוללים את שעוני האפל ווטש, אוזניות האיירפודס ורמקולי HomePod, הכניסו לה 24.5 מיליארד דולר בשנה הפיסקלית 2019 שהסתיימה בספטמבר, מה שמייצג 9.4% מכלל הכנסותיה. המכירות בפרק הזמן הזה עלו ב-41% לעומת שנה שעברה, והמכשירים האלה הפכו לחלק חשוב בעסקיה של אפל בעוד מכירות האייפון יורדות בארבעת הרבעונים האחרונים ברציפות.</p>
    </article>
  </body>
</html>