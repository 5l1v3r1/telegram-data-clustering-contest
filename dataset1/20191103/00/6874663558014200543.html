<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/marketing/articles/0,7340,L-3772904,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="אחרי שנה בלבד: מנכ&quot;ל קופיקס מסיים את תפקידו"/>
    <meta property="og:description" content="אירם גרייבר עוזב את רשת בתי הקפה והסופרים שבשליטת רמי לוי, על רקע הירידה המתמשכת במכירות והעמקת ההפסדים. שכרו עמד על 50 אלף שקל בחודש"/>
  </head>
  <body>
    <article>
      <h1>אחרי שנה בלבד: מנכ"ל קופיקס מסיים את תפקידו</h1>
      <h2>אירם גרייבר עוזב את רשת בתי הקפה והסופרים שבשליטת רמי לוי, על רקע הירידה המתמשכת במכירות והעמקת ההפסדים. שכרו עמד על 50 אלף שקל בחודש</h2>
      <address><time datetime="2019-11-03T00:00:00+00:00">03 Nov 2019</time> by <a rel="author">נווית זומר</a></address>
      <p>שנה בלבד לאחר המינוי: אירם גרייבר, מנכ"ל חברת קופיקס שבשליטת רמי לוי, יסיים את תפקידו בחברה בסוף החודש. לפני קופיקס שימש גרייבר כמנכ"ל חברת המזון ויליפוד.</p>
      <p>לפני שנה סיים לוי את תהליך ההשתלטות על קופיקס (הכוללת את בתי הקפה והסופרים), הנסחרת בבורסה בתל אביב, כשרכש נתח נוסף ממניותיה מידי מייסדה אבי כץ והגיע להחזקה של 65% מהמניות.</p>
      <figure>
        <img src="https://images1.calcalist.co.il/PicServer2/20122005/405887/co_l.jpg"/>
        <figcaption>סניף של קופיקס <br/>צילום: ישראל מלובני</figcaption>
      </figure>
      <p>גרייבר, שעלות שכרו 50 אלף שקל בחודש, החליף את המנכ"ל הקודם יקי ודמני שמונה על ידי אבי כץ וגם כיהן כשנה. באוקטובר שעבר קיבל לידיו גרייבר חברה מפסידה, לאחר משבר מול לקוחותיה עקב העלאת מחיר הקפה מחמישה לשישה שקלים, מהלך שיזם אבי כץ. על גרייבר הוטלה המשימה לבצע תוכנית מפנה בחברה ולהתמקד בשיפור התוצאות של רשת בתי הקפה המונה למעלה מ-100 סניפים, בעוד הסופרים היו יותר באחריותו של רמי לוי.</p>
      <p>גרייבר פעל להשבחת המוצרים ברשת כשהכריכים, המאפים והסלטים עברו שדרוג ניכר. כן נסגרו סניפים מפסידים ותנאי הסחר שופרו. אלא שקופיקס סיימה את הרבעון השני של 2019 עם ירידה של 7.7% במכירות שהסתכמו ב-58 מיליון שקל וההפסד הנקי העמיק ל-6.2 מיליון שקל לעומת 2.7 מיליון שקל ברבעון המקביל. את המחצית הראשונה של 2019 חתמה קופיקס בהפסד של 11.5 מיליון שקל. החודש יפורסמו דוחות קופיקס לרבעון השלישי שילמדו האם החברה מראה שיפור בתוצאותיה, או שההפסדים רק מתרחבים.</p>
    </article>
  </body>
</html>