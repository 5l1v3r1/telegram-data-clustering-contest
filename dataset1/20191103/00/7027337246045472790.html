<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696492/%D8%A7%D8%B9%D9%84%D8%A7%D9%85-%D9%86%D8%B8%D8%B1-%DA%A9%D8%A7%D8%B1%D8%B4%D9%86%D8%A7%D8%B3%DB%8C-%D9%82%D8%AA%D9%84-%D9%85%DB%8C%D8%AA%D8%B1%D8%A7-%D8%A7%D8%B3%D8%AA%D8%A7%D8%AF-%D8%A8%D9%87-%D9%88%DA%A9%D9%84%D8%A7%DB%8C-%D9%85%D8%AD%D9%85%D8%AF%D8%B9%D9%84%DB%8C-%D9%86%D8%AC%D9%81%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="اعلام نظر کارشناسی قتل میترا استاد به وکلای محمدعلی نجفی"/>
    <meta property="og:description" content="با گذشت بیش از ۱۰ روز از اعلام‌نظر کارشناسان اسلحه‌شناسی و پزشکی قانونی در پرونده قتل میترا استاد - همسر دوم محمدعلی نجفی- به قاضی شعبه نهم دادگاه کیفری تهران این نظرات به وکلای نجفی ابلاغ شد."/>
  </head>
  <body>
    <article>
      <h1>اعلام نظر کارشناسی قتل میترا استاد به وکلای محمدعلی نجفی</h1>
      <address><time datetime="2019-11-03T00:00:00+00:00">03 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/12/1032841_756.jpg"/>
      </figure>
      <p>با گذشت بیش از ۱۰ روز از اعلام‌نظر کارشناسان اسلحه‌شناسی و پزشکی قانونی در پرونده قتل میترا استاد - همسر دوم محمدعلی نجفی- به قاضی شعبه نهم دادگاه کیفری تهران این نظرات به وکلای نجفی ابلاغ شد.</p>
      <p>به‌گزارش ایلنابه نقل از روزنامه ایران، سه ماه و ۲۰ روز قبل نخستین جلسه رسیدگی به اتهام نجفی در شعبه نهم دادگاه کیفری تهران به ریاست دکتر محمدرضا محمدی کشکولی برگزار شد این پرونده در سه جلسه بررسی و سرانجام حکم قصاص صادر شد اما چند روز بعد خانواده مقتول با اعلام گذشت از قصاص، رضایت خود را به دادگاه اعلام کردند و نجفی از مجازات مرگ رهایی یافت اما چندی بعد حمیدرضا گودرزی وکیل نجفی با ارائه دلایلی به دادگاه مدعی شد قتل عمدی نبوده است و نقایصی را در پرونده به دادگاه ارائه کرد.</p>
      <p>به این ترتیب قضات دیوان عالی کشور حکم قتل عمدی را نقض کرده و با فرستادن پرونده به شعبه نهم دادگاه کیفری خواهان بررسی دوباره پرونده شدند. قاضی کشکولی نیز با تعیین ۶ کارشناس اسلحه شناسی و پزشکی قانونی روز ۱۵ مهر ضمن بازسازی دوباره صحنه قتل به کارشناسان ۲ هفته مهلت داد تا نظر خود را در مورد نحوه شلیک گلوله‌ها و علت مرگ مقتول اعلام کنند.</p>
      <p>سرانجام این گزارش‌ها آماده و به دادگاه ارائه شد و صبح دیروز نیز نظر کارشناسان به وکلای نجفی ابلاغ شد. بر اساس این گزارش کارشناسان بر خلاف نظر اولیه کارشناسی که گفته بودند گلوله مستقیم به سوی مقتول شلیک شده است، این بار اعلام کردند که شلیک‌ها مستقیم نبوده و گلوله بعد از اصابت به دست میترا و تغییر شکل مرمی آن وارد بدن او و باعث مرگش شده است.</p>
      <p>این در حالی است که در مورد عمد یا غیر عمد بودن قتل میترا استاد قاضی پرونده باید اعلام نظر کند. حالا باید منتظر ماند تا پس از جمع‌بندی نظرات کارشناسان و مستندات پرونده قاضی مشخص کند که بالاخره شلیک محمدعلی نجفی به همسر دومش عمدی بوده یا به گفته خودش در بی‌تعادلی اقدام به شلیک کرده است.</p>
      <p> </p>
    </article>
  </body>
</html>