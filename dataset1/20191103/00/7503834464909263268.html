<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pu.nl/artikelen/blog/in-de-ban-van-de-bloedzuigers/"/>
    <meta property="og:site_name" content="Power Unlimited"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="In de ban van de bloedzuigers "/>
    <meta property="og:description" content="In games met vampieren sta ik voor een onmogelijke opgave. Aan de ene kant hebben tig jaren aan RPG-ervaring er voor gezorgd dat ik een of andere tryhard goedzak ben die iedere NPC wil helpen met zijn problemen. Of het nou het wassen van zijn oma is of het neerhalen van een drugskartel; ik ben je virtuele man. Aan de andere kant ben ik al sinds mijn jeugd gefascineerd door lijkbleke mannen en vrouwen met puntige tanden, wiens hobby’s bloed zuigen en grafkisten uitwonen zijn. "/>
  </head>
  <body>
    <article>
      <h1>In de ban van de bloedzuigers </h1>
      <address><time datetime="2019-11-03T00:00:00+00:00">03 Nov 2019</time> by <a rel="author">Marvin</a></address>
      <p>In games met vampieren sta ik voor een onmogelijke opgave. Aan de ene kant hebben tig jaren aan RPG-ervaring er voor gezorgd dat ik een of andere tryhard goedzak ben die iedere NPC wil helpen met zijn problemen. Of het nou het wassen van zijn oma is of het neerhalen van een drugskartel; ik ben je virtuele man. Aan de andere kant ben ik al sinds mijn jeugd gefascineerd door lijkbleke mannen en vrouwen met puntige tanden, wiens hobby’s bloed zuigen en grafkisten uitwonen zijn. </p>
      <figure>
        <img src="https://cdn2.pu.nl/media/marvin/nosferatu.jpg"/>
      </figure>
      <p>Oké, in veel RPG’s is dat ook geen probleem. In Skyrim huppelde ik vrolijk achter de Dawnguard (de vampierjagers) aan omdat iedereen tegen me zei dat vampieren slecht zijn. In Vampire: The Masquerade was mijn Humanity het belangrijkste, omdat ik tegen mezelf bleef zeggen dat mijn personage zo goed is. Gewoon altijd het goede doen; dat bloedzuigers zelden in dat plaatje passen is logisch. Maar na jaren goedzakkerij begon het toch te… knagen.</p>
      <p>De Nintendo Switch-release van Vampyr leek voor mij het perfecte moment om mijn hoektanden een laagje bloed te geven. Waarom? Omdat ik hem al een keer had gespeeld op mijn PS4 en ik het verhaal dus al kende. Daarbij maak ik normaal gesproken iets te veel positieve keuzes in games voor iemand die een obsessie heeft met horror en vampieren. Vanzelfsprekend dook ik van het ene uiterste in het andere uiterste, en besloot ik dat iedereen die dood kon gaan dood moest gaan. En verdomme, dat was lastiger dan ik had verwacht.</p>
      <figure>
        <img src="https://cdn2.pu.nl/media/marvin/vampyr_good_boi.jpg"/>
      </figure>
      <p>Want wat blijkt, als íets je humeur kan verneuken dan is het wel de moordpartijen in Vampyr. Aan het begin genoot ik volop van de intense muziek, de rode waas die over het beeld valt en het spartelen van mijn prooi. Maar daarna hoor je hun geesten nog even napraten. ‘Pippa, my princess, flee away while you can, for all is lost.’ – ‘I can’t see anymore. I’m cold. Forgive me, for this time, I’ll really leave you alone in the dark.’ – ‘No! Not Now! Not Me. Please.’ – ‘My son, who will take care of him?’ – ‘What a waste of life…’ Tja, check <a href="https://www.youtube.com/watch?v=rWBOhNfPLmk">hierr</a> de highlights.</p>
      <p>Eén existentiële crisis later besloot ik dat deze speelstijl misschien niets voor mij is, mijn eerste (‘goede’) playthrough was toch een stuk aangenamer. En nee, dat ligt zeker niet aan de Switch-versie van Vampyr - die draait nagenoeg perfect, maar toch leg ik hem even weg.</p>
      <p>Daarna begon ik na te denken over mijn geschiedenis met vampieren, de wezens waarvan ik altijd dacht dat ik ze zo tof vond omdat ze onvervalst evil zijn. Tja, had ik toch wel kunnen zien aankomen dat ik een pussy ben.</p>
      <figure>
        <img src="https://cdn2.pu.nl/media/marvin/vampyr_evil.jpg"/>
      </figure>
      <p>Mijn favoriete boek? Bram Stoker’s Dracula, volledig vanuit het oogpunt van stervelingen verteld. Eerste aanraking met vampieren? Buffy the Vampire <b>Slayer</b>. Favoriete boekenserie in mijn jeugd? The Saga of Darren Shan, waarin het hoofdpersonage weigert te moorden. Favoriete vampierenfilms? What We Do In The Shadows (een persiflage van vampieren), From Dusk Till Dawn (drie keer raden wie er winnen…) en Let The Right One In (over kinderen die verliefd worden, for fuck’s sake).</p>
      <p>Nee, ik ben dus niet edgy omdat ik media met vampieren erin tof vind, negen van de tien keer trekt de vampier namelijk aan het kortste eind. Jaren aan dit soort films en games hebben mij verpest; ik kan nog amper in de huid kruipen van een door en door slecht personage zonder heimwee te krijgen. Misschien moet ik al die vampieren even laten voor wat ze zijn, mijn ‘evil’ fix halen uit mijn collectie <a href="https://www.pu.nl/artikelen/feature/31-horrorfilms-die-garanderen-dat-je-vandaag-in-je-broek-schijt/">horror</a>films en later terugkeren – with a vengeance.</p>
      <figure>
        <img src="https://cdn2.pu.nl/media/marvin/wow_revendreth.jpg"/>
      </figure>
      <p>Maar wacht eens even. Is dat nou een geheel Victoriaans en vampierachtig gebied die ik mag redden in de nieuwste uitbreiding van World of Warcraft? Hell yeah! Vampire: The Masquerade - Bloodlines 2 staat al bijna voor de deur? Kom binnen, de Humanity staat klaar! En nu ik er over nadenk heb ik Dracula ook al meer dan een jaar niet meer gelezen… Fuck, ik ben terug bij af. Maar wel met de realisatie dat al die vampierenmedia hetzelfde doen als ik in elke RPG die ik speel; het ‘goede’ verheerlijken. Ik hou het in vervolg wel bij bietensap...</p>
    </article>
  </body>
</html>