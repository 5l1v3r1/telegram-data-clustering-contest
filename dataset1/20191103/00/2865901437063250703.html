<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/cacani-i-dalje-bez-greske-kraj-morave-deklasiran-tamis/341555"/>
    <meta property="og:site_name" content="MozzartSport"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="Čačani i dalje bez greške, kraj Morave deklasiran Tamiš"/>
    <meta property="og:description" content="Pančevci parirali samo deset minuta"/>
  </head>
  <body>
    <article>
      <h1>Čačani i dalje bez greške, kraj Morave deklasiran Tamiš</h1>
      <h2>Pančevci parirali samo deset minuta</h2>
      <address>
        <time datetime="2019-11-03T00:00:00+00:00">03 Nov 2019</time>
      </address>
      <p>Nakon pet odigranih kola Košarkaške lige Srbije ekipa Borca jedina je bez poraza. Na svom parketu je bez mnogo muke i peripetija savladala pančevački Tamiš rezultatom <b>90:64</b>. Zbog svega prikazanog u dosadašnjem delu sezone Čačani se potpuno zasluženo nalaze na vodećoj pozciji u domaćem prvenstvu.</p>
      <p>Uprkos očekivanjima, Tamiš je od početka pružao dobar otpor nadmoćnom rivalu. Međutim, to je potrajalo nekih četiri minuta. U nastavku <b>Majstorović</b> je povukao, ostali su ga sledili, tako da je Borac po prvi put stekao opipljivu prednost od sedam poena (15:8). To je primoralo trenera Tamiša da zatraži minut odmora kako bi konsolidovao svoje redove. I uspeo je u tome. Do isteka prve četvrtine Tamiš je, serijom 10:0, uspeo da sustigne Borac i poravna rezultat (18:18).</p>
      <p>Seriju koševa iz prve Tamiš je nastavio u drugoj deonici, kada je po prvi put u susretu i poveo (20:21). Međutim, nalet gostiju prekinuo je <b>Kočović</b> pogotkom za tri. Od tog trenutka Borac je zaigrao kako se od njega očekuje, pa je uspostavio kontrolu meča. Polako, ali sigurno, lomio je protivnika i povećavao prednost. Daleko bolju igru u odnosu na Tamiš domaćin je znao da naplati, pa je na veliki odmor otišao mirne glave sa velikim suficitom od 17 koševa (50:33).</p>
      <p>Drugo poluvreme otvorio je <b>Đoković</b> pogotkom za tri. Na taj način je produžio dobro šutersko veče svog tima. Posle njega poentirao je i <b>Džouns</b>, tako da je sa pet vezanih poena Borac stekao prednost od 22 koša (55:33). To je ponovo nateralo stratega gostujućeg sastava da posegne za jedinim mogućim rešenjem, minutom za savetovanje. Ipak, za razliku od prve deonice, u trećoj taj potez nije urodio plodom. Čačani su nastavili da drže stvari pod kontrolom, čuvajući stečeni suficit, a čak su ga značajno i uvećali. Bilo je očigledno da je Borac slomio otpor Pančevaca.</p>
      <p>U poslednjem delu utakmice Borac je, prosto rečeno, odrađivao posao. Očita dominacija Čačana nije davala gostima nikakvu nadu za preokret. I opet je, kao bezbroj puta do sada, trener <b>Marinović</b> ukazao šansu doslovno svim igračima. Sve u svemu, bila je ovo nova demonstracija sile tima iz grada na Moravi, koji je i nakon ovog  kola ostao neporažen na domaćem terenu.</p>
      <hr/>
      <p>
        <b>BORAC – TAMIŠ 90:64 (18:18, 32:15, 22:8, 18:23)</b>
      </p>
      <p><b>Dvorana</b>: Čačak – Dvorana Borca<br/><b>Gledalaca</b>: 1.000<br/><b>Sudije</b>: Branislav Mrdak, Ivan Stefanović, Duško Sedlar</p>
      <p><b>BORAC:</b> Alikadić 6, Popović 7, Đoković 6, Krsmanović 2, Bumbić 5, Gavrilović 7, Majstorović 11, Kočović 6, Nerandžić 8, Džouns 10, Todorović 9, Čarapić 13.<br/><b>TAMIŠ:</b> Nikolić 5, Čabrilo, Radović 4, Vasić 8, Pavićević 13, Vukojičić 5, Filbič 1, Prlja 11, Janković 3, Lučić 3, Rods 7, Labudović 4.</p>
      <hr/>
      <p>
        <b>KOŠARKAŠKA LIGA SRBIJE – 5. KOLO</b>
      </p>
      <p><b>Petak</b><br/>Dunav – Mladost Zemun 89:95<br/>/Kovačević 20 - Bibins 21/</p>
      <p><b>Subota</b><br/>OKK Beograd - Novi Pazar 79:80<br/>/Musić Novak 27 - Vulić 21/</p>
      <p>Zlatibor - Sloboda 94:85<br/>/Papić 25, Popović 15 (10 sk, 16 as) - Tadić 21, Nikolić 19/</p>
      <p>Napredak - Dinamik 71:62<br/>/Ilkić 18 - Pašajlić, Glas 11/</p>
      <p>Vršac - Metalac 79:71<br/>/Biler 19 - Stepanović 20/</p>
      <p>Kolubara - Vojvodina 94:91<br/>/Simić 24 - Simović 22/</p>
      <p><b>Nedelja</b><br/>Borac - Tamiš 90:64<br/>/Čarapić 13 - Pavićević 13/</p>
      <figure>
        <img src="https://mozzartsport.com/upload/CKEditor/03.11.2019/a1klskls.PNG"/>
      </figure>
      <p>
        <b>Pišu: </b>
        <i>Đurđe MEČANIN i Nikola MINOVIĆ</i>
        <br/>
        <b>Foto: </b>
        <i>Mozzart Sport</i>
      </p>
    </article>
  </body>
</html>