<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696528/%D9%81%D8%A7%DA%A9%D8%B3-%D9%86%DB%8C%D9%88%D8%B2-%D9%86%D9%88-%D9%86%D9%88%D8%A7%D8%B1-%D8%B4%D8%AF%D9%86-%D8%AA%D8%A8%D9%84%DB%8C%D8%BA%D8%A7%D8%AA-%D8%B6%D8%AF%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D8%B1%D9%88%DB%8C-%D8%AF%DB%8C%D9%88%D8%A7%D8%B1-%D8%B3%D9%81%D8%A7%D8%B1%D8%AA-%D8%B3%D8%A7%D8%A8%D9%82-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D8%AA%D9%87%D8%B1%D8%A7%D9%86-%D8%B9%DA%A9%D8%B3"/>
    <meta property="og:site_name" content="عصر ايران"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="فاکس نیوز: &quot;نو نوار&quot; شدن تبلیغات ضدآمریکایی روی دیوار سفارت سابق آمریکا در تهران (+عکس)"/>
    <meta property="og:description" content="این نقاشی‌های جدید به شدتی بیش از گذشته &quot; تم&quot; ضدآمریکایی خود را حفظ کرده‌اند."/>
  </head>
  <body>
    <article>
      <h1>فاکس نیوز: "نو نوار" شدن تبلیغات ضدآمریکایی روی دیوار سفارت سابق آمریکا در تهران (+عکس)</h1>
      <address><time datetime="2019-11-03T00:00:00+00:00">03 Nov 2019</time> by <a rel="author">عصر ايران</a></address>
      <p>
        <b>این نقاشی‌های جدید به شدتی بیش از گذشته " تم" ضدآمریکایی خود را حفظ کرده‌اند.</b>
      </p>
      <p>وب سایت شبکه خبری <b>"فاکس نیوز"</b> آمریکا با انتشار یک گزارش تصویری در آستانه چهلمین سالگرد حمله به سفارت آمریکا در تهران، از نو شدن و بازآرایی تبلیغات ضد آمریکایی روی دیوار سفارت در آستانه چهلمین سالگرد واقعه 13 آبان 1358 (4 نوامبر 1979) خبر داده است.</p>
      <p>به گزارش <a href="http://www.asriran.com/">عصرایران</a>، این وب سایت آمریکایی در گزارشی نوشت: در آستانه چهلمین سالگرد تصرف سفارت آمریکا در تهران، دیوارهای این ساختمان با نقاشی‌ها و طرح‌های ضد آمریکایی جدید تزیین شده است.</p>
      <p>روز شنبه از نقاشی‌های جدید دیوار سفارت‌خانه سابق آمریکا در تهران، رونمایی شد؛ نقاشی‌هایی که همچنان به شدت "تم" ضد آمریکایی دارند.</p>
      <p>یکی از نقاشی‌ها مسجمه آزادی آمریکا را نشان می‌دهد در حالی که بازوی آن قطع شده و به کناری افتاده است.</p>
      <p>نقاشی دیگر  نماد "عقاب" آمریکا را به سخره گرفته در حالی که به جای شاخه زیتون در پنجه عقاب، در پنجه‌ای لوازم تزریق مواد مخدر و در پنجه دیگر شاخه‌ای پر از گلوله قرار داده شده و بالای سر عقاب نماد "ستاره داوود" (اسراییل) قرار دارد.</p>
      <p>در نقاشی دیگر، یک فروند پهپاد جاسوسی آمریکا که در تابستان سال جاری از سوی نیروهای نظامی ایران سرنگون شد، روی دیوار سفارت آمریکا نقش بسته است.</p>
      <p>چندی پیش پاک کردن طرح‌ها و نقاشی‌های سابق دیوار سفارت آمریکا در تهران سوال برانگیز شده بود، اما ظاهرا قرار بوده طرح‌ها و نقاشی‌های جدیدی با الهام گرفتن از وقایع اخیر در روابط دو کشور از جمله منهدم کردن یک فروند پهپاد جاسوسی آمریکا جایگزین طرح ها و نقاشی های قبلی شوند.</p>
      <p>فردا (دوشنبه 13 آبان) چهلمین سالگرد واقعه تسخیر سفارت آمریکا در تهران به دست دانشجویان انقلابی "پیرو خط امام" است، رویدادی که منجر به دستگیری 444 روزه کارکنان سابق سفارت آمریکا در تهران شد.</p>
      <p> "ابراهیم اصغرزاده" یکی از دانشجویان سابق پیرو خط امام که در ماجرای تسخیر سفارت آمریکا از رهبران دانشجویان بود، این روزها یک سیاستمدار میانه‌رو و اصلاح طلب است. او در آستانه چهل سالگی واقعه 13 آبان سال 1358 در گفتگو با آسوشیتدپرس گفته است: با شرایط کنونی هیچ چشم‌اندازی برای احیای روابط ایران و ایالات متحده آمریکا چهل سال پس از واقعه 13 آبان نمی‌بیند.</p>
      <p> </p>
      <figure>
        <img src="https://cdn.asriran.com/files/fa/news_albums/696528/26165/resized/resized_1032942_344.jpg"/>
        <figcaption>نقاشی‌های جدید روی دیوار سفارت سابق آمریکا در تهران/ عکس‌ها: آسوشیتدپرس و خبرگزاری فرانسه</figcaption>
      </figure>
      <figure>
        <img src="https://cdn.asriran.com/files/fa/news_albums/696528/26165/resized/resized_1032943_546.jpg"/>
      </figure>
      <figure>
        <img src="https://cdn.asriran.com/files/fa/news_albums/696528/26165/resized/resized_1032944_622.jpg"/>
      </figure>
      <figure>
        <img src="https://cdn.asriran.com/files/fa/news_albums/696528/26165/resized/resized_1032945_495.jpg"/>
      </figure>
      <figure>
        <img src="https://cdn.asriran.com/files/fa/news_albums/696528/26165/resized/resized_1032946_686.jpg"/>
      </figure>
      <figure>
        <img src="https://cdn.asriran.com/files/fa/news_albums/696528/26165/resized/resized_1032947_682.jpg"/>
      </figure>
      <p> </p>
      <p> </p>
    </article>
  </body>
</html>