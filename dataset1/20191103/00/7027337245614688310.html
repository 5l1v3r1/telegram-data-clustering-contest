<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696600/%D8%B5%D8%AF%D9%88%D8%B1-%D8%AF%D8%B3%D8%AA%D9%88%D8%B1-%D8%AA%D8%B1%D8%AE%DB%8C%D8%B5-1048-%D8%AE%D9%88%D8%AF%D8%B1%D9%88%DB%8C-%D8%AF%D9%BE%D9%88-%D8%B4%D8%AF%D9%87"/>
    <meta property="og:site_name" content="عصر ايران"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="صدور دستور ترخیص 1048 خودروی دپو شده"/>
    <meta property="og:description" content="بعد از رایزنی‌های انجام شده برای ترخیص خودروهای دپو شده، سرانجام وزیر صنعت، معدن و تجارت دستور ترخیص ۱۰۴۸ خودروی پروانه شده مانده در گمرک را صادر کرد."/>
  </head>
  <body>
    <article>
      <h1>صدور دستور ترخیص 1048 خودروی دپو شده</h1>
      <address><time datetime="2019-11-03T00:00:00+00:00">03 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/12/1033185_567.jpg"/>
      </figure>
      <p>بعد از رایزنی‌های انجام شده برای ترخیص خودروهای دپو شده، سرانجام وزیر صنعت، معدن و تجارت دستور ترخیص ۱۰۴۸ خودروی پروانه شده مانده در گمرک را صادر کرد.</p>
      <p>به گزارش ایسنا، بعد از پایان مهلت ترخیص خودروهای دپو شده، حدود ۱۰۴۸ دستگاه با وجود دریافت پروانه گمرکی، به دلیل پایان مهلت تعیین شده، مجوز ترخیص را دریافت نکردند.</p>
      <p>
        <b>در چند ماه گذشته رایزنی‌هایی از سوی گمرک ایران با دستگاه‌های مربوطه انجام و پیشنهاداتی در رابطه با ترخیص ارائه شده بود که اطلاعات دریافتی ایسنا حاکی از این است که با بررسی‌های انجام شده و موافقت دستگاه‌های ذیربط ، وزیر صمت نیز دستور ترخیص خودروهای پروانه شده را صادر کرده است.</b>
      </p>
      <p>این در حالی است که حدود ۱۳ هزار خودروی وارداتی از دو سال پیش وارد شده بودند که به دلایلی از جمله محدودیت‌های ثبت سفارش و ارزی مجوز ترخیص نداشتند تا این‌که از نیمه دوم سال گذشته هیات دولت طی مصوبه‌ای مهلت چهار ماهه‌ای را برای ترخیص خودروها صادر کرد که این فرصت در اردیبهشت‌ماه بار دیگر دو ماه تمدید شد در نیمه تیرماه و پایان مهلت تعیین شده در نهایت حدود ۷۰۰۰ دستگاه ترخیص و ۱۰۴۸ دستگاه دیگر با وجود دریافت پروانه گمرکی به دلیل پایان مهلت نتوانستند از گمرک خارج شوند.</p>
      <p>در این مدت بحث‌های زیادی در این رابطه مطرح شد و وزارت صنعت، معدن و تجارت اعلام کرده بود که فعلا زمان را تمدید نمی‌کند و این در حالی بود که ارونقی - معاون فنی و امور گمرکی ایران- تاکید کرده بود که از نظر گمرک مشکلی در ترخیص این خودروها وجود ندارد.</p>
      <p>اما آنچه فعلا اتفاق افتاده، وزیر صمت برای ترخیص این ۱۰۴۸ دستگاه موافقت و به گمرک ایران ابلاغ کرده است.</p>
    </article>
  </body>
</html>