<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3772916,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="מטוס ראש הממשלה המריא לטיסת ניסוי ראשונה"/>
    <meta property="og:description" content="לאחר שנתיים של שיפוצים בתעשייה האווירית, יבחן המטוס במשך כשלוש שעות באוויר לקראת מסירתו לחיל האוויר בסוף השנה"/>
  </head>
  <body>
    <article>
      <h1>מטוס ראש הממשלה המריא לטיסת ניסוי ראשונה</h1>
      <h2>לאחר שנתיים של שיפוצים בתעשייה האווירית, יבחן המטוס במשך כשלוש שעות באוויר לקראת מסירתו לחיל האוויר בסוף השנה</h2>
      <address><time datetime="2019-11-03T00:00:00+00:00">03 Nov 2019</time> by <a rel="author">אודי עציון</a></address>
      <p>729 מיליון שקל באוויר: מטוס ראש הממשלה החדש המריא הבוקר לטיסת מבחן ראשונה, מטוס בידי טייסי הניסוי של התעשייה האווירית. הטיסה תימשך בין שעתיים לשלוש שעות, ובמהלכה ייבחנו מערכות המטוס באוויר.</p>
      <p>מדובר בטיסת מבחן ראשונה מבין סדרת טיסות ובדיקות נוספות שיערכו בהמשך. ביום חמישי האחרון, המטוס ביצע בדיקת הסעה על פי פרוטוקול ההכנות לטיסת מבחן. בבדיקת הסעה זו נבדקו המערכות ההידראוליות, מערכות הבלמים ומערכות היגוי קרקע.</p>
      <figure>
        <img src="https://images1.calcalist.co.il/PicServer3/2019/11/03/944532/9569356299275640360no.jpg"/>
        <figcaption>מטוס ראש הממשלה <br/>צילום: התעשייה האווירית</figcaption>
      </figure>
      <p>במהלך ההתארגנות לריצת מסלול ראשונה אובחן עשן קל מגלגל שמאל ועל פי הנוהל <a href="https://www.calcalist.co.il/local/articles/0,7340,L-3772802,00.html">הגיע לשטח האווירי צוות כיבוי</a>. בהמשך היום המטוס ביצע ריצת מסלול נוספת, בה נבדקו המנועים במלוא הכוח, מערכת הבלמים, מערכת היגוי הקרקע ומערכות נוספות.</p>
      <p>בשנתיים האחרונות עבדו מאות מעובדי חטיבת התעופה של התעשייה האווירית על הפרויקט. לעומת פרויקטי הסבה אחרים שמבצעת החטיבה, למטוסי מטען ותדלוק, במטוס רה"מ בוצעו פחות שינויי מבנה ועיקר הדגש היה על בניית תא הנוסעים המחודש, הכולל חדר מנוחה לראש הממשלה, חדר ישיבות ומקומות ל-116 אנשי פמליה.</p>
      <figure>
        <img src="https://images1.calcalist.co.il/PicServer3/2019/11/03/944528/1NL.jpg"/>
        <figcaption>מטוס ראש הממשלה ה"איירפורס 1 הישראלי" בטיסת מבחן <br/>צילום: מוטי קמחי</figcaption>
      </figure>
      <p>זאת הפעם הראשונה שמדינת ישראל תפעיל מטוס אח"מ רשמי, כאשר עד היום השתמשו ראשי הממשלה במטוסי תובלה של חיל האוויר, או במטוסים שנשכרו מאל-על וארקיע. רשמית מיועד המטוס גם עבור נשיא המדינה, אולם הנשיא רובי ריבלין הצהיר כי הוא אינו מעוניין להשתמש בו.</p>
      <p>ה"איירפורס 1" הישראלי הוא מטוס בואינג ER767-300 בן 20 שנה, שנרכש לאחר שירות ארוך בחברת תעופה אוסטרלית.</p>
      <p>עד כה <a href="https://www.calcalist.co.il/local/articles/0,7340,L-3751758,00.html">אישרה הממשלה לפרויקט 729 מיליון שקל</a>, לרכישת המטוס, הסבתו ותפעולו לחמש השנים הראשונות. המטוס מיועד לשרת 25 שנה, וחולק חלפים רבים עם מטוס התדלוק החדש של חיל האוויר האמריקאי, ה-KC-46 פגסוס, שגם חיל האוויר הישראלי מתכוונן לרכוש, מה שיבטיח את זמינותם.</p>
      <p>המטוס אשר צבוע בכחול ולבן ושמגן דוד גדול מצוייר על זנבו, זכה למספר הרישוי הייחודי4X-ISR. הוא יכול לטוס בטיסה ישירה לארה"ב או סין, מצויד במערכות קשר המאפשרות קשר מאובטח לראשי המדינה עם הארץ, וכן במערכת ההגנה עצמית נגד טילים מתוצרת אלביט, מהסוג המותקן במטוסי חברות התעופה הישראליות, המשתמשת בלייזר כדי 'לעוור' טילים המשוגרים לעברו.</p>
    </article>
  </body>
</html>