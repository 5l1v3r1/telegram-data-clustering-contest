<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696548/%D9%81%D8%AF%D8%B1%D8%A7%D8%B3%DB%8C%D9%88%D9%86-%D9%81%D9%88%D8%AA%D8%A8%D8%A7%D9%84-%D8%A8%D8%A7-%D8%B4%D8%B9%D8%A7%D8%B1%D9%87%D8%A7-%D9%88-%D8%A7%D9%82%D8%AF%D8%A7%D9%85%D8%A7%D8%AA-%D8%B3%DB%8C%D8%A7%D8%B3%DB%8C-%D9%82%D9%88%D9%85%DB%8C-%D9%88-%D9%86%DA%98%D8%A7%D8%AF%DB%8C-%D8%A8%D8%B1%D8%AE%D9%88%D8%B1%D8%AF-%D9%82%D8%A7%D8%B7%D8%B9-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="فدراسیون فوتبال: با شعارها و اقدامات سیاسی، قومی و نژادی برخورد قاطع می‌شود"/>
    <meta property="og:description" content="ارکان مختلف فدراسیون فوتبال از جمله کمیته اخلاق پیش از این بارها بر ضرورت رعایت اخلاق و چهارچوب‌های مشخص و معین نظام مقدس جمهوری اسلامی در حوزه ورزش کشور تأکید کرده‌اند و تذکرات لازم در این خصوص داده شده است."/>
  </head>
  <body>
    <article>
      <h1>فدراسیون فوتبال: با شعارها و اقدامات سیاسی، قومی و نژادی برخورد قاطع می‌شود</h1>
      <address><time datetime="2019-11-03T00:00:00+00:00">03 Nov 2019</time> by <a rel="author">عصر ايران</a></address>
      <p>
        <b>ارکان مختلف فدراسیون فوتبال از جمله کمیته اخلاق پیش از این بارها بر ضرورت رعایت اخلاق و چهارچوب‌های مشخص و معین نظام مقدس جمهوری اسلامی در حوزه ورزش کشور تأکید کرده‌اند و تذکرات لازم در این خصوص داده شده است.</b>
      </p>
      <figure>
        <img src="https://cdn.asriran.com/files/fa/news/1398/8/12/1032995_234.jpg"/>
      </figure>
      <p>کمیته اخلاق فدراسیون فوتبال با اشاره به حواشی هفته‌های اخیر لیگ برتر اعلام کرد با شعارها و اقدامات متأثر از عوامل سیاسی، نژادی و قومی برخورد قاطع می‌شود.</p>
      <p>به گزارش سایت رسمی فدراسیون فوتبال، کمیته اخلاق فدراسیون فوتبال با توجه به برخی وقایع مسابقات هفته‌های اخیر رقابت‌های لیگ برتر باشگاه‌های کشور بیانیه‌ای صادر کرد.</p>
      <p>در متن بیانیه صادر شده از سوی کمیته اخلاق آمده است: «هدف از برگزاری رقابت‌های ورزشی خصوصاً در حوزه پرطرفدار فوتبال، ایجاد فضایی سالم و پرنشاط برای اقشار مختلف، بالاخص جوانان و استفاده حداکثری از ظرفیت‌های مفید و ارزشمند این پدیده پرطرفدار بر مبنای رعایت اصول بازی جوانمردانه و اخلاق مداری است. با این وجود متأسفانه برخی بی‌اخلاقی‌های صورت گرفته در هفته‌های اخیر نشان می‌دهد که قشر خاصی از افراد معلوم الحال با مقاصد و نیاتی خارج از موضوعات ورزشی به منظور تخریب فضای فرهنگی ورزشگاه‌ها و البته دست یافتن به اهداف ناصواب خود، دست به اقداماتی می‌زنند که لازم است نسبت به شناسایی و برخورد قاطع با اینگونه موارد اقدامات لازم صورت پذیرد.</p>
      <p>ارکان مختلف فدراسیون فوتبال از جمله کمیته اخلاق پیش از این بارها بر ضرورت رعایت اخلاق و چهارچوب‌های مشخص و معین نظام مقدس جمهوری اسلامی در حوزه ورزش کشور تأکید کرده‌اند و تذکرات لازم در این خصوص داده شده است. بر همین اساس با بررسی دقیق مصادیق تخلفات صورت گرفته در هفته‌ها و بازی‌های اخیر از جمله مواردی که شامل بر هتک حرمت و حیثیت هر فرد یا شخصی در حوزه داخل و یا خارج از فوتبال بوده همچنین مسائل، شعارها و اقدامات غیر ورزشی که متأثر از عوامل سیاسی و یا قومی و نژادی بوده باشد، در این حوزه برخورد قاطع صورت می‌گیرد.</p>
      <p>عبور از خطوط قرمز اسلامی و ایرانی در حوزه ورزش که می‌بایست الگویی از اخلاق مداری و حفاظت از ارزش‌ها در جامعه باشد، به هیچ عنوان قابل چشم پوشی نبوده و کمیته اخلاق فدراسیون فوتبال پس از بررسی دقیق مستندات، گزارش‌ها و کلیه مدارک لازم در این حوزه اقدامات لازم را با تشکیل پرونده و اتخاذ تصمیمات مناسب صورت می‌دهد».</p>
    </article>
  </body>
</html>