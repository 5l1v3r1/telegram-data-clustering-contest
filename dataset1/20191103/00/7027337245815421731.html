<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696568/%D8%B3%DB%8C%D9%84%D8%A7%D8%A8-%D8%A2%D8%A8-%D8%A2%D8%B4%D8%A7%D9%85%DB%8C%D8%AF%D9%86%DB%8C-4-%D8%B1%D9%88%D8%B3%D8%AA%D8%A7%DB%8C-%DA%AF%D9%84%D9%88%DA%AF%D8%A7%D9%87-%D9%85%D8%A7%D8%B2%D9%86%D8%AF%D8%B1%D8%A7%D9%86-%D8%B1%D8%A7-%D9%82%D8%B7%D8%B9-%DA%A9%D8%B1%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="سیلاب آب آشامیدنی 4 روستای گلوگاه مازندران را قطع کرد"/>
    <meta property="og:description" content=" مدیرکل مدیریت بحران استانداری مازندران از قطع شدن آب آشامیدنی چهار روستای شهرستان گلوگاه در پی بارندگی شدید شب گذشته و جاری شدن سیلاب خبر داد و گفت که به این روستاها هم اکنون با تانکر آبرسانی می شود."/>
  </head>
  <body>
    <article>
      <h1>سیلاب آب آشامیدنی 4 روستای گلوگاه مازندران را قطع کرد</h1>
      <address><time datetime="2019-11-03T00:00:00+00:00">03 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/12/1033060_663.jpg"/>
      </figure>
      <p> مدیرکل مدیریت بحران استانداری مازندران از قطع شدن آب آشامیدنی چهار روستای شهرستان گلوگاه در پی بارندگی شدید شب گذشته و جاری شدن سیلاب خبر داد و گفت که به این روستاها هم اکنون با تانکر آبرسانی می شود.</p>
      <p>بارندگی در مازندران از اواخر شب گذشته آغاز شد، ولی شدت و میزان بارش در شرق استان چندان زیاد بود که در اندک زمانی باعث آبگرفتگی معابر و زمین های کشاورزی و بسته شدن جاده سراسری مازندران به گلستان شد.</p>
      <p>علی اصغر احمدی روز یکشنه در گفت و گو با خبرنگار ایرنا با اعلام این که بیشترین میزان بارندگی چند ساعت گذشته استان مربوط به شهرستان گلوگاه به میزان ۱۴۲ میلی متر بود، افزود که به دنبال این بارندگی آب آشامیدنی چهار روستا گل آلود و قطع شد که بلافاصله آبرسانی با تانکر در دستور کار قرار گرفت.</p>
      <p>وی پیش بینی کرد که جریان آب آشامیدنی این روستاها تا فردا به وضعیت عادی برگردد.</p>
      <p>احمدی که به همراه استاندار مازندران در منطقه حضور دارد ، همچنین گفت : با توجه به شدت زیاد بارندگی و میزان بارش فراوان طی چند ساعت ، بیشترین خسارت نیز به شهرستان گلوگاه در شرق استان وارد شد که از جمله آن مسدود شدن جاده ترانزیتی مازندران به گلستان از شب گذشته بود که با تلاش تیم های اجرایی راهداری ، سپاه ، دهیاران و شوراهای روستاها این جاده به صورت موقت بازگشایی شد.</p>
      <p>وی توضیح داد : در حال حاضر حدود ۱۵۰ دستگاه ماشین آلات راهداری در حال پاکسازی جاده ترانزیتی هستند چون برای رفع موقت مشکل یک لاین جاده بازگشایی شد و یک لاین دیگر در حال بازگشایی است.</p>
      <p>مدیرکل مدیریت بحران استانداری مازندران همچنین از آبگرفتگی تعدادی از روستاها و بخش هایی از شهر گلوگاه خبر داد و گفت که با تلاش نیروهای هلال احمر اقدامات لازم برای خروج آب از این مناطق در حال انجام است .</p>
      <p>وی افزود : علاوه بر این به دلیل سرازیر شدن گل و لای از کوهپایه ها به سمت زمین های کشاورزی ، بخشی از این اراضی از انباشت گِل خسارت دیدند که میزان خسارت و وسعت زمین های خسارت دیده را سازمان جهاد کشاورزی پس از بازدید میدانی و تهیه گزارش اعلام خواهد کرد .</p>
      <p>احمدی انجام اقدامات پیشگیرانه از جمله لایروبی انهار و رودخانه ها را در کاهش آسیب باران شب گذشته به استان موثر دانست و گفت : فرمانداران با انجام این کارها توانستند به خوبی بحران باران اخیر را مدیریت کنند .</p>
    </article>
  </body>
</html>