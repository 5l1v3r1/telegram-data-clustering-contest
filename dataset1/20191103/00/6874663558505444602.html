<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3772937,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="&quot;סביב המוצר שלנו מתקיימת כלכלה שמוערכת בכ-1.5 מיליארד דולר&quot;"/>
    <meta property="og:description" content="מתוך 64 מיליון האתרים שהוקמו ב-2018 עם וורדפרס, כ-3% עושים זאת בכלי העבודה של אלמנטור שפיתחו שני היזמים יוני לוקסנבורג ואריאל קליקשטיין. כעת החברה זוכה להשקעה משמעותית ראשונה מקרן הון סיכון אמריקאית שתסייע לה בקפיצת הגדילה הבאה"/>
  </head>
  <body>
    <article>
      <h1>"סביב המוצר שלנו מתקיימת כלכלה שמוערכת בכ-1.5 מיליארד דולר"</h1>
      <h2>מתוך 64 מיליון האתרים שהוקמו ב-2018 עם וורדפרס, כ-3% עושים זאת בכלי העבודה של אלמנטור שפיתחו שני היזמים יוני לוקסנבורג ואריאל קליקשטיין. כעת החברה זוכה להשקעה משמעותית ראשונה מקרן הון סיכון אמריקאית שתסייע לה בקפיצת הגדילה הבאה</h2>
      <address><time datetime="2019-11-03T00:00:00+00:00">03 Nov 2019</time> by <a rel="author">אליחי וידל</a></address>
      <p>בשקט-בשקט, בלי תקציבי שיווק ובלי הרבה יחסי ציבור, צומחת בבני ברק אחת החברות הישראליות המצליחות בתחום בניית אתרי וורדפרס. עם יותר מ-3 מיליון לקוחות ב-163 מדינות ומוצר עם תמיכה ב-52 שפות - הפכה מערכת הניהול שמפתחת אלמנטור הישראלית בסביבת וורדפרס לכלי עבודה חשוב עבור יוצרי אינטרנט מקצועיים.</p>
      <p>"שליש מאתרי האינטרנט שפועלים היום בעולם נבנים על גבי סביבת הקוד הפתוח של וורדפרס", מסביר יוני לוקסנברג, 34, שותף מייסד ומנכ"ל אלמנטור, "וסביב הפלאג-אין שלנו מתקיימת כלכלה שמוערכת בכ-1.5 מיליארד דולר".</p>
      <p>נכון לתחילת 2019, בוני אתרים בסביבת וורדפרס מניעים מחזור עסקי בסך כ-140 מיליארד דולר בשנה ושוק התוכנה העולמי לבניית אתרים ממשיך לצמוח ב-9.4% מדי שנה. כ-142 מיליון מתוך כ-467 מיליון האתרים הפעילים היום ברשת נבנו בסביבת הקוד הפתוח של וורדפרס ומתוך כ-64 מיליון אתרי וורדפרס שנבנו הושקו וחודשו בשנת 2018 כ-3% עשו זאת באמצעות שימוש בכלי העבודה של אלמנטור שלוקסנבורג פיתח ביחד עם שותפו, אריאל קליקשטיין.</p>
      <figure>
        <img src="https://images1.calcalist.co.il/PicServer2/20122005/341203/2_l.jpg"/>
        <figcaption>אלמנטור מאפשרת לבנות אתרי וורדפרס בקלות</figcaption>
      </figure>
      <p>לוקסנבורג וקליקשטיין החלו את דרכם המשותפת לאחר שסיימו את לימודיהם בישיבה, השתלבו בתחום בניית אתרי אינטרנט לחברות במגזר החרדי - לוקסנברג כמעצב וקליקשטיין כמפתח. אחרי שפרצו אל מעבר לגבולות בני ברק החליטו השניים בשנת 2016 להקים את אלמנטור ובתוך שנה הצליחו להגיע ל-100 אלף לקוחות עם המוצר הבסיסי שלהם. "הרגשנו שמשהו דפוק בשיטת העבודה שלנו - כדי לבנות אתרים צריך המון בעלי מקצוע כמו מעצבים, מתכנתים, מתפעלים ומתחזקים ומי שממלא את המשרות האלה הם פרילנסרים שזזים כל הזמן מג'וב לג'וב ובכל מקום חדש נאלצים ללמוד את המערכות והתוכנות שייחודיים למשרד", מסביר לוקסנבורג.</p>
      <p>"דיברנו עם הרבה בוני אתרים וחיפשנו את מה שמפריע להם. ראינו שלכולם כואב באותם מקומות. אין סטנדרטים קבועים ואין שתי חברות דומות. אין איזה כלי אוניברסלי כמו וורד שכולם משתמשים בו ולכן הרגשנו את הצורך לבנות כלי עבודה אחד איתו יעבדו כולם - מעצבים, מפתחים, משווקים. כלי שכל בעלי המקצועות השונים יוכלו לתקשר סביבו באותה שפה".</p>
      <p>המוצר של אלמנטור הוא מערכת ידידותית ונוחה לתפעול לבניית אתרים על הפלטפורמה של וורדפרס שכוללת מגוון עצום של כלים. מתוך לוח הבקרה של המערכת יכולים הלקוחות ובעלי התפקידים השונים לבחור את היישומים הרלוונטיים להם - תבניות עיצוב, תמונות, טפסים, תוספים, לשנות, להוסיף ולהוריד רכיבים בשיטה ויזואלית של דראג-אנד-דרופ. בשונה מהפלטפורמה של WIX (החברה הישראלית שנסחרת בנסדא"ק), האדיטור של אלמנטור מותאם לבוני אתרים מקצועיים, בקוד פתוח.</p>
      <p>השלב הטכנולוגי הבא שאליו חותרים לוקסנבורג וקליקשטיין הוא חיבור של אלמנטור לענן, כדי לאפשר ללקוחות "להיפטר מהברזלים", כדבריהם. "מהרגע שאתה נרשם לפלטפורמת הוורדפרס אתה יכול להרים אתר חי ונושם בשלושה קליקים בלבד". מעבר לכלים החינמיים הבסיסיים, לדבריהם, יש לאלמנטור כיום מאות אלפי לקוחות שמשלמים 50-200 דולר לשנה עבור חבילות הפרימיום המלאות והשאיפה היא לפרוץ למעגל המשתמשים בקרב אנשי השיווק בארגון שאחראים על העלאת התוכן.</p>
      <p>
        <b>השלב הבא: חיבור לענן </b>
      </p>
      <p>אלמנטור החלה את דרכה אחרי שקיבלה סיוע מהמדען הראשי לפיתוח הגרעין הרעיוני של אלמנטור, אז הגיעה גם השקעה של 850 אלף דולר מאיינג'ל אמריקאי. "הקטע הוא שלא השתמשנו בכסף הזה כי מהרגע שאלמנטור התחיל לעבוד, יש לנו הכנסות", מדגיש לוקסנברג. אבל כדי לבצע את הקפיצה ממעמד של סטארט-אפ עם 100 עובדים ( 65 מהם במשרדי החברה בבני ברק ו-35 אנשי תמיכה טכנית בארהב, הולנד, מקסיקו, ג'מייקה ובנגלדש) - ולהפוך לחברה גלובלית גייסה החברה סכום שהיא מסרבת לחשוף מקרן הון סיכון אמריקאית.</p>
      <p>"היינו זקוקים לכוח שהקרן הזאת תכניס לנו פנימה, כיוון שלנו, כיזמים, היה חשוב להכין את החברה לשלבים הבאים", מסביר לוקסנבורג. "בשנתיים האחרונות קיבלנו הצעות רכישה, אבל לא זאת המטרה שלנו. מלבד פיתוח המוצרים שלנו והתשתיות של אלמנטור, ההשקעה חשובה כדי לקחת את החברה לשלב הבא. הכסף מסייע לנו לבנות את השדרה הניהולית לשנים הבאות".</p>
      <p>בניגוד לחברות אחרות שמספקות שירותים דיגיטליים, ההוצאות של אלמנטור על שיווק והפצה מסורתיים אפסיות והחברה רותמת לשם כך את הכוח של ההמונים. לדברי קליקשטיין, "כמי שמגיעים מעולמות של קוד פתוח הבנו את הכוח של הקהילה לא רק כקבוצה שמשפיעה על הפיצ'רים שנכנסים למערכת על פי הדרישות, הצרכים והכאבים שלהם, אלא גם כשגרירים של המוצר. סביב המוצר עצמו התפתחה קהילה של עשרות אלפי משתמשים שנותנים השראה ועצות למיליוני המשתמשים האחרים".</p>
      <p>"בפייסבוק, למשל, יש היום עשרות קבוצות שמיועדות למוצר כשהגדולה בהן מונה 45 אלף חברים. ראינו שההקהילות מתפתחות סביב הצורך של אנשים להבין לעומק מה עושים הרכיבים ואיך להוסיף ומה צריך לאיזו מטרה ומהיום הראשון השקענו בעמוד יוטיוב והתחלנו לייצר תכנים ומדריכי שימוש שכל סרטון מייצר אלפי צפיות אורגניות. סרטון שאנחנו מעלים באנגלית ומתורגם, או מצולם מחדש בכל שפה אחרת על ידי מישהו פרטי מהקהילה - זה אמצעי השיווק שלנו", הוא אומר.</p>
    </article>
  </body>
</html>