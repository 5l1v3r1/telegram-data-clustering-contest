<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/zoc-ponovo-crveneo-fener-jedva-pobedio-afjon-video/341521"/>
    <meta property="og:site_name" content="MozzartSport"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="Žoc ponovo crveneo, Fener jedva pobedio Afjon (VIDEO)"/>
    <meta property="og:description" content="U matine terminu, gost se držao do poslednjeg minuta"/>
  </head>
  <body>
    <article>
      <h1>Žoc ponovo crveneo, Fener jedva pobedio Afjon (VIDEO)</h1>
      <h2>U matine terminu, gost se držao do poslednjeg minuta</h2>
      <address>
        <time datetime="2019-11-03T00:00:00+00:00">03 Nov 2019</time>
      </address>
      <p>Nikako da proradi ekipa Fenerbahčea ove sezone. Košarkaši ekipe <b>Željka</b> <b>Obradovića</b> sve do jutros bili su u katastrofalnoj seriji od četiri poraza, kojoj su kumovale pre svega katastrofalne igre žuto-plavih, naročito u ofanzivnom delu. Protiv Afjona je taj detalj otklonjen, ali je ponovo bilo dosta muka. Ipak, kada se na kraju podvukla linija, Fener je izašao kao pobednik - 86:80.</p>
      <p>Meč se igrao u poprilično zanimljivom terminu za naše prilike, od 11.00 ujutru. Iako su ga znatno bolje otvorili košarkaši iz Istanbula, Afjon je gotovo konstantno bio odmah iza i nije dopuštao žuto-plavima da se odlepe i naprave solidnu razliku. U nekoliko trenutaka tokom druge deonice, gosti su čak bili i u vodstvu, ali je Fener na pauzi imao pola koša prednosti - 36:35.</p>
      <p>Pokušavao je <b>Željko</b> <b>Obradović</b> na sve načine da motiviše svoje košarkaše, pozivao ih je kod aut linije, objašnjavao im kako treba da se postave, ali čini se da su košarkaši Afjona bili u potpunosti pripremljeni za ono što ih čeka u najvećem gradu Turske. Dobar deo treće četvrtine proveli su u vodstvu, koje je u par navrata išlo i do pet poena prednosti. Ipak, pred poslednjih deset minuta košarke, gosti su bili u zaostatku od četiri poena.</p>
      <figure>
        <iframe data-src="https://twitter.com/tivibuspor/status/1190955647195656192?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Činilo se da je meč rešen početkom četvrte četvrtine kada je Fener otišao na plus devet, ali je Afjon još jednom uzvratio. Gosti su se vratili na dva poena zaostatka, ali za nešto više nisu imali snage. Žuto-plavi su ipak bili staloženiji i iskusniji u završnici meča, pa su upisali pobedu.</p>
      <p>Samo tri košarkaša su u ekipi Fenerbahčea bila raspoložena na današnjem meču protiv Afjona. Prosto je teško i zamisliti šta bi se desilo da na visini zadatka danas nisu bili <b>Kostas</b> <b>Slukas</b>, <b>Nikola</b> <b>Kalinić</b> i Žofri <b>Lovernj</b>. Ovako, ova trojka je faktički donekle i skinula pritisak sa <b>Željka</b> <b>Obradovića</b>, pošto je Grk postigao 20 poena, srpski košarkaš je završio sa 15, dok je Francuz meč okončao sa dabl-dabl učinkom od 14 poena i 10 uhvaćenih lopti.</p>
      <p>Gostima se tako nije isplatila fantastična partija <b>Zane</b>, koji je meč završio sa 24 poena, kao i <b>Oldridža</b>, koji je upisao 17 poena.</p>
      <p>
        <b>TURSKA 1 - 6. KOLO</b>
      </p>
      <p><b>Subota</b><br/>Bešiktaš - Bujukčekmeče 84:87<br/>Pinar Karšijaka - Turk Telekom 85:66<br/>Tofaš - Galatasaraj 112:93<br/>Orman - Gacijantep 59:83</p>
      <p><b>Nedelja</b><br/>Fenerbahče - Afjon Beledije 86:80<br/>Anadolu Efes - Sigortam ITU 108:62<br/>Darušafaka - Bahčešehir /u toku/<br/>18.00: Bandrima - Bursa</p>
      <figure>
        <img src="https://mozzartsport.com/upload/CKEditor/03.11.2019/turci%20turska.PNG"/>
      </figure>
      <p>
        <b>Foto: </b>
        <i>Shutterstock</i>
      </p>
    </article>
  </body>
</html>