<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/virtus-i-dalje-perfektan-u-italiji-teodosic-i-markovic-prepustili-posao-drugima/341552"/>
    <meta property="og:site_name" content="MozzartSport"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="Virtus i dalje perfektan u Italiji, Teodosić i Marković prepustili posao drugima"/>
    <meta property="og:description" content="Srpski košarkaši bez preterano zapaženog učinka protiv Ređijane"/>
  </head>
  <body>
    <article>
      <h1>Virtus i dalje perfektan u Italiji, Teodosić i Marković prepustili posao drugima</h1>
      <h2>Srpski košarkaši bez preterano zapaženog učinka protiv Ređijane</h2>
      <address>
        <time datetime="2019-11-03T00:00:00+00:00">03 Nov 2019</time>
      </address>
      <p>Doživeo je Virtus onaj jedan poraz u Evrokupu protiv Promiteasa, ali u italijanskom šampionatu izgleda da mu nema ravnog. Danas je na crtu stala veoma kvalitetna i motivisana ekipa Ređijane, tek i ona je zaustavljena na svega 59 postignutih poena. Sastav Aleksandra Đorđevića je tako upisao sedmu pobedu u Italiji - 59:79.</p>
      <p>Srpski košarkaši danas nisu imali zapažen poenterski učinak. I dok <b>Stefan</b> <b>Marković</b> nije postigao nijedan poen, već je meč završio sa šest skokova i osam asistencija na svom kontru, <b>Miloš</b> <b>Teodosić</b> se „popravio“ u drugom poluvremenu u kojem je ubacio osam poena.</p>
      <p>Od samog starta utakmice, Virtus je počeo da diktira tempo i videlo se da će Ređijana teško uspeti da ga isprati. Rešetali su koš domaćina redom <b>Vims</b>, <b>Gejns</b> i <b>Hanter</b>, kasnije su im se priključili Delija i Riči, pa je već do poluvremena na semaforu pisalo devet razlike za crno-bele - 31:40.</p>
      <p>Pokušala je Ređijana da se vrati početkom treće deonice, ali je umesto toga dobila pravi „šamar“, pošto je Virtus uzvratio serijom 11:0, otišao na 18 poena prednosti i tako naglasio domaćima da od pobede jednostavno nema ništa.</p>
      <p>Tim <b>Aleksandra</b> <b>Đorđevića</b> je navedenu prednost samo održao, pa čak i nadogradio tokom četvrte deonice i na kraju je uspeo da slavi sasvim zasluženu pobedu. Tim iz Bolonje se sada okreće obavezama u Evrokupu gde će u sredu igrati protiv Ulma na domaćem terenu.</p>
      <p>Na ovom meču, najefikasniji u ekipi Virtusa bio je <b>Vins</b> <b>Hanter</b> sa 16 poena, koliko je imao i <b>Frenk</b> <b>Gejns</b>. U Ređijani se istakao <b>Džonson</b> sa 20 poena.</p>
      <p>
        <b>ITALIJA 1 - 7. KOLO</b>
      </p>
      <p><b>Subota</b><br/>Dinamo Sasari - Virtus Roma 108:72</p>
      <p><b>Nedelja</b><br/>Brindizi - Venecija 75:71<br/>Ređijana - Virtus 59:79<br/>Olimpija Milano - Vareze 93:69<br/>Pistoja - Trst 76:72<br/>Trevizo - Pesaro 85:75<br/>Fortitudo Bolonja - Breša /u toku/<br/>21.00: Kremona - Kantu</p>
      <figure>
        <img src="https://mozzartsport.com/upload/CKEditor/03.11.2019/a1111.PNG"/>
      </figure>
      <p>
        <b>Foto: </b>
        <i>Shutterstock</i>
      </p>
    </article>
  </body>
</html>