<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/consumer/articles/0,7340,L-3772954,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="חדשות האוכל: חגיגה טורקית בירושלים, פסטיבל איטלקי בת&quot;א"/>
    <meta property="og:description" content="מהדורת 2020 של מדריך &quot;גו-מיו&quot; למסעדות ישראליות תפורסם, תחרות היינות והכהלים TERRAVINO 2019 תיערך במלון כרמים בהרי ירושלים ופסטיבל מרקים חורפי יתקיים במלון ענבל שבבירה"/>
  </head>
  <body>
    <article>
      <h1>חדשות האוכל: חגיגה טורקית בירושלים, פסטיבל איטלקי בת"א</h1>
      <h2>מהדורת 2020 של מדריך "גו-מיו" למסעדות ישראליות תפורסם, תחרות היינות והכהלים TERRAVINO 2019 תיערך במלון כרמים בהרי ירושלים ופסטיבל מרקים חורפי יתקיים במלון ענבל שבבירה</h2>
      <address><time datetime="2019-11-03T00:00:00+00:00">03 Nov 2019</time> by <a rel="author">רעות ברנע</a></address>
      <p><b>חגיגה קולינרית בבירה:</b> פסטיבל "<a href="https://open-restaurants.co.il/">מסעדות פתוחות</a>" חוזר לירושלים זו השנה הרביעית בתאריכים 19-23.11. מדובר באירוע הקולינריה האורבני הגדול בעיר, שכולל מגוון אירועים חד פעמיים שקשורים באוכל – אבל לא רק. אירוע הפתיחה יתקיים ברוח חגיגה טורקית מהאגדות במערת צדקיהו, בה יארח השף נדב מלין את השף הטורקי ארט סילחלי. עוד לאורך ימי הפסטיבל: השף מושיקו גמליאלי יארח במונא את השף יליד סיציליה ממסעדת מורטימר האוס בלונדון, השף עזרא קדם יבשל יחד עם ריצ'רד הארט מהארט בייקרי בקופנהאגן, וגם – סיורים קולינריים בלוקיישנים שונים בעיר, סדנאות בישול ומשקאות, פעילויות לילדים ועוד.</p>
      <figure>
        <img src="https://images1.calcalist.co.il/PicServer3/2019/11/03/944736/2L.jpg"/>
        <figcaption>פסטיבל "מסעדות פתוחות" <br/>צילום: תומר פולטין</figcaption>
      </figure>
      <p><b>גו-מיו, המדריך השני:</b> באמצע נובמבר יפורסם בפעם השנייה בישראל מדריך המסעדות הרשמי "גו-מיו", מהדורת 2020. המדריך הבינלאומי, שנוסד בשנת 1972 בצרפת, הוציא מהדורה ישראלית עד לשלהי שנות התשעים ואז הפסיק. בשנה שעברה הוא חזר לארץ בקול תרועה, ופרסם את המדריך הראשון של המסעדות הישראליות העכשוויות בו כיכב השף הצעיר רז רהב (הן כשף השנה והן עם מסעדתו OCD שזכתה בתואר המסעדה הטובה ביותר). גם השנה, ב-17 בנובמבר, יחשפו עורכי וכתבי גו-מיו המקומיים את דירוג המצנפות המסורתי שלהם לסצנת הקולינריה המקומית, אחרי שנה של עבודה אינטנסיבית בה דרגו מומחי המדריך 210 מסעדות ברחבי הארץ. המדריכים עצמם יהיו זמינים בכל חנויות הספרים מתחילת דצמבר. מי יככב, מי יזכה ומי יישאר בחוץ? ניתן רק לחכות ולראות.</p>
      <figure>
        <img src="https://images1.calcalist.co.il/PicServer3/2019/11/03/944740/4L.jpg"/>
        <figcaption>רז רהב <br/>צילום: Eyal Yassky</figcaption>
      </figure>
      <p><b>נאפולי עד הבית:</b> למשך שבוע אחד בלבד תוכלו להרגיש בדרום איטליה גם בביתכם התל אביבי, הודות לפסטיבל הפיצות הבינלאומי מנאפולי שמגיע ארצה תחת בחסות מותג המים המוגזים האיטלקי Ferrarelle. בין ה-10 ל-14 בנובמבר ירקחו כמה מהשפים הבכירים בארץ – יובל בן נריה (טאיזו, יא פאן), חיים כהן (יפו תל אביב), תומר אגאי (סנטה קתרינה) אבי ביטון (קפה פופולאר) וטום אביב (קוקו במבינו) כל אחד את גרסת הפיצה הנאפוליטנית שלו, בהשראת הפסטיבל בנאפולי ובליווי של הפיציולו פרנצ'סקו מרטוצ'י האיטלקי. את הפיצות אפשר יהיה להזמין הביתה באמצעות אפליקציית Wolt בלבד (באזורי החלוקה הקיימים) במחיר של 59 שקלים לפיצה ובקבוק מים מוגזים.</p>
      <figure>
        <img src="https://images1.calcalist.co.il/PicServer3/2019/11/03/944744/6L.jpg"/>
        <figcaption>חגיגה איטלקית <br/>צילום: שני בריל</figcaption>
      </figure>
      <p><b>ניו יורק נגד כבד אווז:</b> עיריית העיר ניו יורק הצביעה בשבוע שעבר ברוב קולות (42 לעומת 6) על חוק חדש האוסר על שיווק מוצרים שבתהליך הכנתם מעורבת האכלה בכפייה, לצד חוקים נוספים שמטרתם רווחת בעלי חיים, כמו: איסור על צייד של עופות בר ונהלים חדשים לגבי העמסת מסע על סוסים. החוק האוסר על מכירת כבד אווז אמנם ייכנס לתוקפו רק בעוד כשלוש שנים, אבל הוא עתיד להשפיע על כ-1,000 מסעדות בעיר שהוא נכלל בתפריט שלהן, לצד מספר חקלאים וספקים שייאלצו כנראה לעשות שינוי ולצמצם את כוח האדם שלהם בהתאם. שלוש השנים שניתנו עד להחלת החוק הן בכדי לתת למסעדות המגישות כבד אווז אפשרות להתארגן מחדש. אם לא יעשו זאת, הם יאלצו לשלם קנס בסכום של 2,000 דולר.</p>
      <figure>
        <img src="https://images1.calcalist.co.il/PicServer3/2019/10/30/944040/1L.jpg"/>
        <figcaption>כבד אווז <br/>צילום: AFP</figcaption>
      </figure>
      <p><b>פופ אפ של סתיו:</b> "ברחשוון" – כמשתמע משמו, הוא בר חדש שיפעל במהלך חודש חשוון בצמוד למסעדת רוטנברג המוערכת בסמוך לגשר הישן שבעמק המעיינות. למשך שבועיים בלבד (11-25.11) תהפוך הגינה הפסטורלית שצמודה למסעדה לבר תחת כיפת השמיים שיציע תפריט ייחודי של יינות מקומיים שאצרה הילה רונן סהר, לצד מנות מהמטבח של שף המסעדה (ובן זוגה) יזהר סהר. להשלמת האווירה, יתמלא המקום בערסלים, כסאות נדנדה מבד קרושה, ארגזי יין שישמשו ככיסאות וגרילנדות, שיהפכו אותו, כל ערב החל מהשעה 16:00, לספוט הכי רומנטי מחוץ לת"א (ואולי בכלל בארץ).</p>
      <figure>
        <img src="https://images1.calcalist.co.il/PicServer3/2019/11/03/944738/3L.jpg"/>
        <figcaption>ברחשוון <br/>צילום: אפיק גבאי</figcaption>
      </figure>
      <p><b>יין בינלאומי:</b> תחרות היינות והכהלים TERRAVINO 2019 תתקיים בתאריכים 19-21 בנובמבר במלון כרמים בהרי ירושלים. התחרות, שהיא אחד מאירועי היין הבינלאומיים החשובים שמתקיימים בישראל, מתקיימת זו השנה ה-14 ברצף בהפקת "איש הענבים" – המרכז לקידום תרבות היין בישראל. בתחרות ישתתפו כ-700 יינות וכהלים מ-30 מדינות בעולם, שישפטו בטעימה עיוורת על ידי כ-40 טועמי אלכוהול ויין מובילים מהארץ ומהעולם. ב-21 לנובמבר יתקיים טקס הגאלה המסורתי, בו יוכרזו הזוכים בתחרות השנתית וכשבוע לאחר מכן (28-29.11) יתקיימו בבית איש הענבים ביפו טעימות של הזוכים השונים.</p>
      <figure>
        <img src="https://images1.calcalist.co.il/PicServer3/2019/11/03/944742/5L.jpg"/>
        <figcaption>TERAVINO <br/>צילום: TERAVINO</figcaption>
      </figure>
      <p><b>חיים כהן עושה כבוד:</b> "צ'יריגנטו בלו", המסעדה עליה אמון השף חיים כהן במלון W באיביזה, זכתה בשבוע שעבר בפרס "המסעדת החדשה הטובה ביותר לשנת 2019" מטעם מגזין וויט איביזה (white Ibiza) - המגזין המוביל בסיקור חיי הלילה והלייף סטייל באי הספרדי. זוהי כבר טפיחה בינלאומית שנייה על השכם לשף המקומי, אחרי שמסעדה נוספת בה היה חלק מבניית התפריט, "הדוכסית" באמסטרדם, זכתה בכוכב מישלן.</p>
      <figure>
        <img src="https://images1.calcalist.co.il/PicServer3/2019/11/03/944746/7L.jpg"/>
        <figcaption>צ'יריגנטו בלו</figcaption>
      </figure>
      <p><b>מרקים כפי יכולתך:</b> בירושלים כבר מספיק קר כדי לחמם את הגוף והלב באיזה מרק משובח, ולכן לאורך כל חודשי החורף יתקיים, זו השנה החמישית, פסטיבל מרקים חורפי במלון ענבל שבבירה. ברחבת הכניסה של המלון מוצבים בימים א'-ה' עמדות עם סוגים שונים של מרקים שרקח השף ניר אלקיים, ביניהם מרק עלים ירוקים, מרק פלפלים קלויים, מרק חומוס ותרד ואחרים, לצד שלל לחמים ומטבלים, ללא הגבלה, במחיר של 69 שקלים לאדם.</p>
      <figure>
        <img src="https://images1.calcalist.co.il/PicServer3/2019/11/03/944734/1L.jpg"/>
        <figcaption>פסטיבל מרקים במלון ענבל <br/>צילום: שלומי אמסלם</figcaption>
      </figure>
    </article>
  </body>
</html>