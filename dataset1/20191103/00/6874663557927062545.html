<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3772915,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="התחרות בפארם מצטמקת: רשת סמארט-פארם הגישה בקשת פירוק"/>
    <meta property="og:description" content="הרשת שהוקמה בעקבות מכירת ניו-פארם לשופרסל במטרה ליצור רשת פארם שלישית הגישה היום למחוזי בת&quot;א בקשה לפרק אותה בשל חובות של כ-11 מיליון שקל. הרשת כבר סגרה את כל פעילותה במהלך השנה ונותרה עם חובות לעובדים ולנושים שונים"/>
  </head>
  <body>
    <article>
      <h1>התחרות בפארם מצטמקת: רשת סמארט-פארם הגישה בקשת פירוק</h1>
      <h2>הרשת שהוקמה בעקבות מכירת ניו-פארם לשופרסל במטרה ליצור רשת פארם שלישית הגישה היום למחוזי בת"א בקשה לפרק אותה בשל חובות של כ-11 מיליון שקל. הרשת כבר סגרה את כל פעילותה במהלך השנה ונותרה עם חובות לעובדים ולנושים שונים</h2>
      <address><time datetime="2019-11-03T00:00:00+00:00">03 Nov 2019</time> by <a rel="author">ליטל דוברוביצקי</a></address>
      <p>התחרות בפארם מצטמקת סופית. רשת סמארט-פארם של האחים איציק ושרון ניסנוב שהוקמה בעקבות מכירת ניו-פארם לשופרסל במטרה ליצור רשת פארם שלישית הגישה היום לבית המשפט המחוזי בתל אביב בקשת פירוק וחושפת את מצבה הכלכלי. מבקשת הפירוק עולה כי הרשת צברה חובות של כ-11 מיליון שקל.</p>
      <p>עוד בפברואר האחרון נחשף כי הרשת סגרה את רוב סניפיה. מבקשת הפירוק עולה כי הרשת הפעילה 11 סניפים ולמעשה סגרה את כול פעילותה בשנת 2019 ונותרה עם חובות לעובדים ולנושים שונים. בקשת הפירוק הוגשה על ידי חברת סמארט (ניסנוב) פארם בעצמה שהפעילה את הרשת. במסגרת בקשת הפירוק טענה הרשת באמצעות עוה"ד עמית לדרמן, דורית קרני ופארס ג'בילי כי יש להורות על פירוקה בשל היותה חדלת פירעון.</p>
      <figure>
        <img src="https://images1.calcalist.co.il/PicServer3/2019/02/04/882153/1_l.jpg"/>
        <figcaption>סניף של סמארט פארם <br/>צילום: עמית שעל</figcaption>
      </figure>
      <p>הרשת הוקמה רק בשנת 2017 כתוצאה מהחלטת הממונה על התחרות אשר לנוכח מכירת ניו פארם לשופרסל מצאה שיש צורך ביצירת רשת פארם נוספת על מנת להגביר את התחרות בענף. בתוך כך הממונה על התחרות חייבה את ניו פארם למכור לחברה 9 סניפים ולשופרסל 2 סניפים נוספים. בבקשת הפירוק טוענת הרשת כי "החברה הפעילה רשת פארם אשר תחום עיסוקה במכירת מוצרי פארמה וקוסמטיקה ושבסניפיה פעלו גם בתי מרקחת. בשיאה הפעילה הרשת 11 סניפים ברחבי הארץ".</p>
      <p>הרשת טוענת כי על אף הרצון והחזון לפתח ולהגדיל את היקף הפעילות של הרשת באמצעות פתיחת סניפים נוספים, ובכך להגביר את התחרות בענף, עד מהרה התברר כי הוצאותיה השוטפות של החברה עולות על הכנסותיה וכי היא יוצרת הפסדים הולכים וגדלים. לאור קשייה התזרמיים שלא אפשרו לה להמשיך ולתפקד נאלצה החברה על מנת להקטין את נזקיה ואת נזקי הנושים לסגור בזה אחר זה את כלל סניפיה, לפטר את כל עובדיה ובסופו של יום להפסיק לחלוטין את פעילותה במהלך 2019. מבקשת הפירוק עולה כי לרשת חוב לעובדים בסך כולל של חצי מיליון שקל. סך כל החוב לנושים בדין קדימה (כמו רשות המיסים, מעמ וכו) עומד על כ-3.9 מיליון שקל. מעבר לכך לחברה חוב לנושים שונים בסך כ-6.7 מיליון שקל. החברה טוענת בבקשה שהגישה היום כי אין מנוס מפירוקה. בין השאר על מנת לאפשר לעובדיה להיפרע מהמוסד לביטוח לאומי.</p>
      <p>עוד עולה מבקשת הפירוק שהגישה רשת סמארט-פארם כי "תוצאה שלילית נוספת שנבעה מסגירת הסניפים נוגעת להעדר רישיון עסק בחלק מסניפי החברה. בשל ההבנה כי פעילות החברה הפסדית וכי עליה להביא לסגירת הסניפים הפסיקה החברה, בין היתר את הפעולות לקידום בקשתה לקבלת רשיון עסק (שנדרש לצורך הפעלת בתי מרקחת) בסניפים שבהם טרם ניתן. כתוצאה מכך על אף שהסניפים נסגרו והסוגייה חדלה להיות רלבנטית במאי האחרון הגישה עיריית חיפה נגד החברה ובעל מניותיה יצחק ניסנוב כתב אישום בחשד להפעלת עסק ללא רשיון. הליך זה עודו תלוי ועומד". החברה טוענת כי "משהפסיקה את פעילותה אין בידי החברה נכסים או הכנסות שבאמצעותם תוכל לפרוע את חובותיה ולעמוד בהתחייבויותיה כלפי הנושים השונים. משכך, ולאחר שניסיונות החברה במשך החודשים האחרונים להסדיר את חובותיה כשלו, לא נותר לחברה אלא לקבל החלטה לעתור לפירוקה".</p>
    </article>
  </body>
</html>