<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3772970,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="המרוויחות מהתחרות על אפריקה: כלל והראל רכשו 4% מדמרי וכבר הרוויחו 20%"/>
    <meta property="og:description" content="חברות הביטוח מימשו אופציה לרכישת 4.1% מי.ח. דמרי ב־80% משווי השוק שלהן. חברת הנדל&quot;ן העניקה לכלל ביטוח והראל את האופציה במסגרת גיבוש המימון לרכישת אפריקה השקעות, שלא יצאה לפועל"/>
  </head>
  <body>
    <article>
      <h1>המרוויחות מהתחרות על אפריקה: כלל והראל רכשו 4% מדמרי וכבר הרוויחו 20%</h1>
      <h2>חברות הביטוח מימשו אופציה לרכישת 4.1% מי.ח. דמרי ב־80% משווי השוק שלהן. חברת הנדל"ן העניקה לכלל ביטוח והראל את האופציה במסגרת גיבוש המימון לרכישת אפריקה השקעות, שלא יצאה לפועל</h2>
      <address><time datetime="2019-11-03T00:00:00+00:00">03 Nov 2019</time> by <a rel="author">גולן חזני</a></address>
      <p>יגאל דמרי אמנם לא ירכוש את אפריקה השקעות, אך הניסיון שלו לרכוש את מה שנותר מהקונצרן של לב לבייב כבר יצר רווח נאה לכלל ביטוח והראל.</p>
      <p>בסוף השבוע מימשו שתי חברות הביטוח אופציה שקיבלו מדמרי לרכישת 4.12% מחברת י.ח. דמרי, שבשליטת יגאל דמרי (67.2%), ושבאמצעותה הוא התכוון לרכוש את אפריקה השקעות במסגרת הסדר חוב. כלל רכשה 3% מהחברה תמורת 44.4 מליון שקל והראל רכשה 1.12% תמורת 16.6 מיליון שקל. העסקה התבצעה לפי מחיר של 79 שקל למניה, בעוד שנכון למועד המימוש עמד מחיר המניה של דמרי על 96 שקל. כלומר, בעת המימוש, שווי האחזקות של חברות הביטוח גבוה ב־20%.</p>
      <p>שתי חברות הביטוח קיבלו את האופציה בספטמבר, כשדמרי עוד התחרה על אפריקה ישראל. האופציה היתה חלק מהסכם שבמסגרתו כלל ביטוח היתה אמורה לרכוש 12% מדמרי והראל היתה צפויה לרכוש 4.5% נוספים, בעסקה שהיתה מזרימה לדמרי 280 מיליון שקל שהיו אמורים לממן את רכישת אפריקה השקעות. הסכום אותו הציעה י.ח. דמרי לנושי אפריקה השקעות עמד על 1.347 מיליארד שקל — סכום זהה להצעה של חברת לפידות קפיטל שבשליטת יעקב לוקסנבורג (85%) ובית ההשקעות אלטשולר שחם.</p>
      <figure>
        <img src="https://images1.calcalist.co.il/PicServer3/2016/05/03/604295/5L.jpg"/>
        <figcaption>יגאל דמרי <br/>צילום: צביקה טישלר</figcaption>
      </figure>
      <p>בספטמבר בחרו בסופו של דבר נושי אפריקה השקעות בהצעה של לוקסנבורג ואלטשולר שחם. בתגובה הציע דמרי להגדיל את רכיב המזומן עד כדי ביצוע העסקה כולה במזומן, אך בסופו של דבר נסוג ולוקסנבורג ואלטשולר שחם הם שירכשו את החברה.</p>
      <p>לוקסנבורג ובית ההשקעות ישקיעו 861.5 מיליון שקל ברכישת אפריקה השקעות, ויחד עם המזומן שבקופה ותמורה מנכסים אחרים שברשות החברה, תגיע התמורה הכוללת ל־1.347 מיליארד שקל.</p>
      <p>לפידות קפיטל תשקיע 90 מיליון שקל במזומן, בעוד אלטשולר שחם ישקיע 124 מיליון שקל במזומן. 50 מיליון שקל נוספים יגיעו מגיוס הון שתבצע לפידות קפיטל,</p>
      <p>כשלוקסנבורג עצמו יזרים 42 מיליון שקל מסכום זה. 200 מיליון שקל נוספים יגוייסו באמצעות הנפקת מניות, כאשר החתמים - דיסקונט חיתום ופועלים אי.בי.אי - נתנו התחייבות חיתומית ל־100 מיליון שקל. מהלך זה צפוי לדלל את בעלי המניות הקיימים. בנוסף, לפידות קפיטל צפויה לצאת לגיוס אג"ח של 200 מיליון שקל. כמו כן, לפידות קפיטל, שכיום אין לה אשראי כלל, תיטול אשראי בנקאי בהיקף של 150־200 מיליון שקל. בימים אלו ממתינים לפידות קפיטל ואלטושלר שחם לאישור בית המשפט לרכישת אפריקה השקעות.</p>
    </article>
  </body>
</html>