<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/marketing/articles/0,7340,L-3772952,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="גלידה אייסברג מצמצמת פעילות: &quot;רוצים להיות חלק מרשת גדולה&quot;"/>
    <meta property="og:description" content="הרשת שמנתה בשיאה 14 סניפים, סגרה בשנתיים האחרונות את מרביתם, וכיום פועלים 6 סניפים בלבד. הבעלים, אבי גנור: &quot;כאשר התשומות עולות קשה לעשות גלידה ב-16 שקל לגביע&quot;"/>
  </head>
  <body>
    <article>
      <h1>גלידה אייסברג מצמצמת פעילות: "רוצים להיות חלק מרשת גדולה"</h1>
      <h2>הרשת שמנתה בשיאה 14 סניפים, סגרה בשנתיים האחרונות את מרביתם, וכיום פועלים 6 סניפים בלבד. הבעלים, אבי גנור: "כאשר התשומות עולות קשה לעשות גלידה ב-16 שקל לגביע"</h2>
      <address><time datetime="2019-11-03T00:00:00+00:00">03 Nov 2019</time> by <a rel="author">אורנה יפת</a></address>
      <p>רשת אייסברג סוגרת סניפים בהדרגה ובעליה, עופרה ואבי גנור, מנסים להכניס את המותג לפעילות כחנות בתוך חנות באחת מהרשתות בתחום המזון. אייסברג שמנתה בשיאה 14 סניפים סגרה בשנתיים האחרונות את מרבית הסניפים וכיום פועלים 6 סניפים בלבד.</p>
      <p>"אייסברג בנקודת מפנה לא מהיום", מסר גנור. "אנחנו כבר שנתיים מנסים לשנות כיוון ולפתח את המותג לכיוונים של מעבר לנקודות מכירה קמעונאיות, ולהיות חלק מרשת גדולה".</p>
      <p>לפני שלושה חודשים נמכר הסניף בקניון איילון וקודם לכן נמכרו גם סניפים בקניון ראשונים וברעננה. לדברי גנור, "הרשת לא נסגרת. אכן אנחנו מממשים חלק מהסניפים ומוכרת אותם במחיר מלא. על כן חלק מהפעילות הקמעונאית תצומצם בעתיד בהדרגה. לחברה יש ותהיה פעילות עסקית מעבר למכירות גלידות בסניפים".</p>
      <figure>
        <img src="https://images1.calcalist.co.il/PicServer3/2019/11/03/944687/2L.jpg"/>
        <figcaption>סניף בן יהודה של הרשת, שנסגר <br/>צילום: שאול גולן</figcaption>
      </figure>
      <p>גנור טוען כי שכר הדירה, שכר העבודה והרגולציה מכבידים על עסקים. "מחיר מוצרי הגלם הטבעיים עלה. שמנת, חלב, תשומות כמו חשמל ומים עלו, ומצד שני מחירי הגלידה מאוד קשיחים. אייסברג היא גלידה איכותית וכאשר התשומות עולות קשה לעשות גלידה ב-16 שקל לגביע".</p>
      <p>לדבריו, מדובר בשיקולים כלכליים לאור השינויים בשוק ולא בשל תחרות מצד מותגים אחרים.</p>
    </article>
  </body>
</html>