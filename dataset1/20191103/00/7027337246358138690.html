<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696551/%D9%85%D8%AF%DB%8C%D8%B1%D8%B9%D8%A7%D9%85%D9%84-%D8%A8%DB%8C%D9%85%D9%87-%D8%B3%D9%84%D8%A7%D9%85%D8%AA-%D8%A8%DB%8C%D9%85%D9%87-%D8%B1%D8%A7%DB%8C%DA%AF%D8%A7%D9%86-%D8%AD%D8%B0%D9%81-%D9%86%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="مدیرعامل بیمه سلامت: بیمه رایگان حذف نشده است"/>
    <meta property="og:description" content="مدیرعامل سازمان بیمه سلامت با بیان اینکه اخیرا مشاهده می‌کنیم برخی جریان‌های سیاسی به اشتباه می‌گویند بیمه رایگان حذف شده، در حالی که بیمه رایگان با اقتدار و توان قبل ادامه خواهد داشت، گفت: امیدوارم سیاسیون بدون این که سیاست را وارد حوزه سلامت کنند، به دنبال رفع مشکلات آن باشند."/>
  </head>
  <body>
    <article>
      <h1>مدیرعامل بیمه سلامت: بیمه رایگان حذف نشده است</h1>
      <address><time datetime="2019-11-03T00:00:00+00:00">03 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/12/1033011_520.jpg"/>
      </figure>
      <p>مدیرعامل سازمان بیمه سلامت با بیان اینکه اخیرا مشاهده می‌کنیم برخی جریان‌های سیاسی به اشتباه می‌گویند بیمه رایگان حذف شده، در حالی که بیمه رایگان با اقتدار و توان قبل ادامه خواهد داشت، گفت: امیدوارم سیاسیون بدون این که سیاست را وارد حوزه سلامت کنند، به دنبال رفع مشکلات آن باشند.</p>
      <p>به گزارش ایسنا، مهندس طاهر موهبتی در واکنش به اظهاراتی مبنی بر اینکه در آغاز طرح پوشش بیمه رایگان، از آنجا که به دوره انتخابات نزدیک بود، کار راستی‌آزمایی به درستی صورت نگرفت و برخلاف عدد پنج میلیون نفر، حدود ۱۱ میلیون نفر به پوشش بیمه رایگان دست یافتند و اکنون که کار تامین بودجه این تعداد به مشکل خورده، مقرر شده تا ارزیابی وسع صورت گیرد، گفت: بنده بدون تعلقات سیاسی به این سوال پاسخ خواهم داد و امیدوارم سیاسیون ما نیز بدون این که سیاست را وارد حوزه سلامت کنند، به دنبال رفع مشکلات آن باشند.</p>
      <p>وی افزود: بر اساس فرمایش قرآن کریم اگر یک نفر را نجات دهی مانند آن است که جان یک امت را نجات داده‌ای؛ اکنون نیز وقتی بیماری به مرکز درمانی مراجعه می‌کند پزشک معالج بدون اینکه درخصوص گرایش سیاسی بیمار از او سوال کند اقدام به درمان او می‌کند که این نشان دهنده زیبایی حوزه سلامت است. اما نکته مهم فارغ از مباحث سیاسی این است که طرح تحول سلامت از سال ۹۳ و یک سال پس از انتخابات آغاز شد و سیاست‌های کلی سلامت در اردیبهشت سال ۹۳ ابلاغ شد.</p>
      <p>وی با اشاره به بیانات مقام معظم رهبری در خصوص بیمه‌ها در کشور، ‌ تصریح کرد: ایشان به توسعه کمی و کیفی کلیه بیمه‌ها با فراگیر شدن بیمه همگانی اشاره کردند و اینکه بیمار نباید جز رنج بیماری خود، رنج دیگری را تحمل کند. همچنین ما در سال دوم برنامه پنجم توسعه قرار داشتیم که بر طبق آن دولت مکلف است هزینه مردم در حوزه سلامت را تا ۳۰ درصد کاهش دهد که معنای آن فراهم شدن شرایط برای پوشش همگانی بیمه است که یکی از راه‌های آن پوشش بیمه رایگان برای افراد کمتر برخودار جامعه است.</p>
      <p>موهبتی که در یک برنامه تلویزیونی صحبت می‌کرد، در ادامه اظهار کرد: موضوع ارزیابی وسع از آن زمان هم مطرح بود، اما ما به خوداظهاری خود مردم اکتفا کردیم مانند سایر کشورهای دنیا، با این تفاوت که در کشورهای خارجی اگر مشخص شود فرد به غلط خود را در دهک درآمدی پایین معرفی کرده و از نظر درآمدی دارا بوده، بعدا جریمه خواهد شد؛ اما این موضوع در ایران اینگونه پیگیری نشد، آنهم از آن جهت که موضوع سلامت و مشکلات آن با سایر بخش‌ها بسیار متفاوت است؛ چراکه با جان افراد سر و کار داریم.</p>
      <p>وی گفت: باید با ارزیابی وسع نسبت اصلاح وضع موجود اقدام کنیم. البته اخیرا مشاهده می‌کنیم برخی جریان‌های سیاسی به اشتباه می‌گویند بیمه رایگان حذف شده است؛ در حالی که اینگونه نیست. بیمه رایگان با اقتدار و توان قبل ادامه خواهد داشت اما، کسانی که تمکن مالی دارند باید خودشان وجه بیمه خود را پرداخت کنند. بنده خود را مقید به اجرای قانون می‌دانم و بر طبق قانون افراد با دهک درآمدی اول تا سوم به طور رایگان بیمه خواهند شد. همچنین افراد در دهک درآمدی چهار نیز تنها ۵۰ درصد حق بیمه خود را پرداخت می‌کنند و سایر دهک‌های درآمدی خودشان باید نسبت به پرداخت حق بیمه خود اقدام کنند.</p>
    </article>
  </body>
</html>