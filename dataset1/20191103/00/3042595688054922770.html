<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/svangerskapsstudie-avbrutt---seks-barn-dode/71759299"/>
    <meta property="og:site_name" content="Dagbladet.no"/>
    <meta property="article:published_time" content="2019-11-03T00:58:53+00:00"/>
    <meta property="og:title" content="Svangerskapsstudie avbrutt - seks barn døde"/>
    <meta property="og:description" content="- Det hadde ikke vært etisk forsvarlig å fortsette med denne studien, konkluderer forskerne som fant en betydelig økning i risikoen for kvinner som fødte i uke 43."/>
  </head>
  <body>
    <article>
      <h1>Svangerskapsstudie avbrutt - seks barn døde</h1>
      <h2>- Det hadde ikke vært etisk forsvarlig å fortsette med denne studien, konkluderer forskerne som fant en betydelig økning i risikoen for kvinner som fødte i uke 43.</h2>
      <address><time datetime="2019-11-03T00:58:53+00:00">03 Nov 2019, 00:58</time> by <a rel="author">Marte Klausen</a></address>
      <p>En stor svensk studie av overtidig svangerskap er kommet til en bråstans etter at seks fostre døde, melder <a href="https://www.theguardian.com/lifeandstyle/2019/oct/28/post-term-pregnancy-research-cancelled-babies-die-sweden">The Guardian</a>.</p>
      <p>Studien ble avbrutt for et halvt år siden etter fem dødfødsler og en tidlig død blant de ufødte barna til kvinner som fortsatte svangerskapet ut uke 43.</p>
      <p>- Vi mener at det ikke hadde vært etisk forsvarlig å fortsette med denne studien, konkluderer forskerne.</p>
      <h3>Seks dødfødte</h3>
      <p>Det var kvinner i uke 40 av svangerskapet som ble invitert til å delta i studien ledet av Sahlgrenska universitetssykehus i Göteborg.</p>
      <p>De ble fordelt inn i to tilfeldige grupper hvor fødselen ble igangsatt enten i uke 42 eller uke 43 med mindre den skjedde spontant.</p>
      <p>
        <b>Da studien kom til en bråstans i 2018, hadde den bare vært gjennom halvparten av antall kvinner som den opprinnelig skulle gjennom.</b>
      </p>
      <p>Med seks døde barn, kunne studien allerede da slå fast at det var en betydelig økning i risikoen for kvinner hvor fødselen ble satt i gang i uke 43. I gruppa hvor fødselen ble satt i gang ei uke tidligere enn dette, var det ingen av de ufødte barna som døde.</p>
      <h3>- Må oppdateres</h3>
      <p>Ola Didrik Saugstad, barnelege og professor i barnesykdommer ved UiO, forklarer overfor Dagbladet at vi også her i Norge har hatt en heftig debatt rundt overtidig svangerskap. Han viser til <a href="https://www.ncbi.nlm.nih.gov/pubmed/20156009#">internasjonale retningslinjer</a> som han var med på å utrede:</p>
      <p>- Her skriver vi at vi ikke vet om man skal sette i gang fødselen eller ikke etter 42 uker, og at det er opp til kvinnen selv å bestemme om fødselen skal settes i gang, forklarer han.</p>
      <p>
        <b>Barnelegen understreker likevel at han har inntrykk av at færre og færre svangerskap etter uke 41 får gå uten intervensjon</b>
      </p>
      <p>- Denne svenske studien vil absolutt endre praksis, og fødsler vil bli satt i gang etter 41 uker. De retningslinjene jeg var med på som nå er ti år gamle må dermed oppdateres, slår han fast, og legger til at det var helt riktig å avbryte den svenske studien etter de resultatene de fikk.</p>
      <h3>- Veldig uetisk</h3>
      <p>Forskerne som står bak studien vil ikke uttalte seg overfor media før resultatene er publisert og gjort offentlig, ifølge The Guardian.</p>
      <p>Kritikken har ikke latt vente på seg:</p>
      <p>- Siden de har avsluttet en studie etter en etisk vurdering, er det veldig uetisk ikke å gå ut med resultatene offentlig, sier Malin Asp, leder for Spädbarnsfonden som er den svenske søsterforeningen til Landsforeningen for Uventet Barnedød.</p>
      <p>
        <b>Selv om det ikke er noen internasjonal konsensus rundt hvordan man håndterer friske svangerskap som varer i mer enn 40 uker, er det bred enighet om at det kan være uheldige effekter for mor og barn etter uke 41.</b>
      </p>
      <p>Sara Kenyon, professor ved barselomsorg ved Birmingham University, understreker overfor The Guardian at dødsfallene blant de seks ufødte barna i gruppa som fikk fødselen satt i gang seinere, viser en viktig statistisk forskjell blant de to gruppene:</p>
      <p>- Resultatene til studien er viktige, slår hun fast.</p>
      <h3>Endrer rutiner</h3>
      <p>Detaljer rundt studien er likevel tilgjengelig i en doktorgrad utført av en av forskerne som er publisert på Göteborgs universitet sine <a href="https://gupea.ub.gu.se/handle/2077/60289">nettsider</a>.</p>
      <p>I denne doktorgraden konkluderes det med at «de kliniske retningslinjene kan endres til at fødselen ikke skal igangsettes seinere enn i uke 41».</p>
      <p>
        <b>Sahlgrenska sykehus har også uttalt at de vil endre sine rutiner basert på resultatene i denne studien.</b>
      </p>
      <p>- Vi har ventet på en vitenskapelig analyse som kan vise at det virkelig er en større risiko for å vente to ytterligere uker etter termin før fødselen igangsettes.</p>
      <p>Nå planlegger vi, så snart vi kan, å tilby induksjon av svangerskapet i uke 41 til alle kvinner som går over termin, sier leder for svangerskapsavdelingen ved sykehuset, Hans Crona, til <a href="https://www.svt.se/nyheter/lokalt/vast/sahlgrenska-vill-borja-med-tidig-igangsattning-av-forlossningar">SVT</a>.</p>
      <p>
        <b>Folkehelseinstituttet her til lands har også tidligere framhevet at mange barn som dør i mors liv <a href="https://www.dagbladet.no/nyheter/mener-mange-dodfodsler-kan-unngas/65093215">kunne vært reddet dersom fødselen ble satt i gang tidligere</a> ved svangerskap som går på overtid:</b>
      </p>
      <p>- All den internasjonale forskningen som er gjort, og de mest framstående fagmiljøene på oppsummert forskning i verden viser tydelig at to av tre dødsfall i overtidig svangerskap kan forebygges ved å forebygge overtidighet ved igangsetting av fødsel, uttalte avdelingsdirektør Frederik Frøen ved Folkehelseinstituttet, ifølge NTB.</p>
      <h3>- Blir ingen andre studier</h3>
      <p>Fordi risikoen for svangerskap utover uke 40 er ansett som såpass liten, krever studier på overtidig svangerskap et stort antall kvinner for å kunne si noe som er statistisk håndfast.</p>
      <p>Jan Jaap Erwich ved gynekologisk avdeling ved Groningen university i Nederland understreker derfor at det sannsynligvis ikke blir noen andre studier enn denne ene som ble avbrutt:</p>
      <p>- Det er usannsynlig at vi kommer til å vite den nøyaktige risikoen for overtidig svangerskap etter dette siden ingen kommer til å gjøre en så stor studie med så mange kvinner igjen, sier han, ifølge The Guardian.</p>
      <p>
        <a href="https://www.dagbladet.no/nyheter/viagrastudie-med-gravide-stanses-etter-babydodsfall/70043937">
          <b>I Nederland ble også en legemiddelstudie hvor gravide kvinner fikk Viagra avbrutt i fjor etter at en rekke av fostrene døde.</b>
        </a>
      </p>
    </article>
  </body>
</html>