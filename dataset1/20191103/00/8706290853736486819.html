<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/681924/ekatontades-kourdoi-diadilosan-sto-parisi"/>
    <meta property="og:site_name" content="enikos.gr"/>
    <meta property="article:published_time" content="2019-11-03T00:21:00+00:00"/>
    <meta property="og:title" content="Εκατοντάδες Κούρδοι διαδήλωσαν στο Παρίσι"/>
    <meta property="og:description" content="«Αφήστε την Τουρκία να σφαγιάσει τους Κούρδους, έτσι τους ευχαριστείτε επειδή νίκησαν το Νταές; (σ.σ. το Ισλαμικό Κράτος στα αραβικά)» και «Μετά τον Μπαγκντάντι, θα έρθει η σειρά του Ερντογάν»..."/>
  </head>
  <body>
    <article>
      <h1>Εκατοντάδες Κούρδοι διαδήλωσαν στο Παρίσι</h1>
      <address>
        <time datetime="2019-11-03T00:21:00+00:00">03 Nov 2019, 00:21</time>
      </address>
      <p>Πολλές εκατοντάδες Κούρδοι και συμπαθούντες διαδήλωσαν χθες <a href="http://www.enikos.gr/international/681154/panikos-sto-parisi-andras-fonaxe-allach-akmpar-se-provoli-tou-jok">στο Παρίσι</a> για να εκφράσουν τη στήριξή τους στους Κούρδους της Συρίας και να καλέσουν τις ευρωπαϊκές χώρες να υιοθετήσουν «συγκεκριμένες κυρώσεις» σε βάρος της Τουρκίας για τις ενέργειές της στη βορειοανατολική Συρία.</p>
      <p>Υπό τους ήχους ζωντανής, παραδοσιακής κουρδικής μουσικής, οι διαδηλωτές συγκεντρώθηκαν αρχικά στην Πλας ντε λα Ρεπουμπλίκ, στην καρδιά του Παρισιού. Σύμφωνα με τους οργανωτές, ήταν 5.000 άνθρωποι, η αστυνομία ωστόσο έκανε λόγο για 1.000 διαδηλωτές.</p>
      <p>«Αφήστε την Τουρκία να σφαγιάσει τους Κούρδους, έτσι τους ευχαριστείτε επειδή νίκησαν το Νταές; (σ.σ. το Ισλαμικό Κράτος στα αραβικά)» και «Μετά τον Μπαγκντάντι, θα έρθει η σειρά του Ερντογάν», έγραφαν κάποια από τα πλακάτ που κρατούσε το πλήθος.</p>
      <figure>
        <img src="http://media.enikos.gr/data/photos/681924_0918373bda-8fadae662d8d7883.jpg"/>
      </figure>
      <p>Στη συνέχεια οι συγκεντρωμένοι έκαναν πορεία μέχρι την Πλας ντι Σατελέ, όπου εκφωνήθηκαν ομιλίες.</p>
      <p>Η Τουρκία εξαπέλυσε στις 9 Οκτωβρίου επίθεση εναντίον της κουρδικής πολιτοφυλακής YPG (Μονάδες Προστασίας του Λαού), την οποία θεωρεί «τρομοκρατική οργάνωση». Η YPG ήταν ένας εκ των βασικότερων συμμάχων της Δύσης στη μάχη εναντίον των τζιχαντιστών του Ισλαμικού Κράτους. Στις 23 Οκτωβρίου η επιχείρηση διακόπηκε, μετά τις συμφωνίες που διαπραγματεύτηκε ξεχωριστά η Άγκυρα με τις ΗΠΑ και τη Ρωσία. Η Τουρκία σχεδιάζει να δημιουργήσει μια «ζώνη ασφαλείας» πλάτους 30 χιλιομέτρων κατά μήκος των συνόρων της με τη Συρία.</p>
      <p>Όταν ρωτήθηκε από το Γαλλικό Πρακτορείο, ο εκπρόσωπος του Δημοκρατικού Κουρδικού Συμβουλίου στη Γαλλία (CDK-F, η «ομοσπονδία» των 24 ενώσεων της κουρδικής διασποράς στη Γαλλία), είπε ότι «παρά τις συμφωνίες της Τουρκίας με τους Ρώσους και τους Αμερικανούς, οι Τούρκοι δεν τις τηρούν και συνεχίζουν να εισβάλουν και να διευρύνουν την παρουσία τους στη βόρεια Συρία».</p>
      <p>Το CDK-F επιμένει ότι είναι αναγκαία η συγκρότηση μιας δύναμης που θα αναλάβει την ασφάλεια των συνόρων. «Μπορεί να είναι μια ευρωπαϊκή ή μια διεθνής δύναμη, ή του ΟΗΕ, όμως απαιτείται πάση θυσία (να αναπτυχθεί) αυτή δύναμη στα σύνορα» επειδή «ξέρουμε πολύ καλά ότι η Τουρκία δεν θα περιοριστεί σε μερικές δεκάδες χιλιόμετρα», τόνισε ο Αγκίτ Πολάτ.</p>
      <p>Ο εκπρόσωπος έκανε λόγο για «επιχείρηση εθνοκάθαρσης» σε βάρος των Κούρδων. «Η Τουρκία θα δικαστεί για τις εγκληματικές ενέργειές της και ιδίως ο Ερντογάν». «Αν σήμερα υπάρχει αυτή η κρίση, αυτό οφείλεται επίσης στην αδράνεια των ευρωπαϊκών χωρών. Ο μόνος τρόπος για να παραλύσει η Τουρκία ώστε να εγκαταλείψει την επιχείρησή της, είναι να εφαρμοστούν συγκεκριμένες, οικονομικές κυρώσεις», κατέληξε.</p>
      <p>Πηγή: ΑΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/international/681817/synechizei-tis-apeiles-i-agkyra-tha-steiloume-tous-tzichantistes-%0A%20%20%20%20%0A"/>
        <a href="http://www.enikos.gr/international/681782/neo-soou-erntogan-anoixe-tin-omilia-tou-me-tragoudi-ymno-gia-ton-%0A%20%20%20%20%0A"/>
        <a href="http://www.enikos.gr/international/681695/rosia-emprothesmi-i-paradosi-ton-s-400-stin-tourkia%0A%20%20%20%20%0A"/>
        <a href="http://www.enikos.gr/international/681605/asant-den-prepei-na-metatrepsoume-tin-tourkia-se-echthro-thetiki-%0A%20%20%20%20%0A"/>
        <a href="http://www.enikos.gr/international/681639/i-tourkia-kai-i-rosia-xekinisan-tis-koines-peripolies-sti-syria%0A%20%20%20%20%0A"/>
        <a href="http://www.enikos.gr/international/681601/anadolu-synelifthi-stin-tourkia-voithos-tou-bagkntanti%0A%20%20%20%20%0A"/>
        <a href="http://www.enikos.gr/international/681554/i-tourkia-apeleftherose-18-syrous-stratiotes-pou-piastikan-aichma%0A%20%20%20%20%0A"/>
        <a href="http://www.enikos.gr/international/681485/o-tourkos-ypourgos-amynas-gia-tous-s-400-se-etoimotita-eos-tin-an%0A%20%20%20%20%0A"/>
        <a href="http://www.enikos.gr/international/681395/akar-se-stratiotes-tipota-den-teleiose-sti-syria-ana-pasa-stigmi-%0A%20%20%20%20%0A"/>
      </related>
    </article>
  </body>
</html>