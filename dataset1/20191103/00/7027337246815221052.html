<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696619/%D8%A7%D8%AD%D8%B1%D8%A7%D8%B2-%D9%87%D9%88%DB%8C%D8%AA-%D8%AF%D8%B1-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%A7%D9%84%DA%A9%D8%AA%D8%B1%D9%88%D9%86%DB%8C%DA%A9%DB%8C-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="احراز هویت در انتخابات الکترونیکی می‌شود"/>
    <meta property="og:description" content="معاون سیاسی وزیر و رییس ستاد انتخابات کشور گفت: با شورای نگهبان درباره روند احراز هویت الکترونیکی در انتخابات به جمع‌بندی رسیدیم و کل روند احراز هویت به صورت الکترونیکی انجام می‌شود."/>
  </head>
  <body>
    <article>
      <h1>احراز هویت در انتخابات الکترونیکی می‌شود</h1>
      <address><time datetime="2019-11-03T00:00:00+00:00">03 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/12/1033211_339.jpg"/>
      </figure>
      <p>معاون سیاسی وزیر و رییس ستاد انتخابات کشور گفت: با شورای نگهبان درباره روند احراز هویت الکترونیکی در انتخابات به جمع‌بندی رسیدیم و کل روند احراز هویت به صورت الکترونیکی انجام می‌شود.</p>
      <p>به گزارش ایرنا؛ جمال عرف روز یکشنبه در جریان بیستمین سفر استانی معاونت سیاسی به میزبانی استان همدان و در جمع اعضای ستاد انتخابات و فرمانداران و بخشداران این استان اظهار کرد: همچنین به صورت مستمر در حال تعامل و بررسی با شورای نگهبان هستیم تا از ۲۰۸ حوزه انتخابیه سراسر کشور، تعدادی از حوزه‌ها را آماده برگزاری انتخابات الکترونیک کنیم.</p>
      <p>وی با گرامیداشت روز ۱۳ آبان به عنوان روز ملی مبارزه با استکبار جهانی و روز دانش‌آموز، خطاب به اعضای ستاد انتخابات استان اعلام کرد: مشارکت انتخاباتی در این دوره که دشمنان در بالاترین میزان علیه نظام و مردم توطئه و برنامه ریزی می کنند معنی متفاوتی دارد ضمن اینکه معتقدم با برگزاری انتخاباتی پرشور و همراه با مشارکت بالا، سیاست های آمریکایی ها علیه نظام هم تحت تأثیر قرار می‌گیرد.</p>
      <p>معاون سیاسی وزیر کشور افزود: رییس جمهوری امریکا ایدیولوژی ندارد و فردی عملگرا است که با خصلت تاجر بودن او همخوانی دارد؛ بنابراین موضوع مشارکت را باید از این منظر نگاه کرد، یعنی اگر می خواهیم امید بیشتر شود باید مشارکت افرایش یابد.</p>
      <p>عرف همچنین با اشاره به اینکه در استان همدان مسیر رو به جلو طی می شود و مشکل لاینحلی وجود ندارد، اظهار داشت: بنابراین شرایط را باید به سمتی پیش برد که در شاخص های مشارکت و سلامت انتخابات مجلس شورای اسلامی، استان همدان در رده اول باشد.</p>
      <p>وی اضافه کرد: فرمانداران به عنوان مجریان انتخابات، در عین اقتدار و انجام وظایف قانونی خود، تعاملی مثبت و فعالانه با هیات های نظارت داشته باشند، چرا که نداشتن تعامل، مشکل را حل نمی کند.</p>
      <p>رییس ستاد انتخابات کشور افزود: قانون باید بدون هیچ شائبه ای اجرا شود چون در هیچیک از استان ها کسی برای معرفی فرمانداران و بخشداران لابی نکرده است، بنابراین وامدار و بدهکار هیچ کسی نیستید.</p>
      <p>عرف ادامه داد: سیاست های کلی انتخابات به عنوان سند بالادستی و نیز قانون انتخابات را به صورت مداوم در ستاد مرور کنید و طبق این سیاست ها و قانون انتخابات، مکلف به برگزاری انتخابات الکترونیک هستیم.</p>
      <p>وی اظهار داشت: نسبت به رصد و مدیریت فضای مجازی نیز دغدغه داشته باشید چراکه فضای مجازی علاوه بر فرصت می تواند تهدیدهایی به وجود بیاورد.</p>
      <p>معاون سیاسی وزیر کشور افزود: بخش قابل توجهی از مشکلات و ناآرامی های اخیر عراق حاصل سوء استفاده ها از فضای مجازی است و در دیگر کشورها نیز از این ظرفیت علیه کشورها استفاده می می شود.</p>
      <p>عرف همچنین بر ضرورت رصد مستمر و دقیق فضای سیاسی- انتخاباتی به منظور مدیریت مواجهه با تخلفات انتخاباتی از جمله تبلیغات زود هنگام انتخاباتی تأکید کرد و گفت: تاکنون هفت دوره آموزشی ویژه مجریان انتخابات برای یک هزار و ۴۰۰ تن از فرمانداران و بخشداران در مشهد مقدس برگزار شده و هشتمین دوره نیز در حال برگزاری است.</p>
      <p>وی با اشاره به اینکه در انتخابات بحث قانونمداری و بی طرفی در اولویت است و خروجی انتخابات باید انسجام بیشتر باشد، اظهار داشت: اگر دشمنان در این فاصله تا انتخابات نتواند کاری کند به طور حتم در جریان برگزاری انتخابات به دنبال شیطنت هستند، بنابراین باید فضای همگرایی و انسجام بر کشور حاکم باشد.</p>
    </article>
  </body>
</html>