<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696590/%D8%A2%D8%BA%D8%A7%D8%B2-%D8%AE%D8%B5%D9%88%D8%B5%DB%8C%E2%80%8C%D8%B3%D8%A7%D8%B2%DB%8C-%D8%B4%D8%B1%DA%A9%D8%AA-%D9%86%D9%81%D8%AA-%D8%B3%D8%B9%D9%88%D8%AF%DB%8C-%D8%A8%D8%B2%D8%B1%DA%AF%E2%80%8C%D8%AA%D8%B1%DB%8C%D9%86-%D8%AE%D8%B5%D9%88%D8%B5%DB%8C%E2%80%8C%D8%B3%D8%A7%D8%B2%DB%8C%E2%80%8C%D9%87%D8%A7%DB%8C-%D8%AC%D9%87%D8%A7%D9%86-%DA%A9%D8%AF%D8%A7%D9%85%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="آغاز خصوصی‌سازی شرکت نفت سعودی/ بزرگ‌ترین خصوصی‌سازی‌های جهان کدامند؟"/>
    <meta property="og:description" content="آرامکو که در حال حاضر حدود 10 درصد نفت جهان را تولید می‌کند در سال 2018 میلادی عنوان سوده‌ده‌ ترین شرکت جهان را کسب کرد و با ثبت درآمد خالص 111 میلیارد دلاری بالاتر از شرکت اپل و سامسونگ قرار گرفت."/>
  </head>
  <body>
    <article>
      <h1>آغاز خصوصی‌سازی شرکت نفت سعودی/ بزرگ‌ترین خصوصی‌سازی‌های جهان کدامند؟</h1>
      <address><time datetime="2019-11-03T00:00:00+00:00">03 Nov 2019</time> by <a rel="author">عصر ايران</a></address>
      <p>
        <b>آرامکو که در حال حاضر حدود 10 درصد نفت جهان را تولید می‌کند در سال 2018 میلادی عنوان سوده‌ده‌ ترین شرکت جهان را کسب کرد و با ثبت درآمد خالص 111 میلیارد دلاری بالاتر از شرکت اپل و سامسونگ قرار گرفت.</b>
      </p>
      <figure>
        <img src="https://cdn.asriran.com/files/fa/news/1398/8/12/1033155_149.jpg"/>
      </figure>
      <p>شرکت ملی نفت عربستان(آرامکو) قصد دارد تا با عرضه عمومی سهام خود در بورس نخستین گام را به سمت خصوصی شدن بردارد.</p>
      <p>به گزارش عصر ایران به نقل از یورونیوز، ایده واگذاری عمومی سهام آرامکو حدود ۳ سال پیش و اول بار توسط بن سلمان، ولیعهد عربستان مطرح شد ولی طی این مدت با عقب‌نشینی‌هایی از سوی دولت عربستان همراه بوده است.</p>
      <p>اما در نهایت بورس ریاض(تداول) روز یک‌شنبه اعلام کرد که شرکت آرامکو را در بازار سهام عربستان پذیرش کرده و عرضه اولیه سهام آن پس از مشخص شدن تعداد و درصد سهام قابل واگذاری تا ماه دسامبر انجام خواهد شد.</p>
      <p>آرامکو که در حال حاضر حدود ۱۰ درصد نفت جهان را تولید می‌کند در سال ۲۰۱۸ میلادی عنوان سوده‌ده‌ ترین شرکت جهان را کسب کرد و با ثبت درآمد خالص ۱۱۱ میلیارد دلاری بالاتر از شرکت اپل و سامسونگ قرار گرفت.</p>
      <p>بر همین اساس کارشناسان ارزش این شرکت را حدود ۲هزار میلیارد دلار برآورد می‌کنند ولی گفته می‌شود، دولت عربستان به منظور اجرای موفق روند خصوصی سازی این شرکت حاضر است ارزش‌گذاری ۱.۶ تا ۱.۸ هزار میلیارد دلاری بورس این کشور را بپذیرد.</p>
      <figure>
        <img src="https://cdn.asriran.com/files/fa/news/1398/8/12/1033156_435.jpg"/>
      </figure>
      <p>در این صورت اگر مطابق اخبار غیر رسمی ۱ درصد سهام این شرکت در عرضه اولیه واگذار شود، بر خلاف اخبار منتشر شده این واگذاری به بزرگ ترین خصوصی سازی جهان منجر نخواهد شد.<br/><br/>چرا که هلدینگ چینی علی بابا که در حوزه فروش آنلاین کالا فعال است، در عرضه اولیه سهام خود در سال ۲۰۱۴ رقمی معادل ۲۵ میلیارد دلار واگذاری موفق انجام داد و رکورد خصوصی‌سازی در جهان را شکست.<br/><br/>بدین ترتیب واگذاری آرامکو در صورتی می‌تواند بدل به بزرگ‌ترین خصوصی‌سازی تاریخ شود که حداقل ۲ درصد سهام آن در عرضه اولیه واگذار شود.</p>
      <p>عربستان پیشتر قصد داشت ۵ درصد سهام آرامکو را واگذار کند و از این محل درآمد ۱۰۰ میلیارد دلاری را برای تامین مالی اجرای برنامه ولیعهد این کشور با هدف قطع وابستگی اقتصاد این کشور از صادرات نفت تامین کند.</p>
      <p>در برنامه چشم انداز ۲۰۳۰ عربستان سعودی که با حمایت بن سلمان در حال اجراست، اقتصاد عربستان به بیش از ۲ هزار میلیارد دلار سرمایه گذاری نیاز دارد.</p>
      <p>همچنین کارشناسان معتقد عربستان از واگذاری سهام آرامکو دو هدف دیگر را نیز دنبال می‌کند. بهره‌مندی از تجربه هیات مدیره‌ای بین‌المللی با حضور نمایندگان شرکت‌های بزرگ نفتی و مالی جهان و نیز تقسیم ریسک فعالیت این شرکت در زمان اوج‌گیری تنش‌ها در منطقه خاورمیانه با شرکای صاحب نفوذ بین‌المللی است.</p>
      <p>شرکت عربی-آمریکایی نفت آرامکو در سال ۱۹۴۴ و با تغییر اسم شرکت استاندارد اویل کالیفرنیا-عربی تاسیس شد و در سال ۱۹۷۶، دولت عربستان تمامی سهام آن را به تملک خود درآورد.</p>
    </article>
  </body>
</html>