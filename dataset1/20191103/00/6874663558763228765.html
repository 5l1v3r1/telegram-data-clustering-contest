<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3772894,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="לא נטפליקס קילר: הסטרימינג של אפל מפתיע בחולשתו"/>
    <meta property="og:description" content="אפל +TV הושק בסוף השבוע ברחבי העולם וגם בישראל עם היצע דל למדי. אפל רחוקה עדיין מבניית ספריית תוכן רחבה ונכנסת לתחום מעמדת נחיתות ברורה מול נטפליקס. המטרה המיידית: לגרום ללקוחות לשדרג את מכשיריה כדי ליהנות מהשירות בחינם"/>
  </head>
  <body>
    <article>
      <h1>לא נטפליקס קילר: הסטרימינג של אפל מפתיע בחולשתו</h1>
      <h2>אפל +TV הושק בסוף השבוע ברחבי העולם וגם בישראל עם היצע דל למדי. אפל רחוקה עדיין מבניית ספריית תוכן רחבה ונכנסת לתחום מעמדת נחיתות ברורה מול נטפליקס. המטרה המיידית: לגרום ללקוחות לשדרג את מכשיריה כדי ליהנות מהשירות בחינם</h2>
      <address><time datetime="2019-11-03T00:00:00+00:00">03 Nov 2019</time> by <a rel="author">עומר כביר</a></address>
      <p>כדי להבין מהו שירות הסטרימינג החדש של <a href="https://www.calcalist.co.il/internet/articles/0,7340,L-3772860,00.html">אפל, +TV, שהושק בסוף השבוע ברחבי העולם</a>, כולל ישראל, צריך קודם להבין מה הוא לא. הוא לא נטפליקס קילר, הוא לא תחרות <a href="https://www.calcalist.co.il/internet/articles/0,7340,L-3772643,00.html">לדיסני+, שירות הסטרימינג שתשיק דיסני בעוד כשבוע וחצי</a>, הוא לא תחליף לשירותי טלוויזיה כמו yes, HOT, סלקום TV או פרטנר TV. למעשה, אפילו לא בטוח שהוא שווה את דמי המנוי בסך 17.90 שקל בחודש שאפל גובה עליו.</p>
      <p>בניגוד לנטפליקס אין בו שעות על גבי שעות של תוכן קנוי ומקורי, אי אפשר לצאת שם לבינג' אינסופי בין סדרות חדשות ומדוברות לסדרות וסרטים קלאסיים ואהובים. בניגוד לדיסני+, לא תמצאו שם מותגי על על־זמניים. וכמובן שאין שם ערוצים חיים. אז מה כן יש בשירות? בתור התחלה מבחר מצומצם, מצומצם מאוד, של תכני מקור. שמונה כותרים ליתר דיוק.</p>
      <figure>
        <img src="https://images1.calcalist.co.il/PicServer3/2019/11/02/944473/1NL.jpg"/>
        <figcaption>צילומים:נטפליקס, דיסני, אי.אף.פי ,</figcaption>
      </figure>
      <p>שלושת הפרקים הראשונים של הסדרות The Morning Show, בכיכובם של <a href="https://www.calcalist.co.il/consumer/articles/0,7340,L-3772197,00.html">ג'ניפר אניסטון,</a> ריס ווית'רספון וסטיב קרל, סדרת הפנטזיה SEE בכיכובו של ג'ייסון מומאה (משחקי הכס, אקווה מן) וסדרת ההיסטוריה החלופית For All Mankind מבית היוצר של רונלד די. מור. כן העלתה אפל את כל 10 פרקי העונה הראשונה של הסדרה הקומית דיקינסון, על המשוררת אמילי דיקנסון.</p>
      <blockquote>ההפקות שנחשפו בשירות החדש של אפל: <a href="https://www.calcalist.co.il/internet/articles/0,7340,L-3772895,00.html?AF=3772894">לא טלוויזיה משובחת</a> <a href="https://www.calcalist.co.il/internet/articles/0,7340,L-3772895,00.html?AF=3772894">שמונה הפקות נחשפו עד כה; בנוסף, לאפל אין זהות מובחנת כיצרנית תוכן - וזה די מפתיע בהתחשב בכך שכיצרנית טכנולוגיה אחד המאפיינים הבולטים שלה הוא הבידול והזהות הייחודיים של מוצריה</a></blockquote>
      <p>בצד התוכן לילדים ומשפחות ניתן למצוא את סרט הטבע The Elephant Queen ועונות מלאות (וקצרות) של סדרות הילדים Helpsters, סנופי בחלל ו־Ghostwriter. בהערכה נדיבה, יידרשו לכם 20 שעות, לא יותר, לצפות בכל התכנים שזמינים כרגע בשירות. וזה, כמובן, בהנחה שבכלל תרצו לצפות בכולם (הביקורת על חלק מהסדרות לא ממש מחמיאה). היכן זה והיכן התוכן העשיר של נטפליקס שמאפשר לכם להיכנס לבינג' של סדרות וסרטים שלעולם לא תוכלו להגיע לסופו.</p>
      <p>
        <b>היתרון: פריסה בינ"ל מהירה</b>
      </p>
      <p>המצב עתיד להשתפר בעתיד, אבל לא בהרבה. אפל מתכננת להעלות לשירות תכנים חדשים באופן קבוע מדי חודש. בהמשך החודש ובתחילת דצמבר יעלו, למשל, סדרת המתח Servant מבית היוצר של מ. נייט שאמאלן ו־Truth Be Told בכיכובה של אוליביה ספנסר. אבל אפל עוד רחוקה מקצב הפצצת התכנים של נטפליקס שמעלה סדרות חדשות, עונות חדשות, סרטים, הופעות סטנד־אפ, סרטי וסדרות תעודה, תכנים לילדים וסדרות אנימה בקצב של מספר כותרים בשבוע. החודש, למשל, יעלו בנטפליקס 73 כותרים של תכנים מקוריים חדשים, ועוד 110 כותרים של תכנים קנויים. אפל רחוקה, רחוקה מאוד, מיעד זה.</p>
      <p>17.90 שקל לחודש אולי נשמע מחיר נמוך, אבל מדובר בעלות שעומדת על כ־40% מהמנוי הפופולרי ביותר לנטפליקס. זאת בשעה שמבחינת היקף התוכן, אפילו היקף התוכן המקורי החדש שעולה לשירות מדי חודש, השיעור של +TV ביחס לנטפליקס נמוך הרבה יותר מ־40%. גם בהשוואה לדיסני+, שיעלה בהמשך החודש, אפל תישאר מאחור, שכן דיסני מגיעה עם ספריית תכנים עשירה עם עומק של קרוב למאה שנה. ואותו הדבר נכון גם ביחס לשירותי הסטרימינג הגדולים שיושקו ב־2020, HBO Max של WB ופיקוק של NBCUniversal, שגם הם יהנו מקטלוג תכני עבר עשיר הודות לחברות האם שלהם.</p>
      <figure>
        <img src="https://images1.calcalist.co.il/PicServer3/2016/10/27/659822/21_l.jpg"/>
        <figcaption>מנכ"ל אפל, טים קוק</figcaption>
      </figure>
      <p>אפל מגיעה לתחום מעמדת נחיתות. היא לא חברת בידור ותיקה שהיו לה עשורים לבנות ספריית תכנים רחבה. היא לא נכנסת ראשונה לתחום כמו נטפליקס, מה שאפשר לה לשחק כמה שנים טובות בלי מתחרים אדירים, לבנות את ספריית התכנים הקנויים שלה בנחת ולהתחיל לבנות ספריית תכני מקור לפני שזה היה תנאי הכרחי לשירות סטרימינג חדש. לוקח זמן לבנות ספרייה רחבה של תוכן, ואפל נמצאת שנים מאחור. לא משנה כמה כישרון, יכולות ומשאבים יש לחברה, מדובר כאן בדבר שפשוט דורש הרבה הרבה זמן.</p>
      <p>בנוסף, אפל בחרה, בשלב זה לפחות, שלא לשלב בשירות הסטרימינג תכנים קנויים. היתרון הוא שהדבר אפשר לה פריסה בינלאומית מיד עם ההשקה, מכיוון שכל התכנים שלה אין צורך להסדיר זכויות יוצרים. לנטפליקס לקח כמעט עשור מרגע ההשקה של שירות הסטרימינג ועד למעבר למהלך של פריסה בינלאומית רחבה, בעיקר בגלל הצורך לרכוש זכויות יוצרים לתכנים במדינות שונות. החיסרון הוא שכתוצאה יש כעת בשירות מעט מאוד תכנים.</p>
      <p>אז אם +TV הוא לא נטפליקס קילר, לא תחליף לשירותי טלוויזיה מסורתיים, ולא שווה את הכסף שלכם, מה הוא בדיוק? מדובר בשירות משלים ללקוחות אפל הנאמנים, מעין בונוס שמתגמל אותם על רכישת מכשירים מתוצרת החברה. לכן הוא זמין ללא תשלום נוסף במשך שנה לכל מי שרוכש מק, אייפון, אייפד, אפל TV או אייפוד טאץ'. ויש לאפל מספיק לקוחות, מיליונים רבים, שרוכשים מוצר אחד שלה פעם בשנה או כמעט פעם בשנה, עוד מיליונים רבים יותר שרוכשים מוצר שלה בערך פעם בשנתיים.</p>
      <figure>
        <img src="https://images1.calcalist.co.il/PicServer3/2019/11/02/944451/1NL.jpg"/>
        <figcaption>דיקינסון בשירות החדש של אפל <br/>צילום: אפל טי וי</figcaption>
      </figure>
      <p>
        <b>שאלה של רצון</b>
      </p>
      <p>אפל יודעת שהשירות שלה לא יכול להתחרות בשירותי סטרימינג מבוססים יותר, ולכן היא לא מנסה בינתיים. המטרה שלה היא ליצור חבילת שירותים מקיפה שתנעל משתמשים לתוך האקוסיסטם שלה, ושתיתן להם סיבה קבועה לא רק שלא לעבור למתחרים אלא גם לשדרג מכשירים באופן קבוע. בהקשר זה, +TV הוא לא שירות סטרימינג עצמאי אלא פיצ'ר נוסף של מכשירי אפל. כמו מצלמה חדשה באייפון. שיקול נוסף בהחלטה האם לשדרג את המכשיר. עד כמה השיקול משמעותי, זו כבר שאלה של היקף התכנים ובעיקר איכותם, והוא שונה ממשתמש למשתמש.</p>
      <p>אין הכרח שזה יהיה המצב לנצח. לאפל יש הרבה כסף. אם תרצה, היא יכולה להעביר תקציבים ומשאבים משמעותיים יותר לרכישת תכנים ולהגביר את קצב הפקת תכני המקור, ותוך כשנתיים להגיע לשירות עשיר בתכנים באופן שיהפוך את מחיר המנוי להגיוני יותר. אין ספק שהרווחים שלה גדולים מספיק כדי להשאיר הרחק מאחור את תקציב התוכן השנתי של נטפליקס בלי להתאמץ יותר מדי. בשנת הכספים האחרונה שלה, שהסתיימה בספטמבר, עמד הרווח הנקי של אפל על 59.53 מיליארד דולר, בערך פי 3.5 מתקציב התוכן המקורי של נטפליקס ב־2019. אפל יכולה להשקיע פי 2 מנטפליקס בתוכן מקור, ועדיין להרוויח עשרות מיליארדי דולרים בשנה. אבל אם אפל רוצה להיות שחקנית משמעותית בתחום, ובעיקר אם היא רוצה למשוך מספיק משתמשים כדי להפוך את אפל+ לרווחי בפני עצמו, היא תידרש לעשות הרבה יותר ממה שיצא כעת תחת ידיה.</p>
    </article>
  </body>
</html>