<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3772903,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="אי.די.בי: לפידות ביקש להתמנות כדירקטור בכלל ביטוח"/>
    <meta property="og:description" content="קבוצת אי.די.בי דיווחה כי מנכ&quot;ל שיכון ובינוי, שרכש 4.99% מחברת הביטוח, פנה ליו&quot;ר רשות ההון וביקש להתמנות לדירקטוריון החברה"/>
  </head>
  <body>
    <article>
      <h1>אי.די.בי: לפידות ביקש להתמנות כדירקטור בכלל ביטוח</h1>
      <h2>קבוצת אי.די.בי דיווחה כי מנכ"ל שיכון ובינוי, שרכש 4.99% מחברת הביטוח, פנה ליו"ר רשות ההון וביקש להתמנות לדירקטוריון החברה</h2>
      <address><time datetime="2019-11-03T00:00:00+00:00">03 Nov 2019</time> by <a rel="author">גולן חזני</a></address>
      <p>מנכ"ל <a href="https://www.calcalist.co.il/stocks/home/0,7340,L-3959-1081942,00.html?quote=%D7%A9%D7%99%D7%9B%D7%95%D7%9F%20%D7%95%D7%91%D7%99%D7%A0%D7%95%D7%99">שיכון ובינוי</a> איל לפידות, שרכש 4.99% ממניות <a href="https://www.calcalist.co.il/stocks/home/0,7340,L-3959-224014,00.html?quote=%D7%9B%D7%9C%D7%9C%20%D7%A2%D7%A1%D7%A7%D7%99%20%D7%91%D7%99%D7%98%D7%95%D7%97">כלל ביטוח</a>, פנה ליו"ר רשות שוק ההון משה ברקת וליו"ר כלל ביטוח דני נווה בבקשה להתמנות כדירקטור בחברת הביטוח. כך עולה מדיווחה של אי.די.בי פתוח שבשליטת אדוארדו אלשטייין על סגירת ההלוואה מקרן קלירמרק שתאפשר את מכירת המניות שבידיה ללפידות שהיה בעבר מנכ"ל הפניקס. סגירת ההלוואה נחשפה באתר "כלכליסט". עם זאת, ככל הידוע, הפנייה של לפידות לברקת לא נעשתה בכתב, ובכל מקרה הוא לא יוכל להתמנות בשלב זה עד למינויה המחודש של הוועדה למינוי דירקטורים בכלל ביטוח.</p>
      <p>מניות השליטה בכלל ביטוח נמצאות בידי הנאמן משה טרי בהוראתה של ראש רשות שוק ההון הקודמת דורית סלינגר. זו מינתה ועדה מיוחדת שתדון במינוי דירקטורים לחברה ובראשה עמדה השופטת בדימוס שרה גדות. גדות פרשה לפני יותר משנה, הוועדה פורקה ואיננה מתפקדת, וכעת מכהנים בכלל ביטוח שישה דירקטורים בלבד. ברקת מתכוון למנות ועדה חדשה בראשות שופט בדימוס, ועד אז מינויו של לפידות לא יתאפשר. עם מינוי הוועדה היא צפויה לאשר את מינויו של לפידות שלו נסיון רב בתחום הביטוח בחברת הפניקס שאותה הוביל לשווי השוק השני בגובהו מבין חברות הביטוח, מהמקום השישי בו היתה עם מינויו.</p>
      <p>אי.די.בי מחזיקה כיום באופן ישיר ב־15.3% ממניות כלל ביטוח, ונוסף על כך, מושקעת ב־20% ממניות החברה באמצעות עסקאות החלף שביצעה מול הבנקים במהלך השנתיים האחרונות. לפיכך, המניות ללפידות שיימכרו ללפידות יגיעו מאחת ממנות עסקאות ההחלף שעומדת להסתיים בקרוב. ההלוואה ללפיות, למימון רכישת מניות כלל ביטוח, ניתנה כחלק מעסקה שבה מכרה אי.די.בי 18% ממניות החברה למורי ארקין, יקיר גבאי ולפידות.</p>
      <p>במסגרת אותה עסקה, רכשו ארקין וגבאי 5% ממניות כלל ביטוח כל אחד תמורת 132 מיליון שקל כל אחד. ארקין קיבל גם אופציה לרכישת 3% נוספים מהחברה, שאותה מימש בהמשך, ואילו לפידות קיבל אופציה לרכישת 5% מכלל ביטוח באותו הסכום, תוך הסכמת אי.די.בי להעניק לו הלוואת מוכר של 118 מיליון שקל בריבית של 4% לשנה.</p>
      <p>את ההלוואה המקורית אמור היה לפידות לקבל מארקין וגבאי, אולם אלשטיין החליט לתת אותה מתוך קופת אי.די.בי, ככל הנראה תמורת הקטנת הכמות שביקשו ארקין גבאי ולפידות לרכוש במקור. לפידות הודיע על החלטתו לממש את האופציה, אבל בהגיע המועד החל אלשטיין להתחמק ממתן ההלוואה. זאת, לאחר שמחזיקי האג"ח של אי.די.בי, שהחברה חבה כלפיהם 3 מיליארד שקל, העלו תהיות לגבי יכולתה של אי.די.בי להעניק הלוואה מעין זו בתקופה שבה השווי הנכסי הנקי של החברה הוא שלילי והיא מאויימת בהסדר חוב.</p>
      <p>לפידות הגיב על הפרת התחייבות, ואיים לתבוע את אי.די.בי שהחלה לחפש מממן אחר. בסיומו של תהליך בדיקה סגרה עם קרן קלירמרק על מימון של 93.5 מיליון שקל מההלוואה, כשאת היתרה תממן אי.די.בי שגם תרשום הפסד של 24.5 מיליון שקל בעסקה. המכירה צפויה להקל על אי.די.בי פירעון של חצי מיליארד שקל למחזיקי האג"ח מסדרות י"א ו־י"ג כבר החודש. לצורך פירעון חוב זה גם צפויה אי.די.בי לצאת בשבוע הבא לגיוס של כ־200 מיליון שקל בהנפקת סדרת אג"ח חדשה (סדרה ט"ו), שתובטח בשעבוד על 10% ממניות כלל ביטוח בשווי של כ־300 מיליון שקל.</p>
      <figure>
        <img src="https://images1.calcalist.co.il/PicServer3/2017/08/14/749466/28_l.jpg"/>
        <figcaption>אייל לפידות <br/>צילום: אביגיל עוזי</figcaption>
      </figure>
    </article>
  </body>
</html>