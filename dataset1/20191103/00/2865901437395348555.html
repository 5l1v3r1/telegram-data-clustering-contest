<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/news/341490/sport:/title:umar-sadik-nisam-cuo-da-se-neko-zali-kako-ne-postizem-golove"/>
    <meta property="og:site_name" content="MozzartSport"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="Umar Sadik: Nisam čuo da se neko žali kako ne postižem golove"/>
    <meta property="og:description" content="Nigerijac protiv Vojvodine stigao do desetog pogotka u sezoni, kaže da Partizan i u Mančesteru mora da pokaže ispravan stav"/>
  </head>
  <body>
    <article>
      <h1>Umar Sadik: Nisam čuo da se neko žali kako ne postižem golove</h1>
      <h2>Nigerijac protiv Vojvodine stigao do desetog pogotka u sezoni, kaže da Partizan i u Mančesteru mora da pokaže ispravan stav</h2>
      <address><time datetime="2019-11-03T00:00:00+00:00">03 Nov 2019</time> by <a rel="author">Aleksandar Joksić</a></address>
      <p>Prvi Partizanov fudbaler sa dvocifrenim brojem pogodaka u sezoni. Izuzetno značajan za način igre tima <b>Sava Miloševića</b>, posebno u evropskim utakmicama. Miljenik navijača. Kad se posmatraju statistika i aplauzi sa tribina svaki put kad napusti teren reklo bi se da je <b>Umar</b> <b>Sadik</b> i pre zimske pauze zaslužio da čelnici crno-belih otkupe njegov ugovor od Rome, međutim , u delu javnosti i dalje provejava dilema da li je kvalitet vredan 1.600.000 evra.</p>
      <p>Posebno što i među Grobarima, istim onim koji ga nagrađuju pesmom od utakmice do utakmice, vlada saglasje da nije gol-igrač. Opet, dati deset komada do početka novembra učinak je za poštovanje.<br/>“<b>Iskren da budem, ne znam da se neko žalio kako ne postižem golove. Nikad nisam čuo tako nešto”, </b>uverava <b>Sadik </b>posle meča sa Vojvodinom (4:0), na kom je stigao do jubileja.<b> “Ovde sam da bih pomogao saigračima, zarad Partizana, a ne da bih ulepšavao svoj profil  i statistiku. To i radim, videli ste da sam protiv Novosađana dvaput asistirao”.</b></p>
      <p>Kao što Parni valjak nekad vozi punom brzinom, a nekad u leru, tako oscilira i visoki Nigerijac. Za razliku od gostovanja Čukaričkom, gde ga je <b>Darko Puškarić</b> u potpunosti izbacio iz igre, u subotnjem nominalnom derbiju 15. superligaškog kola toliko je mučio defanzivce Voše, <b>Saničanina</b> i <b>Đurića</b>, da su jedva dočekali kad je 18 minuta pre kraja ustupio mesto na terenu <b>Đorđu Ivanoviću</b>.<br/>“<b>Igra je bila kvalitetna, ali moram da nastavim u istom ritmu. Da ne bude samo jedna utakmica. Jeste dobar učinak za napadača, drago mi je zbog toga, samo se nadam da ćemo kao ekipa nastaviti da napredujemo. Potrebno je da u svakom kolu pokažem šta mogu, a uprkos pritisku koji smo osećali pokazali smo da smo za tako nešto sposobni”.</b></p>
      <p>Asistirao je <b>Sadik</b> u subotu <b>Bibrasu Nathu</b> i <b>Saši Zdjelaru</b>, između toga efektnim matiranjem <b>Emila</b> <b>Rockova</b>, sa slične pozicije odakle je protiv Mančestera uzdrmao stativu, pomogao Partizanu da brzo preboli neuspeh na Banovom brdu<br/><b>“Nikad nije lako vratiti se posle poraza. Pokazali smo snažan karakter, što smo i očekivali, jer smo hteli da demonstriramo kako smo i na psihološkom planu jaki. To mi je posebno drago. Moramo da uđemo u svaki meč snažno, od prvog minuta, kao što je bio slučaj u subotu”.</b></p>
      <figure>
        <iframe src="https://www.youtube.com/embed/uKPHWVZ4Ydk" width="425" height="349" data-service="Youtube" scrolling="no"/>
      </figure>
      <p>Sad je jedna od ključnih debata u klubu i navijačkim krugovima, da li <b>Umar Sadik</b>, sa jednakim samopouzdanjem kakvim je pre desetak dana napao <b>Harija Megvajera</b> i <b>Fila Džounsa</b>, može da namuči štopere Mančestera i na Old Trafordu.<br/>“<b>Nikad se ne zna. Moramo i u Engleskoj da pokažemo ispravan mentalitet, videćemo šta će nam to doneti. Za mene će utakmica na Old Trafordu biti poseban doživljaj, jer inače navijam za Mančester. Jedva čekam da počne”, </b>uzbuđen je tamnoputi centarfor, a na pitanje da li crno-beli mogu da prirede senzaciju uzvraća mirno.<b> “Sve je stvar mentaliteta. Ako istrčimo sa ispravim stavom možda možemo da ostvarimo nešto. Može nekad da se desi da igrate dobro, a izgubite, kao što je bio slučaj protiv Junajteda u Beogradu, ali nikad se ne zna. Videćemo u četvrtak”.</b></p>
      <p>Jedino što se čini da je Partizanu lakše da igra, da se nosi, sa rivalima na evropskoj sceni, nego na srpskoj. Možda je to osnov na kome Grobari grade nadu pred put u Englesku.<br/><b>“Nema lake utakmice u fudbalu. Makar bio i kup meč. Ako niste spremni - ispašćete. Nijedan rival ne može olako da se shvati. U Ligi Evrope smo igrali protiv Mančestera, izgubili smo, a onda smo šest dana kasnije poraženi i u susretu domaćeg prvenstva, što govori u prilog tome da nema lakih utakmica</b>”, obazirv je <b>Umar Sadik</b>.</p>
      <p>Kad bi i na Teatru snova bio nepredvidiv…</p>
      <p><b>Foto</b>: <i>Starsport</i></p>
    </article>
  </body>
</html>