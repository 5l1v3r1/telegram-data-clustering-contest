<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3772917,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="עלייה של 22% ברווחי סלע נדל&quot;ן - הקרן משדרגת תחזית לשנה כולה"/>
    <meta property="og:description" content="קרן הריט רשמה ברבעון רווח מתואם של 39 מיליון שקל, בהשוואה ל-32 מיליון שקל ברבעון המקביל; ה-NOI מנכסים זהים עלה ב-6%; רווחי שיערוך של 60 מיליון שקל הקפיצו את הרווח הנקי"/>
  </head>
  <body>
    <article>
      <h1>עלייה של 22% ברווחי סלע נדל"ן - הקרן משדרגת תחזית לשנה כולה</h1>
      <h2>קרן הריט רשמה ברבעון רווח מתואם של 39 מיליון שקל, בהשוואה ל-32 מיליון שקל ברבעון המקביל; ה-NOI מנכסים זהים עלה ב-6%; רווחי שיערוך של 60 מיליון שקל הקפיצו את הרווח הנקי</h2>
      <address><time datetime="2019-11-03T00:00:00+00:00">03 Nov 2019</time> by <a rel="author">אורי גלאור</a></address>
      <p>קרן הריט <a href="https://www.calcalist.co.il/stocks/home/0,7340,L-3959-1109644,00.html?quote=%D7%A1%D7%9C%D7%A2%20%D7%A0%D7%93%D7%9C%D7%9F">סלע קפיטל נדל"ן</a> מציגה צמיחה בהכנסות בסיכום הרבעון השלישי ומעדכנת כלפי מעלה את תחזית ההכנסות והרווח המתואם לשנה כולה.</p>
      <p>הקרן רשמה ברבעון השלישי עלייה של 13% ב-NOI ל-54.1 מיליון שקל, בהשוואה ל-48 מיליון שקל ברבעון המקביל. לעלייה תרמו גידול במצבת הנכסים, עלייה בשיעורי התפוסה והעלאת שכר דירה בחידושי חוזים. שיעור התפוסה בנכסים עמד בתום הרבעון על כ-97.2%, מול שיעור תפוסה של 95% נכון לסוף שנת 2018. ה-NOI מנכסים זהים עמד ברבעון על 51 מיליון שקל, מול 48 מיליון שקל ברבעון המקביל, עלייה של 6.2%.</p>
      <p>נתון ה-FFO, הרווח המתואם הרבעוני, עמד על 39 מיליון שקל, לעומת 32 מיליון שקל ברבעון המקביל, שיפור של 22%. העלייה מיוחסת לשיפור בתוצאות התפעוליות (ה-NOI) לצד צמצום בעלויות המימון של החברה. בשורת הרווח הנקי רשמה סלע נדל"ן 105 מיליון שקל, מול 29 מיליון שקל ברבעון המקביל. שערוכי נדל"ן בסכום של 60.2 מיליון שקל היו הסיבה העיקרית לזינוק ברווח, כאשר ברבעון המקביל נרשמה ירידה של 1 מיליון שקל בשווי הנדל"ן להשקעה.</p>
      <p>כאמור, החברה העלתה תחזית לשנת כולה: צפי ה- NOI המעודכן של החברה לשנת 2019 עומד עתה על 213 מיליון שקל, לעומת 207 מיליון שקל בתחזית קודמת (ומול NOI של 189 מיליון שקל בדוח המסכם של 2018). אומדן ה-FFO השנתי עלה ל-150 מיליון שקל, מול 144 מיליון שקל בתחזית קודמת (ומול FFO של 126 מיליון שקל ב-2018). עוד מציינים בחברה כי ה-FFO החזוי ל-12 החודשים הבאים עבור החברה עומדים על כ-157 מיליון שקל, נתון המגלם תשואת FFO של 8.2% על שווי השוק של החברה כעת.</p>
      <p>את סלע נדל"ן מובילים המנכ"ל גדי אליקם לצד היו"ר שמואל סלבין. הדיבידנד המינימלי שיחולק על שנת 2019 יעמוד על כ-82 מיליון שקל, נתון המגלם תשואת דיבידנד של 4.3% על שווי השוק של החברה כיום. שיעור התשואה המשוקלל הנגזר מהנדל"ן להשקעה (Cap Rate) עומד על כ-7.34%, זאת אל מול Cap Rate של 7.43% בסוף שנת 2018.</p>
      <p>נכון ליום 30 בספטמבר החברה החזיקה כ-34 נכסים מניבים בשווי הוגן של 3.1 מיליארד שקל (בתחומי המשרדים, מסחר, תעשייה ולוגיסטיקה, תחנות תדלוק ובתי מלון) המושכרים לכ-500 שוכרים, בשטח כולל של כ-430,000 מ"ר הכולל 150,000 מ"ר שטחי חניה.</p>
      <figure>
        <img src="https://images1.calcalist.co.il/PicServer3/2016/08/21/631450/20_l.jpg"/>
        <figcaption>יו"ר סלע נדל"ן שמואל סלבין</figcaption>
      </figure>
    </article>
  </body>
</html>