<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696576/%D9%81%D9%88%D9%84%D8%A7%D8%AF-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%A8%D8%A7%D8%B2%DB%8C-6-%D8%A7%D9%85%D8%AA%DB%8C%D8%A7%D8%B2%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="فولاد - پرسپولیس؛ بازی 6 امتیازی"/>
    <meta property="og:description" content="فولاد و پرسپولیس هفته گذشته مقابل حریفان خود تن به تساوی دادند. فولاد مقابل نفت مسجد سلیمان و پرسپولیس مقابل ماشین سازی. پیروزی در این بازی برای هر دو تیم حائز اهمیت است چرا که جایگاه خود را در بالای جدول تثبیت می کنند."/>
  </head>
  <body>
    <article>
      <h1>فولاد - پرسپولیس؛ بازی 6 امتیازی</h1>
      <address><time datetime="2019-11-03T00:00:00+00:00">03 Nov 2019</time> by <a rel="author">عصر ايران</a></address>
      <p>
        <b>فولاد و پرسپولیس هفته گذشته مقابل حریفان خود تن به تساوی دادند. فولاد مقابل نفت مسجد سلیمان و پرسپولیس مقابل ماشین سازی. پیروزی در این بازی برای هر دو تیم حائز اهمیت است چرا که جایگاه خود را در بالای جدول تثبیت می کنند.</b>
      </p>
      <p>به گزارش عصرایران- هفته دهم مسابقات لیگ‌برتر فوتبال کشور از روز دوشنبه آغاز می‌شود و تیم فولاد خوزستان در دیداری حساس میزبان پرسپولیس تهران است. دیداری که به نوعی بازی شش امتیازی محسوب می شود.</p>
      <figure>
        <img src="https://cdn.asriran.com/files/fa/news/1398/8/12/1033076_714.jpg"/>
      </figure>
      <p>فولاد و پرسپولیس هر دو 16 امتیازی هستند. پرسپولیس با تفاضل گل بهتر نسبت به فولاد در مکان چهارم قرار دارد و فولاد در مکان ششم. قرمز پوشان پایتخت از 9 بازی پنج پیروزی، سه شکست و یک تساوی و در سوی دیگر فولاد چهار پیروزی، یک شکست و چهار تساوی کسب کرده است.</p>
      <p>دو تیم در خط دفاعی عملکرد خوبی تاکنون داشته اند. سه دفاع مستحکم پرسپولیس یعنی شجاع خلیل زاده، محمد انصاری و محمدحسین کنعانی‌زادگان باعث شده آنها تنها پنج گل از 9 بازی دریافت کنند. از سوی دیگر نقطه قوت فولاد در خط دفاعی موسی کولیبالی و ایوب والی است که تا اینجای کار آنها تنها چهار گل دریافت کرده اند.</p>
      <p>این دیدار هیجان انگیز در حالی در ورزشگاه شهدای فولاد برگزار می‌شود که هر دو تیم برای نزدیک شدن به صدر جدول نیاز مبرم به کسب هر سه امتیاز این دیدار دارند و بدین دلیل، به احتمال فراوان با ترکیبی هجومی به مصاف یکدیگر خواهند رفت چرا که هر دو می‌دانند در صورتی که در این بازی به پیروزی نرسند ممکن است به راحتی جایگاه خود را از دست بدهند. به همین دلیل آنها به دنبال کسب سه امتیاز هستند تا به هدف خود نزدیک‌تر شوند.</p>
      <figure>
        <img src="https://cdn.asriran.com/files/fa/news/1398/8/12/1033082_682.jpg"/>
      </figure>
      <p>فولاد و پرسپولیس هفته گذشته مقابل حریفان خود تن به تساوی دادند. فولاد مقابل نفت مسجد سلیمان و پرسپولیس مقابل ماشین سازی. پیروزی در این بازی برای هر دو تیم حائز اهمیت است چرا که جایگاه خود را در بالای جدول تثبیت می کنند.</p>
      <p>شاگردان نکونام در هفته های دوم، سوم و چهارم مقابل سه تیم مدعی قهرمانی استقلال، سپاهان و شهر خودرو بازی های خوبی به نمایش گذاشتند و از هر سه تیم امتیاز کسب کردند و با ارزش ترین امتیاز آنها پیروزی بیرون از خانه مقابل شهر خودرو بود. فولادی ها نشان داده اند که ترسی از تیم های مدعی ندارند. جواد نکونام در مصاحبه های اخیر خود گفته بود فولاد هفته به هفته هماهنگ تر و نیز رشد بهتری خواهد کرد.</p>
      <figure>
        <img src="https://cdn.asriran.com/files/fa/news/1398/8/12/1033085_736.jpg"/>
      </figure>
      <p>از سوی دیگر پرسپولیس با سرمربی جدید خود تلاش می کند مثل فصل گذشته به اوج خود بازگردد. آنها ابتدای فصل در خطوط مختلف ناهماهنگ ظاهر شدند اما هفته به هفته موفق تر عمل کرده اند و حالا از سه بازی اخیر خود هفت امتیاز کسب کرده‌اند. پرسپولیسی ها هفته گذشته مقابل ماشین سازی اگر پنالتی دقیقه های پایانی را گل می کردند حالا رتبه دوم جدول بودند. کالدرون سرمربی پرسپولیس در مصاحبه ای گفته بود برای کسب قهرمانی چهارم باید سعی کنم آمار دفاعی تیمم را حفظ کنم و در حمله هم بهتر ظاهر شویم.</p>
      <p>حالا با این آمار رو به رشد دو تیم پر هوادار کشور باید در انتظار بازی حساس دوشنبه نشست و دید مربی جوان فولاد یا مربی با تجربه پرسپولیس از این نبرد سخت موفق بیرون خواهد آمد.</p>
    </article>
  </body>
</html>