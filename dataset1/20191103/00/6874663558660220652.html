<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3772922,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="במקביל למשבר בסלקום: איבדה באוקטובר כ-5,000 לקוחות"/>
    <meta property="og:description" content="החברה נמצאת בתחתית טבלת הניודים לחודש אוקטובר, בפער גדול מהמתחרות; we4G מובילה את הטבלה עם גיוס חיובי של כ-5,000 לקוחות"/>
  </head>
  <body>
    <article>
      <h1>במקביל למשבר בסלקום: איבדה באוקטובר כ-5,000 לקוחות</h1>
      <h2>החברה נמצאת בתחתית טבלת הניודים לחודש אוקטובר, בפער גדול מהמתחרות; we4G מובילה את הטבלה עם גיוס חיובי של כ-5,000 לקוחות</h2>
      <address><time datetime="2019-11-03T00:00:00+00:00">03 Nov 2019</time> by <a rel="author">אביאור אבו</a></address>
      <p>we4G, מותג הסלולר של חברת אקפסון 018 שבבעלות חזי בצלאל, ממשיך להוביל את טבלת הניודים גם בחודש אוקטובר.</p>
      <p>החברה סיימה את החודש עם גיוס חיובי של כ-5,100 לקוחות נטו – מדובר ב<a href="https://www.calcalist.co.il/internet/articles/0,7340,L-3768670,00.html">גיוסים בקיזוז נטישות</a>, לא כולל לקוחות חדשים בשוק. במקום השני נמצא המפעיל הווירטואלי רמי לוי עם גיוס חיובי של כ-1,900 לקוחות, לאחר שבתחילת ספטמבר <a href="https://www.calcalist.co.il/internet/articles/0,7340,L-3769526,00.html">יצא עם חבילה ב-12.5 שקל</a> למחזיקי כרטיס האשראי של הקבוצה.</p>
      <figure>
        <img src="https://images1.calcalist.co.il/PicServer3/2018/04/10/809204/CAL087243_l.jpg"/>
        <figcaption>מנכ"ל מותג הסלולרי אקספון חזי בצלאל <br/>צילום: דנה קופל</figcaption>
      </figure>
      <p>לאחריו, כלל החברות סיימו את החודש עם גיוסים שליליים: טלזר 019 עם אובדן מינורי של כ-20 לקוחות; פלאפון איבדה כ-350 לקוחות בלבד לאחר שבחודש שעבר נטשו אותה יותר מ-5,000 לקוחות על רקע עיצומי ועד העובדים; פרטנר שרגילה להיות בתחתית הטבלה איבדה כ-470 לקוחות בלבד ומבין ארבעת החברות הגדולות ממשיכה להציג את שיעורי הנטישה הנמוכים ביותר; גולן טלקום איבדה כ-570 לקוחות; ו-HOT מובייל איבדה כ-1,800 לקוחות, לאחר שבחודש שעבר גייסה כ-2,000 לקוחות בעקבות החבילה ב-14.90 שקל בשיתוף עם סאני. החברות מציגות אבדן לקוחות קטן לעומת חודשים קודמים וזאת בעקבות מספר ימי עבודה מצומצם בחודש אוקטובר לאור החגים.</p>
      <figure>
        <img src="https://images1.calcalist.co.il/PicServer3/2019/09/09/933408/2L.jpg"/>
        <figcaption>ניר שטרן מנכ"ל קבוצת סלקום</figcaption>
      </figure>
      <p>בתחתית הטבלה בפער גדול מהמתחרות נמצאת סלקום שאיבדה כ-5,200 לקוחות. החברה זכתה להד תקשורתי נרחב בחודש האחרון לאחר שההנהלה הודיעה לפני החגים כי היא צפויה לפטר בין 500-1,000 עובדים במסגרת תכנית התייעלות מקיפה שמטרתה צמצום ההוצאות השנתיות של החברה.</p>
      <p>בתגובה להודעתו של ניר שטרן, מנכ"ל החברה, <a href="https://www.calcalist.co.il/internet/articles/0,7340,L-3772403,00.html">עצרו עובדי סלקום את עבודתם </a>וההסתדרות הכריזה על סכסוך עבודה. לאחר מכן הודיעו הצדדים כי העיצומים הוקפאו ובימים אלה מתנהל משא ומתן בין הצדדים כאשר הנהלת החברה שכרה את שירותיו של עופר עיני.</p>
      <p>בנוסף, החברה הודיעה בתחילת ספטמבר כי היא מעלה מחירים בחבילת 24.90 שקל שאיתה יצאה ביום הבחירות באפריל, למרות שהציגה זאת ללקוחות כ"מחיר קבוע".</p>
    </article>
  </body>
</html>