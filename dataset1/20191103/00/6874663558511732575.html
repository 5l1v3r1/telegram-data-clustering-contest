<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3772914,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-03T00:00:00+00:00"/>
    <meta property="og:title" content="בשורות טובות לחוסכים בקופות הגמל: 10.2% תשואה מתחילת השנה"/>
    <meta property="og:description" content="מנתוני מיטב-דש עולה כי קופות הגמל רשמו באוקטובר חודש חזק נוסף עם תשואה ממוצעת של 1.3%, כשברקע הרוח הגבית של שווקי ההון בארץ ובעולם; החוסכים בקופות הגמל המנייתיות (100% חשיפה למניות) באוקטובר השיגו בממוצע תשואה של 2.3% ובממוצע השנתי 17.8%"/>
  </head>
  <body>
    <article>
      <h1>בשורות טובות לחוסכים בקופות הגמל: 10.2% תשואה מתחילת השנה</h1>
      <h2>מנתוני מיטב-דש עולה כי קופות הגמל רשמו באוקטובר חודש חזק נוסף עם תשואה ממוצעת של 1.3%, כשברקע הרוח הגבית של שווקי ההון בארץ ובעולם; החוסכים בקופות הגמל המנייתיות (100% חשיפה למניות) באוקטובר השיגו בממוצע תשואה של 2.3% ובממוצע השנתי 17.8%</h2>
      <address><time datetime="2019-11-03T00:00:00+00:00">03 Nov 2019</time> by <a rel="author">רחלי בינדמן</a></address>
      <p>חודש חזק לקופות הגמל באוקטובר: קופות הגמל במסלול הכללי הניבו בממוצע תשואה של 1.3%, כתוצאה מעליות השערים בשוקי המניות בארץ ובחו"ל – כך עולה מהסקירה החודשית של אבי ברקוביץ', משנה למנהל ההשקעות הראשי של מיטב-דש גמל ופנסיה.</p>
      <p>טווח התשואה הצפוי בין הקופות השונות נע בין 1% ל-1.6%. החוסכים בקופות הגמל המנייתיות (100% חשיפה למניות) השיגו בממוצע תשואה של 2.3% בטווח תשואה של 1.8% ל-2.8% באוקטובר, ומתחילת השנה 17.8%. בנוסף, מתחילת השנה, התשואה בקופות הגמל הכלליות הייתה טובה במיוחד – 10.2%.  </p>
      <figure>
        <img src="https://images1.calcalist.co.il/PicServer2/20122005/575044/shutterstock_268815353_l.jpg"/>
        <figcaption>התשואה לחוסכים עלתה באוקטובר ומתחילת השנה <br/>צילום: שאטרסטוק</figcaption>
      </figure>
      <p>הרוח הגבית לתשואות הגיעה מעליות שערים - בארה"ב מדד דאו עלה ב-0.5%, מדד S&amp;P 500 עלה ב-2% ומדד נאסד"ק עלה ב-3.7%. גם באירופה נרשמה מגמה חיובית: מדד דאקס הגרמני עלה ב-3.5%, קאק הצרפתי עלה ב-0.9% ויורו סטוקס 50 עלה ב-1%. ביפן: מגמה חיובית חזקה עוד הרבה יותר כאשר מדד ניקיי עלה בשיעור של 5.4%. המדד העולמי של השווקים המתפתחים עלה בשיעור של 4.4%.</p>
      <p>גם בשוק המניות בארץ נרשמה מגמה חיובית נאה: מדד ת"א 35 עלה ב-2.4%, מדד ת"א 125 עלה ב-3%, מדד יתר 50 עלה ב-0.8% ומדד ת"א 90 עלה בשיעור הגבוה ביותר -  4.2%.</p>
      <p>באג"ח הקונצרני המקומי נרשמה מגמה מעורבת: מדד תל בונד 20 נותר ללא שינוי, מדד תל בונד 40 ומדד תל בונד 60 ירדו ב-0.1% כל אחד. לעומת זאת, איגרות החוב הלא מדורגות עלו ב-1.5%. מדד אג"ח קונצרני כללי עלה ב-0.5%.</p>
      <p>באיגרות החוב הממשלתיות נרשמה תשואה חיובית בשיעור של 0.5%, כאשר איגרות החוב הצמודות למדד עלו ב-0.7% ואיגרות החוב השקליות עלו ב-0.4%. נזכיר כי בשבוע שעבר נגיד הבנק המרכזי האמריקאי הוריד את הריבית בארה"ב פעם נוספת, אך טען כי יידרשו נתוני מקרו חלשים במיוחד כדי לבצע הורדת ריבית נוספת. הורדות הריבית בארה"ב שמחלחלות גם לישראל נותנות רוח גבית לשוק המניות, בהיעדר אלטרנטיביות השקעה סולידיות, אך גם מביאות את הבורסות בארץ ובעולם לשיאים שמגבירים את החשש לתיקון, במיוחד אם יהיו סממנים של האטה או מיתון ברקע.</p>
    </article>
  </body>
</html>