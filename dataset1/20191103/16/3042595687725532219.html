<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/fortsetter-a-imponere/71778077"/>
    <meta property="og:site_name" content="Dagbladet.no"/>
    <meta property="article:published_time" content="2019-11-03T16:43:34+00:00"/>
    <meta property="og:title" content="Fortsetter å imponere"/>
    <meta property="og:description" content="Leicesters imponerende sesongstart fortsetter. Søndag vant laget 2-0 borte mot Crystal Palace i London."/>
  </head>
  <body>
    <article>
      <h1>Fortsetter å imponere</h1>
      <h2>Leicesters imponerende sesongstart fortsetter. Søndag vant laget 2-0 borte mot Crystal Palace i London.</h2>
      <address><time datetime="2019-11-03T16:43:34+00:00">03 Nov 2019, 16:43</time> by <a rel="author">NTB I</a></address>
      <p>Midtstopper Caglar Soyuncu stanget inn ledermålet på en corner rett før timen var spilt på Selhurst Park i London. Like før slutt scoret Jamie Vardy etter et flott Leicester-angrep. Det var toppscorerens tiende scoring i ligaen.</p>
      <p>
        <b>Med seieren er Leicester oppe på 23 poeng. Dermed er laget foran Chelsea på målforskjell. De blå fra London lånte tredjeplassen noen timer etter seier lørdag kveld.</b>
      </p>
      <p>Leicester har åpnet Premier League-sesongen forrykende og framstår som en seriøs kandidat til å snike seg inn blant de fire beste som sikrer spill i mesterligaen. De er bare to poeng bak Manchester City på 2.-plass, mens det skiller åtte poeng opp til serieleder Liverpool etter elleve serierunder.</p>
      <h3>Dobbel etter pause</h3>
      <p>Leicester har bare to tap i ligaen (borte mot Manchester United og Liverpool) og kom til London søndag fulle av selvtillit etter den rekordstore 9-0-seieren borte mot Southampton i forrige runde. Søndag viste de nok en gang at de mener alvor.</p>
      <p>
        <b>Førsteomgangen var uten det helt store spillet. Riktignok hadde begge lag sine muligheter. Blant annet var gjestene farlige på dødballer.</b>
      </p>
      <p>Og det var på en fast situasjon som skulle gi Leicester ledelsen etter 57 minutter. James Maddison pisket inn en corner. Soyuncu løp seg fri i feltet og headet ballen i nettet via bakken. Det var tyrkerens første mål for Leicester.</p>
      <p>To minutter før slutt var alt håp om poeng ute for Roy Hodgsons hjemmelag. Vardy og innbytter Demarai Gray kombinerte vakkert. Kantspilleren fant spissen inne i feltet, og som vanlig var Vardy klinisk.</p>
      <h3>Imponerende start</h3>
      <p>Fra tribunen sang høytsvevende Leicester-supportere om at de kommer til å vinne ligaen. Klubben som vant ligaen i 2016 ser ut til å ha noe stort på gang også denne sesongen. I tillegg til å ha en imponerende poengfangst, har Leicester sluppet inn færrest mål i Premier League.</p>
      <p>Nå venter Arsenal hjemme i Leicester i neste serierunde. Deretter skal serietreeren ut i det som på papiret er fine kamper i ukene framover. Dermed ligger alt til rette for at Brendan Rodgers og co. skal være med høyt på tabellen også når det nærmer seg jul.</p>
      <p>Hodgsons Crystal Palace har også hatt en fin sesongstart, men søndag slet de med å spille seg til de helt store sjansene. Klubben ligger likevel på niendeplass i ligaen.</p>
      <h4>Fakta</h4>
      <p><b>Fotball England eliteserien menn søndag, 11. runde: </b>Crystal Palace – Leicester 0-2 (0-0)</p>
      <p>Mål: 0-1 Çaglar Söyüncü (57), 0-2 Jamie Vardy (89).</p>
      <p>Dommer: Paul Tierney.</p>
      <p>Gult kort: Jeff Schlupp, James Tomkins, Crystal Palace, Jonny Evans, Çaglar Söyüncü, Leicester.</p>
      <p>Lagene: Crystal Palace (4-3-3): Vicente Guaita – Joel Ward, James Tomkins, Gary Cahill, Patrick van Aanholt – James McArthur (James McCarthy fra 77.), Luka Milivojević, Cheikhou Kouyaté (Max Meyer fra 74.) – Wilfried Zaha, Jordan Ayew (Christian Benteke fra 78.), Jeff Schlupp.</p>
      <p>Leicester (4-1-4-1): Kasper Schmeichel – Ricardo Pereira, Jonny Evans, Çaglar Söyüncü, Ben Chilwell – Wilfred Ndidi – Ayoze (Demarai Gray fra 74.), Youri Tielemans, James Maddison (Dennis Praet fra 90.), Harvey Barnes (Wes Morgan fra 84.) – Jamie Vardy.</p>
    </article>
  </body>
</html>