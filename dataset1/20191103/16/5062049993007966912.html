<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10617--tri-semifinale-v-rade-to-neni-tak-spatne-hodnoti-pliskova-vystoupeni-v-sen-cenu"/>
    <meta property="og:site_name" content="Tenisový svět"/>
    <meta property="article:published_time" content="2019-11-03T16:00:00+00:00"/>
    <meta property="og:title" content="Tři semifinále v řadě. To není tak špatné, hodnotí Plíšková vystoupení v Šen-čenu"/>
    <meta property="og:description" content="Karolína Plíšková měla blízko postupu do finálového duelu Turnaje mistryň. Potřetí v řadě ale skončila před branami nedělního souboje o titul. „Potřetí v semifinále, to zase není tak špatné,“ myslí si česká tenisová jednička. V zápase proti Bartyové by ráda změnila jednu situaci. „Měla jsem ve druhém setu tři brejkboly, tam jsem to mohla udělat lépe,“ lituje Plíškové zřejmě klíčového momentu celého semifinále."/>
  </head>
  <body>
    <article>
      <h1>Tři semifinále v řadě. To není tak špatné, hodnotí Plíšková vystoupení v Šen-čenu</h1>
      <address>
        <time datetime="2019-11-03T16:00:00+00:00">03 Nov 2019, 16:00</time>
      </address>
      <p>
        <b>Karolína Plíšková měla blízko postupu do finálového duelu Turnaje mistryň. Potřetí v řadě ale skončila před branami nedělního souboje o titul. „Potřetí v semifinále, to zase není tak špatné,“ myslí si česká tenisová jednička. V zápase proti Bartyové by ráda změnila jednu situaci. „Měla jsem ve druhém setu tři brejkboly, tam jsem to mohla udělat lépe,“ lituje Plíškové zřejmě klíčového momentu celého semifinále.</b>
      </p>
      <p>Karolína Plíšková měla duel proti aktuální světové jedničce výborně rozehraný – první sadu vyhrála poměrem 6:4 a na startu druhé sady vybojovala tří brejkboly. V klíčovém okamžiku však selhala a Bartyovou tento moment nakopl k obratu.</p>
      <p>Česká tenistka označila zmíněný gem za zřejmě klíčový v celém zápase. „Tuhle situaci bych ráda změnila, pokud bych měla možnost. Teď vím, že jsem tam mohla udělat některé věci lépe,“ lituje světová dvojka.</p>
      <p>Plíšková byla přesto se svým výkonem spokojená. „Měla jsem již spoustu zápasů, ve kterých jsem hrála hrozně a nezasloužila si vyhrát. Dnes jsem neudělala mnoho chyb, ale stejně to nedopadlo podle mých představ,“ hodnotila vítězka čtyř letošních podniků. „Jsem sice venku z turnaje, ale myslím, že jsem si vedla dobře,“ dodala.</p>
      <p>„Soupeřka hrála velmi dobře, obzvlášť při odvracení brejkbolů,“ ocenila Plíšková kvality Bartyové, která se po výhře 4:6, 6:2, 6:3 probojovala poprvé v kariéře do finále Turnaje mistryň.</p>
      <p>To sedmadvacetiletá Plíšková skončila již potřetí v řadě na prestižním podniku pro osm nejlepších tenistek sezony před branami finále. „Potřetí v semifinále, to zase není tak špatné,“ hledá Plíšková pozitiva na letošním výsledku v Šen-čenu.</p>
      <p>„Nevím, jestli je to o štěstí, nebo je to ve mně, ale mohlo to dopadnou o trochu lépe, než to ve skutečnosti dopadlo,“ litovala na závěr Plíšková, kterou nyní čeká zasloužená dovolená po náročné sezoně.</p>
      <footer>Jan Havlovic, foto: Instagram – WTA Finals</footer>
      <related>
        <h4>přečtěte si také</h4>
        <a href="https://www.tenisovysvet.cz/article/detail/10607--turnaj-mistryn-strycova-proletela-do-finale-ctyrhry-pliskova-podlehla-svetove-jednicce"/>
      </related>
    </article>
  </body>
</html>