<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/svit/20191103-stalo-soromno-u-velykij-brytaniyi-zlodij-povernuv-muzykantu-vkradenu-skrypku-za-320-tys/"/>
    <meta property="og:site_name" content="ФАКТИ"/>
    <meta property="article:published_time" content="2019-11-03T16:37:48+00:00"/>
    <meta property="og:title" content="Стало соромно: у Британії злодій повернув музиканту скрипку вартістю $320 тис"/>
    <meta property="og:description" content="У Великій Британії чоловіку стало соромно через те, що він забрав у поїзді 310-річну скрипку вартістю $320 тис, тому він повернув інструмент законному власникові музиканту Стівену Моррісу."/>
  </head>
  <body>
    <article>
      <h1>Стало соромно: у Британії злодій повернув музиканту скрипку вартістю $320 тис</h1>
      <address>
        <time datetime="2019-11-03T16:37:48+00:00">03 Nov 2019, 16:37</time>
      </address>
      <p>У Великій Британії чоловіку стало соромно через те, що він забрав у поїзді 310-річну скрипку вартістю $320 тис, тому він повернув інструмент законному власникові музиканту Стівену Моррісу.</p>
      <p>У британському місті Бекхем чоловік повернув скрипку законному власнику. Це сталося після таємних переговорів, за процесом стежили правоохоронці в цивільному одязі.</p>
      <p>Чоловік, який повернув скрипку, зізнався, що зробив помилку та вибачився за це.</p>
      <blockquote>– Я почуваюся втомленим. Відтоді, як скрипка зникла, я майже не спав, — сказав власник музичного інструмента Морріс.</blockquote>
      <p>Музикант забув інструмент, виготовлений майстром Девідом Течлером у 1709 році, 22 жовтня в потязі, що прямував із Лондона до Орпінгтона.</p>
      <p>
        <b>Читайте:</b>
        <a href="https://fakty.com.ua/ua/sport/20190710-starridzh-povernuv-svogo-vykradenogo-sobaku/"> Старрідж повернув свого викраденого собаку</a>
      </p>
      <p>Транспортна поліція оприлюднила відео з камер спостереження, на якому видно, як якийсь чоловік забирає скрипку.</p>
      <p>Згодом Морріс отримав повідомлення у Twitter про те, що користувач упізнав людину на відео та хотів би допомогти відшукати загублену річ. Протягом доби з чоловіком зв’язалися.</p>
      <blockquote>– Йому було дуже соромно, він сказав, що хотів передати її мені особисто. Все завершилося якнайкраще, — розповів музикант.</blockquote>
      <p>У транспортній поліції заявили, що не будуть порушувати справу проти чоловіка, оскільки він повернув скрипку.</p>
      <p>Нагадаємо, мільярдер Аліко Данготе з Нігерії <a href="https://fakty.com.ua/ua/lol/20190409-v-afrytsi-milyarder-znyav-10-mln-podyvyvsya-na-nyh-i-povernuv-u-bank/">зняв зі свого рахунку в банку $10 млн</a>, щоб побачити, що він багатий.</p>
    </article>
  </body>
</html>