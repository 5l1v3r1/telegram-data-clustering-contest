<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619664/%D8%AC%D8%A7%DB%8C-%D9%BE%D8%A7%D8%B1%DA%A9-%D8%AC%D8%A7%D8%B9%D9%84-%D8%AD%D8%B1%D9%81%D9%87%E2%80%8C%D8%A7%DB%8C-%D8%B1%D8%A7-%D8%A8%D9%87-%D8%AF%D8%A7%D9%85-%D8%A7%D9%86%D8%AF%D8%A7%D8%AE%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-03T16:46:00+00:00"/>
    <meta property="og:title" content="جای پارک، جاعل حرفه‌ای را به دام انداخت"/>
    <meta property="og:description" content="یک جاعل حرفه‌ای اسناد و مدارک درپی پارک نامناسب خودرویش در مقابل کلانتری لو رفت."/>
  </head>
  <body>
    <article>
      <h1>جای پارک، جاعل حرفه‌ای را به دام انداخت</h1>
      <address>
        <time datetime="2019-11-03T16:46:00+00:00">03 Nov 2019, 16:46</time>
      </address>
      <p>
        <i>یک جاعل حرفه‌ای اسناد و مدارک درپی پارک نامناسب خودرویش در مقابل کلانتری لو رفت.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>روز گذشته عوامل گشت کلانتری تهرانپارس در حال ورود به کلانتری بودند که مشاهده کردند نحوه پارک یکدستگاه سواری پژو پارس مانع از ورود خودروها به داخل کلانتری شده و در همین راستا نیز اقدام به استعلام شماره پلاک خودرو کردند که در جریان آن مشخص شد این خودرو دارای دستور توقیف است و طبق آخرین گزارش‌ها باید داخل پارکینگ باشد.</p>
      <p>در حالی که ماموران به دنبال یافتن مالک خودرو بودند، حدود چند دقیقه بعد، مردی از ساختمان کلانتری به بیرون آمده و سوار بر خودرو شد که در همین حین ماموران اقدام به تحقیق و پرس‌وجو از راننده کرده و برای بررسی بیشتر او را به کلانتری انتقال دادند. اما این فرد در کلانتری پاسخ درستی به اظهارات نداد که درپی این اظهارات ضدونقیض از داخل خودروی سواری نیز بازرسی و از آن تعدادی مدرک و سند جعلی، دستگاه پرینتر و... کشف و ضبط شد.</p>
      <p>با کشف این شواهد متهم اعتراف کرد که خودرو متعلق به دوستش است که حدود یک هفته پیش به جرم کلاهبرداری بازداشت شده و این فرد نیز امروز برای انجام کارهای دوستش که امروز برای انجام تحقیقات تکمیلی به کلانتری بازگردانده شده، به کلانتری آمده بود. متهم همچنین اعتراف کرد که با جعل اسناد و مدارک اقدام به ترخیص این خودرو از پارکینگ پلیس راهور کرده است.</p>
      <p>مرکز اطلاع رسانی پلیس پیشگیری پایتخت با تأیید این خبر اعلام کرد که متهم دستگیر شده و پس از تشکیل پرونده برای ادامه روند رسیدگی به جرم روانه دادسرا شد تا با دستور قضایی نسبت به کشف دیگر جرائم این فرد نیز اقدام شود.</p>
    </article>
  </body>
</html>