<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/03/lubnan-da-protestolar-sonrasi-cumhurbaskani-misel-avn-a-destek-yuruyusu"/>
    <meta property="og:site_name" content="euronews"/>
    <meta property="article:published_time" content="2019-11-03T16:58:18+00:00"/>
    <meta property="og:title" content="Lübnan halkından protestolar sonrası Cumhurbaşkanı Mişel Avn'a destek"/>
    <meta property="og:description" content="Lübnan'da haftalardır devam eden ve Başbakan Saad Hariri'nin ve 4 bakanın istifasıyla sonuçlanan protesto gösterilerinin ardından binlerce kişi ülke Cumhurbaşkanı Mişel Avn'a destek yürüyüşü düzenledi."/>
  </head>
  <body>
    <article>
      <h1>Lübnan halkından protestolar sonrası Cumhurbaşkanı Mişel Avn'a destek</h1>
      <address><time datetime="2019-11-03T16:58:18+00:00">03 Nov 2019, 16:58</time> by <a rel="author">Kerem Congar</a></address>
      <p>Lübnan'da haftalardır devam eden ve Başbakan Saad Hariri'nin ve 4 bakanın istifasıyla sonuçlanan protesto gösterilerinin ardından binlerce kişi ülke Cumhurbaşkanı Mişel Avn'a destek yürüyüşü düzenledi.</p>
      <p>Başkent Beyrut'ta Cumhurbaşkanlığı Sarayı önünde toplanan kalabalık ellerinde Avn'ın Özgür Vatansever Hareketi parti bayraklarıyla yeni hükümetin kurulması için çalışmalarını sürdüren Cumhurbaşkanı lehine sloganlar attı.</p>
      <p>Bu yürüyüş, 17 Ekim'de başlayan ve iki milyon kişinin katılımıyla rekor seviyeye ulaşan hükümeti protesto gösterilerinden sonra ilk kez bir siyasiye destek hareketi olması bakımından dikkat çekti.</p>
      <p>Mişel Avn, protestolar sonrası milletvekilleriyle yaptığı toplantılarda yeni hükümetin siyasi odaklı değil, liyakat sahibi ve işinin uzmanı kişilerden oluşan teknokrat bir yapıya sahip olacağı sözünü vermişti. Lübnan anayasasına göre Cumhurbaşkanı Maruni Hristiyan, Başbakan Sünni Müslüman ve Meclis Başkanı ise Şii Müslümanlardan seçiliyor.</p>
      <figure>
        <img src="https://static.euronews.com/articles/stories/04/27/69/18/808x565_cmsv2_e69f298a-ceb9-508c-a976-c1bb0768e309-4276918.jpg"/>
        <figcaption>Reuters</figcaption>
      </figure>
      <h3>Lübnan'da hayat normale dönüyor</h3>
      <p>Lübnan'da haftalar süren protestoların ardından günlük hayat da normale dönmeye başladı. Bazı bölgelerde küçük çaplı protestolar devam etse de, iki haftadır kapalı olan banka, kamu kurumları ve birçok iş yeri birer birer açılıyor.</p>
      <p>Lübnan'da 17 Ekim'de hükümetin vergi politikalarına tepki olarak başlayan ve hükümetin yanı sıra son 30 yılda yönetimi paylaşan siyasi isimlerin değişmesi talebiyle büyüyen protestolar, Başbakan Saad el-Hariri'nin 29 Ekim'de istifa etmesinin ardından durulmuştu.</p>
      <h3>Kamu borcu 86 milyar dolar</h3>
      <p>Ülkenin modern tarihinde ilk kez Hristiyan, Dürzi, Şii ve Sünnilerin çoğunlukta olduğu her bölgede yüksek katılımlı protestolar yaşandı. Etnik çeşitliliğin çok olduğu ülkede halk tüm ezberleri bozarak siyasi partilere karşı Lübnan bayrağı altında bir araya geldi.</p>
      <p>Ekonomik durgunluğun yaşandığı ülkede Maliye Bakanlığı'nın mayıs ayı verilerine göre 51 milyar dolar Gayri Safi Yurtiçi Hasıla'ya (GSYH) sahip Lübnan'da kamu borcu 2019'un ilk çeyreği itibarıyla 86,2 milyar dolara ulaştı.</p>
      <ul>
        <li>
          <b>
            <a href="https://tr.euronews.com/2019/10/30/zafer-protestocularin-talepleri-bitmedi-haririnin-istifasi-sonrasi-lubnanda-ne-olacak">Zafer protestocuların ama talepleri bitmedi: Hariri'nin istifası sonrası Lübnan'da şimdi ne olacak?</a>
          </b>
        </li>
        <li>
          <b>
            <a href="https://tr.euronews.com/2019/10/30/lubnan-ordusu-basbakan-haririnin-istifasinin-ardindan-gostericilerin-barikatlarini-kaldird">Lübnan ordusu Başbakan Hariri’nin istifasının ardından göstericilerin barikatlarını kaldırıyor</a>
          </b>
        </li>
      </ul>
    </article>
  </body>
</html>