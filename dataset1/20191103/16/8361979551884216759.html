<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/u-prokuraturi-niderlandiv-vidmovilisya-komentuvati-skandalni-zayavi-cemaha-roszmi-novini-svitu-50051364.html"/>
    <meta property="og:site_name" content="НВ"/>
    <meta property="article:published_time" content="2019-11-03T16:26:00+00:00"/>
    <meta property="og:title" content="У прокуратурі Нідерландів відмовилися коментувати скандальні заяви Цемаха росЗМІ"/>
    <meta property="og:description" content="Прокуратура Нідерландів відмовилася коментувати заяву бойовика ДНР Володимира Цемаха про те, що йому нібито пропонували громадянство і будинок в Нідерландах в обмін на свідчення у справі МН17."/>
  </head>
  <body>
    <article>
      <h1>У прокуратурі Нідерландів відмовилися коментувати скандальні заяви Цемаха росЗМІ</h1>
      <h2>Прокуратура Нідерландів відмовилася коментувати заяву бойовика ДНР Володимира Цемаха про те, що йому нібито пропонували громадянство і будинок в Нідерландах в обмін на свідчення у справі МН17.</h2>
      <address>
        <time datetime="2019-11-03T16:26:00+00:00">03 Nov 2019, 16:26</time>
      </address>
      <p>Про це агентству <a href="https://www.ukrinform.ua/rubric-society/2810979-prokuratura-niderlandiv-vidmovilasa-komentuvati-pokazi-cemaha-u-spravi-mn17.html?fbclid=IwAR1NSeT5ntbD-E-F-sRF0WJjHNUMrG0q1xvhrkqMIrVS0J8SJdfzl1g7hrY">Укрінформ</a> сказала прессекретар прокуратури Нідерландів Брехт ван де Мосдейк.</p>
      <p>«Я дивилася інтерв'ю. Це правда, що пана Цемаха допитала Міжнародна спільна слідча група (JIT)», — зазначила вона з приводу інтерв'ю Цемаха, яке він дав виконавчому директору інформагентства Россия сегодня Кирилу Вишинському.</p>
      <p>Водночас, заяви Цемаха прессекретар прокуратури Нідерландів коментувати відмовилася, наголосивши на конфіденційності сказаного Цемахом під час допиту JIT.</p>
      <p>«Ці розмови завжди конфіденційні, тому я не можу оприлюднити те, що він сказав», — заявила вона і зазначила, що Цемах є важливою людиною для розслідування справи MH17.</p>
      <p>«Цемах — це людина, яка становить інтерес для Міжнародної спільної слідчої групи. Прокуратура Нідерландів надіслала запит на тимчасовий арешт Цемаха до компетентних російських органів 7 вересня 2019 року з метою екстрадиції до Нідерландів», — додала прессекретар прокуратури Нідерландів.</p>
      <p>Колишній «начальник ППО» Слов’янської бригади так званої «ДНР» Володимир Цемах був затриманий у своїй квартирі в місті Сніжне. Після цього його вивезли через лінію розмежування в Київ і взяли під варту.</p>
      <p>Цемах як ексначальник ППО бойовиків вважався цінним свідком у справі про знищення пасажирського літака Boeing-777 Malaysia Airlines рейсу МН17.</p>
      <p>Володимир Цемах повернувся в Росію в рамках широкого обміну утримуваними особами між Україною і РФ.</p>
      <p>Умовою для проведення обміну з боку РФ була видача Україною Цемаха.</p>
      <p>Нідерланди і Австралія висловили розчарування через рішення України передати Цемаха РФ.</p>
      <p>Після обміну <a href="https://nv.ua/ukr/world/countries/mh17-niderlandi-perekvalifikuvali-cemahu-zi-svidkiv-u-pidozryuvani-50042199.html">Нідерланди перекваліфікували Володимира Цемаха зі свідка на підозрюваного.</a></p>
    </article>
  </body>
</html>