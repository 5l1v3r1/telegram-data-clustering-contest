<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/GGXOvV/Her-forlater-superstjernen-banen-etter-rasistiske-tilrop"/>
    <meta property="og:site_name" content="Bergens Tidende"/>
    <meta property="article:published_time" content="2019-11-03T16:50:43+00:00"/>
    <meta property="og:title" content="Her forlater superstjernen banen etter rasistiske tilrop"/>
    <meta property="og:description" content="Den italienske fotballstjernen Mario Balotelli gikk av banen etter å ha blitt utsatt for rasisme i bortekampen mot Hellas Verona søndag."/>
  </head>
  <body>
    <article>
      <h1>Her forlater superstjernen banen etter rasistiske tilrop</h1>
      <h2>Den italienske fotballstjernen Mario Balotelli gikk av banen etter å ha blitt utsatt for rasisme i bortekampen mot Hellas Verona søndag.</h2>
      <address><time datetime="2019-11-03T16:50:43+00:00">03 Nov 2019, 16:50</time> by <a rel="author">NTB-AP</a></address>
      <p>Episoden skjedde etter 54 minutters spill. Balotelli hadde ballen nede ved cornerflagget da han plutselig tok ballen opp med hendene og sparket den opp mot tribunen.</p>
      <p>
        <b>Brescia-spissen var fly forbannet, gikk av banen og mot spillertunnelen.</b>
      </p>
      <p>Rapporter i Italia, hos blant annet storavisen <a href="https://www.gazzetta.it/Calcio/Serie-A/03-11-2019/cori-razzisti-verona-balotelli-infuriato-minaccia-uscire-campo-350792520828.shtml">La Gazzetta dello Sport</a> , melder at utbruddet skyldtes rasistiske tilrop fra tribunen.</p>
      <p>
        <a href="https://www.bt.no/sport/i/Op01EE/rasismeskandalen-sjokkerte-fotball-europa-tidligere-norsk-uefa-topp-m">Les også<br/>Rasismeskandalen sjokkerte Fotball-Europa. Tidligere norsk UEFA-topp mener det «forgifter» idretten.</a>
      </p>
      <figure>
        <img src="https://images.sacdn.no/v2/images/75649f89-7b39-401e-a4cb-559d724b696f?fit=crop&amp;h=1228&amp;w=1900&amp;s=30450c7ae810a7a557297fb6b7231db0d6f14193"/>
        <figcaption>Balotelli ble overtalt av andre spillere til å forbli på banen og fortsette kampen.<cite>Simone Venezia / ANSA</cite></figcaption>
      </figure>
      <p>29-åringen ble deretter overtalt av andre spillere til å forbli på banen og fortsette kampen.</p>
      <p>Fra speakeren på tribunen ble det deretter lest opp en melding om at kampen ville blitt avbrutt dersom ikke tilskuerne skjerpet seg.</p>
      <p>Oppgjøret endte til slutt 2-1 til hjemmelaget Hellas Verona. Balotelli scoret gjestenes reduseringsmål fem minutter før slutt.</p>
      <p>
        <b>– Takk til alle mine kollegaer på og utenfor banen for solidariteten de viste meg og alle støttemeldingene jeg har fått fra tilhengere, skrev Balotelli søndag kveld på</b>
        <a href="https://www.instagram.com/p/B4as4CUgPzr/">
          <b> Instagram </b>
        </a>
        <b>ved siden av en video av hendelsen.</b>
      </p>
      <p>– Jeg takker dere fra hjertet. Dere er ekte menn, ikke som dem som benekter fakta.</p>
      <p>
        <a href="https://www.bt.no/sport/i/VbLXrd/frykter-ny-skandale-dette-gjoer-norge-hvis-rasismen-rammer-igjen">Les også<br/>Frykter ny skandale – dette gjør Norge hvis rasismen rammer igjen</a>
      </p>
      <p>Tidligere hadde Hellas Verona-trener Ivan Juric sagt til Sky Sport at han ikke hørte rasistiske rop.</p>
      <p>– Det var ingenting, og den som sier noe annet lyver, hevdet han.</p>
      <p>Klubbens president Maurizio Setti påsto at publikum hadde vært «spøkefulle, ikke rasistiske».</p>
      <p>Rasisme på tribunen har vært en gjenganger denne høsten. I Italia har det vært flere episoder den siste tiden. Blant andre Romelu Lukaku fikk apelyder ropt mot seg da hans Inter spilte borte mot Cagliari tidligere i sesongen.</p>
      <ol>
        <li>
          <a href="https://www.bt.no/tag/Mario_Balotelli">Mario Balotelli</a>
        </li>
        <li>
          <a href="https://www.bt.no/tag/Italiensk_fotball">Italiensk fotball</a>
        </li>
        <li>
          <a href="https://www.bt.no/tag/Serie_A">Serie A</a>
        </li>
      </ol>
    </article>
  </body>
</html>