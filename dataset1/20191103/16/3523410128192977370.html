<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637847/%D9%87%D9%85%D8%AF%D8%A7%D9%86-%D8%AF%D8%B1-%D8%B4%D8%A7%D8%AE%D8%B5-%D9%87%D8%A7%DB%8C-%D9%81%D8%B1%D9%87%D9%86%DA%AF%DB%8C-%D9%88%D8%B6%D8%B9%DB%8C%D8%AA-%D8%AE%D9%88%D8%A8%DB%8C-%D8%AF%D8%A7%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T16:47:00+00:00"/>
    <meta property="og:title" content="همدان در شاخص های فرهنگی وضعیت خوبی دارد"/>
    <meta property="og:description" content="مدیرکل فرهنگ و ارشاد اسلامی استان همدان گفت: استان همدان در شاخص های فرهنگی وضعیت خوبی داشته و حرف برای گفتن دارد."/>
  </head>
  <body>
    <article>
      <h1>
        <a href="https://www.bultannews.com/fa/news/637847/%D9%87%D9%85%D8%AF%D8%A7%D9%86-%D8%AF%D8%B1-%D8%B4%D8%A7%D8%AE%D8%B5-%D9%87%D8%A7%DB%8C-%D9%81%D8%B1%D9%87%D9%86%DA%AF%DB%8C-%D9%88%D8%B6%D8%B9%DB%8C%D8%AA-%D8%AE%D9%88%D8%A8%DB%8C-%D8%AF%D8%A7%D8%B1%D8%AF">همدان در شاخص های فرهنگی وضعیت خوبی دارد</a>
      </h1>
      <h2>مدیرکل فرهنگ و ارشاد اسلامی استان همدان گفت: استان همدان در شاخص های فرهنگی وضعیت خوبی داشته و حرف برای گفتن دارد.</h2>
      <address><time datetime="2019-11-03T16:47:00+00:00">03 Nov 2019, 16:47</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، احمدرضا احسانی <b>مدیرکل فرهنگ و ارشاد اسلامی</b> استان همدان ،صبح یکشنبه در نشست اصحاب فرهنگ، هنر و رسانه با موضوع پدافند غیر عامل اظهار کرد: تهدیدات نظامی در دنیا مفهوم خود را از دست داده است، و بیشتر تهدیدات در <b>حوزه فرهنگی</b>، زیست محیطی و اقتصادی و دیگر موارد است.</p>
      <p>احسانی ادامه داد: باید در عرصه فرهنگ و هنر در خصوص<b> پدافند غیر عامل</b> به طور جدی کار شود زیرا فرهنگ هم می تواند اثرگذار و هم اثرپذیر باشد.</p>
      <p>وی با بیان اینکه میزان اثرگذاری بر فرهنگ باید در چارچوب پدافند غیر عامل بررسی شود، یادآور شد: این تاثیر گذاری باید مرزها را درنوردد تا به شکوفایی برسد زیرا مولفه های مثبت فرهنگی به خودی خود راه را پیدا کرده و در جوامع به عنوان عنصر ثابت خود را معرفی می کنند.</p>
      <p>مدیر کل فرهنگ و ارشاد اسلامی همدان گفت: زمانی که در زیرساخت ها و مولفه های فرهنگی بتوانیم چارچوب مستحکم تعریف کنیم به جامعه در رشد، بالندگی و شکوفایی کرده ایم و هم می توانیم برنامه های خارج از حوزه فرهنگ را تدوین کنیم.</p>
      <p>احسانی با بیان اینکه ضعف در مولفه های فرهنگی شرایطی را ایجاد می کند که هر ویروسی این کالبد را بیمار کند، گفت: در طول تاریخ جنگ نرم و تهدیدات وجود داشته و امروز که کشورها از تهدیدات نظامی دوری می کنند، بهترین راه، نفوذ فرهنگی است زیرا تغییر باورها راه را برای اجرای سیاست ها باز می کند و وقتی زیرساخت ها ضعیف باشد شرایط برای نفوذپذیری در فرهنگ فراهم می شود.</p>
      <p>وی تأکید کرد: اگر بنیادهای فکری و نگرشی فرهنگی تقویت شود در مقابل این مولفه های فرهنگی بیگانه و شاید مخرب مقاومت خواهیم کرد که در این راستا باید بازنگری صورت بگیرد تا ثابت کرد فرهنگ ایرانی اسلامی این قدرت را دارد که بتواند در سایر فرهنگ ها نیز اثر بگذارد.</p>
      <p>وضعیت همدان در تحکیم بنیان خانواده افتخارآمیز است</p>
      <p>سعید جابری انصاری، مشاور معاون امور پارلمانی و مجلس وزارت فرهنگ و ارشاد اسلامی در نشست اصحاب فرهنگ، هنر و رسانه همدان با موضوع پدافند غیرعامل با بیان اینکه برنامه ریزی در پدافندغیرعامل مسیر بازدارندگی ساختار اجتماعی را رقم می زند، یادآور شد: همزمانی هفته پدافندغیرعامل با ۱۳ آبان فرصتی است تا بتوان عنوان کرد که جوانان با آگاهی و شناخت از دشمن توانستند دست شوم آمریکا را در جاسوسی رو کنند.</p>
      <p>وی با اشاره به اینکه نگاه به پدافند غیرعامل در گذشته سخت افزاری بود، اظهار کرد: امروز فعالیت های تمام نهادهای فرهنگی کشور در قالب آسیب شناسی و نرم افزاری بررسی می شود که در این راستا تفاهم نامه ای بین سازمان پدافندغیر عامل و وزارت فرهنگ و ارشاد اسلامی منعقد خواهد شد و سیاست ها در اختیار ادارات کل استانها قرار خواهد گرفت تا در دستور کار خود قرار دهند.</p>
      <p>جابری انصاری با بیان اینکه اساتید مجربی در حوزه های فرهنگی و هنری در زمینه پدافندغیرعامل به کار گرفته می شوند، خاطرنشان کرد: وزارت فرهنگ و ارشاد اسلامی بر اساس احکام توسعه ای کشور و تکالیف قانونی باید در حوزه پدافند غیرعامل حرکت کند و اگر بخواهد این اقدامات را اصولی انجام دهد باید از تمام ارکان کمک بگیرد و از ظرفیت عظیم مردمی بسیج نیز استفاده کند.</p>
      <p>وی افزود: یکی از مهمترین مولفه های فرهنگی همدان وجود هشت هزار شهید است و باید اطمینان داشت که این استان اقتدار فرهنگی دارد و با نگاه جهادگونه ای که در مردم خانواده دوست همدان وجود دارد و همچنین دانایی مردم این استان، کار کردن در زمینه فرهنگ را سخت تر می کند.</p>
      <p>جابری انصاری با بیان اینکه همدان از کم آسیب پذیرترین استان ها در حوزه فرهنگی است، یادآور شد: همدان شخصیت های برجسته دینی دارد که باید با استفاده از این مولفه ها و برنامه ریزی به تعالی در بخش های مختلف فرهنگی رسید.</p>
      <p>وی با اشاره به اینکه باید از تصدی گری در حوزه فرهنگ فاصله بگیریم، گفت: باید نقش هنرمندان و اهالی فرهنگ را جدی بگیریم تا بتوانیم اقدامات عظیم فرهنگی را انجام دهیم.</p>
      <p>مشاور معاون وزیر فرهنگ و ارشاد اسلامی با بیان اینکه وضعیت همدان در بنیان خانواده افتخارآمیز است، یادآور شد: سنت های کهن در زندگی زوجین در همدان موج می زند که باید آن را تقویت کنیم.</p>
      <p>جابری انصاری همچنین تصریح کرد: اگر قدر این فرصت ها که هشت سال برای آن خون ریخته شد، ندانیم شاید وضعیت بدتری را نسبت به نفوذ فرهنگی غرب در جامعه ایجاد کنیم.</p>
    </article>
  </body>
</html>