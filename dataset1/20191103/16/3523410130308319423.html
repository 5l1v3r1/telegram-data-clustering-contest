<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637834/%D8%A7%D8%B1%D8%AA%D8%B4-%D8%AA%D8%B1%DA%A9%DB%8C%D9%87-%D9%86%DB%8C%D8%B1%D9%88-%D9%88-%D8%AA%D8%AC%D9%87%DB%8C%D8%B2%D8%A7%D8%AA-%D8%AC%D8%AF%DB%8C%D8%AF-%D9%88%D8%A7%D8%B1%D8%AF-%D8%AE%D8%A7%DA%A9-%D8%B3%D9%88%D8%B1%DB%8C%D9%87-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T16:17:00+00:00"/>
    <meta property="og:title" content="ارتش ترکیه نیرو و تجهیزات جدید وارد خاک سوریه کرد"/>
    <meta property="og:description" content="خبرگزاری رسمی سوریه از ورود نیرو و تجهیزات جدید ارتش ترکیه به داخل قلمرو خاک سوریه در استان الحسکه خبر داد. همزمان ارتش سوریه در نقاطی از ..."/>
  </head>
  <body>
    <article>
      <h1>
        <a href="https://www.bultannews.com/fa/news/637834/%D8%A7%D8%B1%D8%AA%D8%B4-%D8%AA%D8%B1%DA%A9%DB%8C%D9%87-%D9%86%DB%8C%D8%B1%D9%88-%D9%88-%D8%AA%D8%AC%D9%87%DB%8C%D8%B2%D8%A7%D8%AA-%D8%AC%D8%AF%DB%8C%D8%AF-%D9%88%D8%A7%D8%B1%D8%AF-%D8%AE%D8%A7%DA%A9-%D8%B3%D9%88%D8%B1%DB%8C%D9%87-%DA%A9%D8%B1%D8%AF">ارتش ترکیه نیرو و تجهیزات جدید وارد خاک سوریه کرد</a>
      </h1>
      <h2>خبرگزاری رسمی سوریه از ورود نیرو و تجهیزات جدید ارتش ترکیه به داخل قلمرو خاک سوریه در استان الحسکه خبر داد. همزمان ارتش سوریه در نقاطی از ...</h2>
      <address><time datetime="2019-11-03T16:17:00+00:00">03 Nov 2019, 16:17</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، خبرگزاری رسمی سوریه از ورود نیرو و تجهیزات جدید <b>ارتش</b> ترکیه به داخل قلمرو خاک<b> سوریه</b> خبر داد.</p>
      <p>خبرگزاری سانا اعلام کرد: «نیروهای اشغالگر ترکیه از محور روستاهای «جان تمر» و «المطله» در حومه «راس العین» در استان الحسکه در شمال سوریه نیرو وتجهیزات نظامی وارد کردند و استحکاماتی را در مناطق تحت اشغال خود ایجاد کردند.</p>
      <p>به گزارش سانا یگان‌های ارتش سوریه هم مجدد در روستاها و شهرک‌های واقع در محور تل تمر تا ابوراسین در حومه راس العین در ریف شمال شرقی الحسکه مستقر شدند.</p>
      <p>یگان‌های ارتش سوریه هم که از محور الرقه پیشروی کرده‌اند به یگان‌های ارتش سوریه که از محور الحسکه در حال پیشروی هستند ملحق شدند تا به مقابله با تجاوز ترکیه بروند.</p>
      <p>نیروهای ارتش سوریه و ترکیه روز چهارشنبه در منطقه «تل الورد» واقع در ریف «راس‌العین» استان الحسکه (شمال سوریه) با یکدیگر درگیر شدند.</p>
      <p>حملات ترکیه به شمال سوریه که برای مقابله با شبه‌نظامیان کُرد صورت می‌گیرد، چند روزی پس از توافق «سوچی» متوقف شد، اما طی روزهای گذشته این حملات افزایش پیدا کرده است.</p>
      <p>ارتش ترکیه به همراه تروریست‌های موسوم به «ارتش آزاد» سوریه از ۱۷ مهر ماه عملیات نظامی خود را در شمال سوریه و با هدف دور کردن خطر شبه‌نظامیان کرد سوریه آغاز کردند. هشت روز پس از این عملیات (۲۵ مهر) آنکارا و واشنگتن توافق کردند که ترکیه به مدت۱۲۰ ساعت عملیات خود را متوقف کند تا شبه‌نظامیان «یگان‌های مدافع خلق» کُرد از منطقه امن خارج شوند.</p>
      <p>پس از توافق آمریکا و ترکیه، «رجب‌طیب اردوغان» رئیس‌جمهور ترکیه و «ولادیمیر پوتین» رئیس‌جمهور روسیه ۳۰ مهر ماه جلسه‌ای در سوچی برگزار کردند و به توافقی دست یافتندکه طبق آن یگان‌های کُرد در طول ۱۵۰ ساعت، ۳۰ کیلومتر از مرز ترکیه و سوریه عقب‌نشینی می‌کنند و نیروهای امنیتی ترکیه و روسیه گشت‌زنی‌های مشترکی را در این منطقه انجام می‌دهند.</p>
    </article>
  </body>
</html>