<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/snooker,442/judd-trump-thepchaiya-un-nooh-wynik-finalu-snooker-world-open,982594.html"/>
    <meta property="og:site_name" content="TVN24"/>
    <meta property="article:published_time" content="2019-11-03T16:50:00+00:00"/>
    <meta property="og:title" content="Mistrz świata był za mocny. Judd Trump wygrał World Open"/>
    <meta property="og:description" content="Aktualny mistrz świata w snookerze Anglik Judd Trump w niedzielę pokonał 10:5 Thepchaiyę Un-Nooha z Tajlandii w finale turnieju World Open rozgrywanego w chińskim Yushan. To już 13. rankingowy tytu..."/>
  </head>
  <body>
    <article>
      <h1>Mistrz świata był za mocny. Judd Trump wygrał World Open</h1>
      <address>
        <time datetime="2019-11-03T16:50:00+00:00">03 Nov 2019, 16:50</time>
      </address>
      <slideshow>
        <figure>
          <img src="https://r-scale-00.dcs.redcdn.pl/scale/o2/tvn/web-content/m/p1/i/f22e4747da1aa27e363d86d40ff442fe/e8e95362-cefc-4716-84b1-905921ea431e.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/9856ff95-3295-4e9e-b4c7-b2436e15a33d-480p.mp4" autoplay="" loop=""/>
          <figcaption>Trump wygrał turniej World Open</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/6329e92a-3d45-4379-aac1-8a3fbab47978-480p.mp4"/>
          <figcaption>Kyren Wilson przegrał z Thepchaiyą Un-Noohem w półfinale...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/b9eb091a-6048-44c1-9ab8-533c90e4271a-480p.mp4"/>
          <figcaption>Świetne wbicie Judda Trumpa w meczu z Johnem Higginsem</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/971ce707-253f-48bf-b4e6-10dbb4c4f478-480p.mp4"/>
          <figcaption>Trump pokonał Higginsa i awansował do finału World Open</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/6558d9aa-39f3-4098-bb54-7bfa02ff416b-480p.mp4" autoplay="" loop=""/>
          <figcaption>Kapitalne wbicie Trumpa w finale World Open</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/716f5a72-a9cb-4efb-bf60-0a8e18781afe-480p.mp4" autoplay="" loop=""/>
          <figcaption>Świetny początek Trumpa w finale World Open</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/96aa150f-5429-4b38-888f-cc44a52d458d-480p.mp4" autoplay="" loop=""/>
          <figcaption>Szczęście uśmiechnęło się do Un-Nooha. Fluke na wagę frejma</figcaption>
        </figure>
        <figcaption>Trump wygrał turniej World Open Foto: Getty Images | Video: Eurosport</figcaption>
      </slideshow>
      <h3>Aktualny mistrz świata w snookerze Anglik Judd Trump w niedzielę pokonał 10:5 Thepchaiyę Un-Nooha z Tajlandii w finale turnieju World Open rozgrywanego w chińskim Yushan. To już 13. rankingowy tytuł w karierze 30-letniego zawodnika, który za zwycięstwo zainkasował 150 tys. funtów.</h3>
      <p>Trump już podczas pierwszej sesji finałowej potyczki wysforował się na wyraźne prowadzenie. W końcówce rywalizacja nieco się wyrównała, lecz Anglik nie wypuścił przewagi z rąk.</p>
      <p>Pełna kontrola</p>
      <related>
        <a href="https://eurosport.tvn24.pl/snooker,442/wozek-pierwsza-klasa-fantastyczne-zagranie,981352.html"/>
      </related>
      <p>Numer jeden światowych list rankingowych w całym spotkaniu popisał się zaledwie jednym stupunktowym brejkiem, lecz nie przeszkodziło mu to w odniesieniu zdecydowanego zwycięstwa. Trump zakończył pierwszą sesję prowadząc aż 7:2. Tuż po przerwie dorzucił kolejnego wygranego frejma i był o dwa kroki od końcowego triumfu.</p>
      <p>34-latek z Tajlandii rzucił się do odrabiania strat, rozstrzygając na swoją korzyść trzy kolejne partie. To było jednak wszystko, na co tego dnia pozwolił mu mistrz świata. W czternastym frejmie Trump zaliczył najwyższego brejka dnia (136), a w kolejnym spokojnie przypieczętował swoje zwycięstwo.</p>
      <figure>
        <img src="https://r-scale-60.dcs.redcdn.pl/scale/o2/tvn/web-content/m/p1/v/6f2688a5fce7d48c8d19762b88c32c3b/7507bc20-dfea-43e5-9771-883bcb32bfbd/S/000.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        <figcaption>Szybko i skutecznie. Trump coraz bliżej triumfu w World Open<cite>Wideo: Eurosport</cite></figcaption>
      </figure>
      <p>Ciekawe rozstrzygnięcie obserwowaliśmy w siódmej partii, gdy Un-Nooh miał problemy z wyjściem z pozornie niezbyt wymagającego snookera. Dwukrotnie nie trafił jednak w czerwoną bilę, a przy trzecim podejściu zaliczył czarną i przegrał frejma przy piętnastu czerwonych na stole.</p>
      <figure>
        <img src="https://r-scale-60.dcs.redcdn.pl/scale/o2/tvn/web-content/m/p1/v/6f2688a5fce7d48c8d19762b88c32c3b/bdda0c4c-95b8-4dab-b595-16c99c50a003/S/020.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        <figcaption>Trzy faule i koniec. Najszybszy frejm finału World Open<cite>Wideo: Eurosport</cite></figcaption>
      </figure>
      <h3>Kolejny tytuł do kolekcji</h3>
      <p>To już 13. tytuł rankingowy w karierze Anglika, który w sierpniu również w Chinach triumfował w zawodach International Championship. Trump na liście wszech czasów zrównał się po względem zdobytych tytułów z Chińczykiem Ding Junhuiem. Trzech zwycięstw brakuje mu do Australijczyka Neila Robertsona i swojego rodaka Marka Selby'ego.</p>
      <p>Thepchaiya Un-Nooh mimo porażki w finale również może być zadowolony ze swojej postawy w Yushan. Za drugie miejsce zgarnął 75 tys. funtów i zaliczył ogromny awans w światowym rankingu. Tajlandczyk przesunął się w górę aż o piętnaście pozycji i aktualnie plasuje się na 22. miejscu. Efektownie grający 34-latek w dotychczasowej karierze tylko raz triumfował w turnieju rankingowym. W lutym bieżącego roku wygrał Snooker Shoot Out w Watford Colosseum, pokonując w finale Anglika Michaela Holta.</p>
      <p>Autor: jac/twis / Źródło: eurosport.pl, worldsnooker.com</p>
    </article>
  </body>
</html>