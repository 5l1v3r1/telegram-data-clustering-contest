<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544557.html/%D8%A8%D8%A7%D8%B2%DA%AF%D8%B4%D8%A7%DB%8C%DB%8C-%D9%85%D8%AD%D9%88%D8%B1%D9%87%D8%A7%DB%8C-%D9%85%D8%B3%D8%AF%D9%88%D8%AF-%DA%AF%D9%84%D8%B3%D8%AA%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-03T16:09:00+00:00"/>
    <meta property="og:title" content="بازگشایی محورهای مسدود گلستان"/>
    <meta property="og:description" content="مدیرکل راهداری و حمل و نقل جاده‌ای گلستان گفت: در حال حاضر با تلاش اکیپ‌های راهداری و سایر دستگاه‌های مرتبط همه راه‌های استان بازگشایی شدند و تردد در آنها با احتیاط، برقرار و روان است."/>
  </head>
  <body>
    <article>
      <h1>بازگشایی محورهای مسدود گلستان</h1>
      <address>
        <time datetime="2019-11-03T16:09:00+00:00">03 Nov 2019, 16:09</time>
      </address>
      <p>مدیرکل راهداری و حمل و نقل جاده‌ای گلستان گفت: در حال حاضر با تلاش اکیپ‌های راهداری و سایر دستگاه‌های مرتبط همه راه‌های استان بازگشایی شدند و تردد در آنها با احتیاط، برقرار و روان است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://golestanema.com/">گلستان ما؛</a> مهدی میقانی ظهر امروز در گفت‌وگو با خبرنگاران اظهار کرد: با توجه به حجم آب و وجود گل و لای در محور گرگان- آق‌قلا در محدوده روستای قربان آباد و برای حفظ ایمنی مردم، از ساعت 5 صبح امروز این محور برای ساعاتی مسدود شد اما هم اکنون تردد در آن برقرار شده است.</p>
      <p>وی به مسدود بودن ورودی غربی گلستان در محدوده شهر نوکنده اشاره کرد و افزود: ساعاتی پیش باند شمالی این محور بازگشایی شده و همکاران در حال پاکسازی شانه راه از گل و لای و برقراری تردد در تمام محور هستند.</p>
      <p>به گفته میقانی، محور آزادشهر- شاهرود که محور مهم و ترانزیتی استان است نیز مه‌آلود است و با عبور جبهه هوای بارشی از استان، شاهد پایداری هوا در این محور خواهیم بود.</p>
      <p>مدیرکل راهداری و حمل و نقل جاده‌ای استان  تصریح کرد: در محورهای گرگان- شاهرود (توسکستان)، آزادشهر-شاهرود، علی آباد- آزادشهر و گالیکش- جنگل گلستان نیز دیگر باران نداریم و تردد در آنها با احتیاط در جریان است.</p>
      <p>وی با بیان اینکه بیشترین بارش‌ها را در غرب استان به میزان 100 میلی‌متر به ثبت رسیده است، گفت: با توجه به نزدیک شدن به فصل سرما اکیپ‌های راهداری در تلاش برای آمادگی و ایجاد شرایط امن و پایدار در طول راه‌های استان هستند.</p>
      <p>انتهای پیام/</p>
      <p> </p>
    </article>
  </body>
</html>