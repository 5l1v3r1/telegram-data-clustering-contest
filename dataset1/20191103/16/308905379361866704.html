<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.apparata.nl/nieuws/hollywood-woest-op-netflix-om-onnozele-functie-33007"/>
    <meta property="og:site_name" content="Apparata"/>
    <meta property="article:published_time" content="2019-11-03T16:06:00+00:00"/>
    <meta property="og:title" content="Hollywood woest op Netflix om onnozele functie"/>
    <meta property="og:description" content="Hollywood gaat los op Netflix om een ogenschijnlijk nauwelijks indrukwekkende functie."/>
  </head>
  <body>
    <article>
      <h1>Hollywood woest op Netflix om onnozele functie</h1>
      <h2>Hollywood gaat los op Netflix om een ogenschijnlijk nauwelijks indrukwekkende functie.</h2>
      <address><time datetime="2019-11-03T16:06:00+00:00">03 Nov 2019, 16:06</time> by <a rel="author" href="https://www.apparata.nl/nieuws/author/yannickspinner" target="_blank">yannickspinner</a></address>
      <p>Netflix is altijd aan het experimenteren met nieuwe gekke concepten om de streaming-ervaring beter te maken. Zo werd al gekeken of binge-watchen <a href="https://www.apparata.nl/nieuws/netflix-kan-binge-watchen-voor-ons-verpesten-32335">uit Netflix gesloopt</a> moest worden en of het content-aanbod <a href="https://www.apparata.nl/nieuws/kan-deze-nieuwe-netflix-functie-browsen-draaglijk-maken-32237">op een andere manier</a> weergegeven zou moeten worden. Een recente test, hoewel nauwelijks noemenswaardig, heeft daarentegen een gigantische weerstand uit Hollywood gekregen.</p>
      <p>Hollywood en Netflix zitten wel vaker <a href="https://www.apparata.nl/nieuws/netflix-ruzie-bioscoop-32696">in elkaars vaarwater</a> maar ditmaal loopt het allemaal wel erg uit de hand. Een week of twee geleden berichtte <a href="https://www.engadget.com/2019/10/25/netflix-variable-playback-android/">Engadget</a> dat Netflix een nieuwe speelfunctie aan het testen was. Zoals op andere streamingservices als Spotify en YouTube zou je ook op Netflix (mobile) content kunnen afspelen op 0.5x, 0.75x, 1x, 1.25x of 1.5x de snelheid. Kortom, slow motion of extra snel.</p>
      <p>Nu zijn er genoeg schunnige of anderzijds twijfelachtige ideeën te bedenken waarom men iets in slow motion zou willen zien, maar hoezo je op 1.5x de snelheid een show zou willen kijken is mij een raadsel.</p>
      <p>Hoe dan ook, Hollywood werd gek vanwege deze beta-functie. <a href="https://www.apparata.nl/nieuws/top-10-beste-comedies-op-netflix-32601">Legendarische comedy-regisseur Judd Apatow</a> (40 Year Old Virgin, This Is 40) zegt bijvoorbeeld op Twitter dat hij “alle regisseurs en show creators op aarde” gaat bellen om dit tegen te gaan. Ook Breaking Bad en <a href="https://www.apparata.nl/nieuws/trailer-onthult-waar-breaking-bad-film-over-gaat-ongeveer-32560">El Camino-ster Aaron Paul</a> zegt in een (reeds verwijderde) Tweet dat Netflix “controle neemt over iedereen’s kunst en het kapot maakt. Netflix is veel beter dan dat, toch Netflix?”</p>
      <figure>
        <iframe data-src="https://twitter.com/JuddApatow/status/1188867694474350592?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Netflix reageert ondertussen politiek correct en zegt dat het slechts tests zijn; de feature zou in de nabije toekomst niet worden toegevoegd aan de app. Het platform verdedigt zichzelf tevens door te stellen dat bijna iedere DVD-speler deze functie al gewoon heeft. Het is dus niks nieuws.</p>
      <p>Enerzijds is het begrijpelijk dat filmmakers controle willen hebben over hoe we iets aanschouwen; de kunstvorm wordt op een bepaalde manier aan ons voorgeschoteld en zo moet het bekeken worden. Anderzijds is het inderdaad helemaal geen nieuwe functie en kan het mensen volgens Netflix de mogelijkheid geven om iets langzamer af te spelen, bijvoorbeeld omdat het in een andere taal is.</p>
      <p>Hoe dan ook, Netflix lijkt het plan niet door te zetten terwijl Hollywood-leden zich wellicht expres een beetje extra druk maken om deze onnozele functie vanwege de aankomende streaming oorlog. Ze zullen toch een kant moeten kiezen…</p>
      <p>Foto @Netlix</p>
      <p>Lees ook: <a href="https://www.apparata.nl/nieuws/top-5-netflix-originals-die-je-in-november-kunt-checken-32992">Top 5 Netflix Originals die je in november kunt checken</a></p>
    </article>
  </body>
</html>