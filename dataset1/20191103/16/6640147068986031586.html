<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/marvels-avengers-gennaio-nuovi-dettagli/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-03T16:47:00+00:00"/>
    <meta property="og:title" content="Marvel’s Avengers, da gennaio dettagli su co-op e personaggi post lancio"/>
    <meta property="og:description" content="A partire da gennaio gli sviluppatori daranno maggiori dettagli sul co-op e i contenuti post lancio di Marvel's Avengers. Il gioco uscirà il 15 maggio 2020."/>
  </head>
  <body>
    <article>
      <h1>Marvel’s Avengers, da gennaio dettagli su co-op e personaggi post lancio</h1>
      <address><time datetime="2019-11-03T16:47:00+00:00">03 Nov 2019, 16:47</time> by <a rel="author">Luca Salerno</a></address>
      <p>Bisognerà ancora aspettare un paio di mesi per conoscere i dettagli su alcuni aspetti di Marvel’s Avengers, il <b>gioco action-adventure</b> sviluppato da Crystal Dynamics ed Eidos Montéal che uscirà nel maggio del prossimo anno sulle principali console. In particolare <b>da gennaio</b> verranno fornite maggiori informazioni sulla <b>modalità cooperativa</b> del gioco e sui <b>contenuti aggiuntivi</b> previsti, a quanto pare gratis, dopo il lancio.</p>
      <p>Il lead designer Philippe Therien, intervistato da Actu Gaming, ha spiegato che solo dopo il periodo natalizio si saprà <b>qualcosa di più sostanzioso</b> in merito al gioco. <i>“Fino a quel momento </i>– ha spiegato – <i>ci saranno dei teaser che verranno pubblicati sull’account Twitter o sul sito ufficiale dello studio. Dopo Natale parleremo del co-op e di molti altri aspetti ancora inediti”.</i> Proprio pochi giorni fa era apparso un <b>nuovo filmato</b>, doppiato anche in italiano, che ha dato una panoramica molto generale di cosa aspettarci da Marvel’s Avengers.</p>
      <figure>
        <iframe src="https://www.youtube.com/embed/i2F49vwf8gw" width="500" height="281" data-service="Youtube" scrolling="no"/>
      </figure>
      <slideshow>
        <figure>
          <img src="https://www.tomshw.it/images/images/2019/07/marvel-s-avengers-43508.768x432.jpg"/>
        </figure>
        <figure>
          <img src="https://www.tomshw.it/images/images/2019/07/marvel-s-avengers-43507.768x432.jpg"/>
        </figure>
      </slideshow>
      <p>Leggi anche: <a href="https://www.tomshw.it/videogioco/the-last-of-us-2-violenza-fine-se-stessa/">The Last of Us 2, la violenza non sarà fine a se stessa</a></p>
      <p>Tra gli aspetti di Marvel’s Avengers che gli sviluppatori devono ancora chiarire ci sono sicuramente i piani per l’introduzione di <b>contenuti aggiuntivi</b> dopo l’uscita del gioco. <i>“All’inizio dell’anno prossimo</i> – ha aggiunto Philippe Therien – <i>potremo parlare dei programmi post lancio e della frequenza con la quale intendiamo rilasciare nuovi personaggi”.</i> Il lead designer ha poi spiegato: <i>“Stiamo studiando come raggiungere il miglior risultato possibile e mantenere allo stesso tempo alta l’attenzione dei giocatori”</i>.</p>
      <p>Per quanto riguarda le modalità del gioco, sappiamo che la campagna principale non sarà molto lunga dato che, secondo il Senior Brand Director di Crystal Dynamics Rich Briggs, <b>durerà tra le 10 e le 12 ore</b> senza calcolare ovviamente tutte le altre attività secondarie che potrebbero portare la longevità del titolo a <b>una trentina di ore</b>. Sono previste poi missioni che rientrano invece nella categoria <b>Zone di Guerra</b> e pensate per essere giocate anche in gruppo con un limite di quattro personaggi. Marvel’s Avengers arriverà il <b>15 maggio 2020</b> su PlayStation 4, Xbox One, PC e Google Stadia.</p>
      <blockquote>Marvel’s Avengers è già in prenotazione e lo potete acquistare <a href="https://toms.it/L4HTO">anche su Amazon</a>.</blockquote>
    </article>
  </body>
</html>