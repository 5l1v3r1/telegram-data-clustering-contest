<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544555.html/%D9%86%D8%AE%D8%B3%D8%AA%DB%8C%D9%86-%D8%A8%D8%B1%D9%81-%D9%BE%D8%A7%DB%8C%DB%8C%D8%B2%DB%8C-%D8%AF%D8%B1-%D8%AC%D8%A7%D8%AF%D9%87-%D8%A7%D8%B3%D8%A7%D9%84%D9%85-%D8%A8%D9%87-%D8%AE%D9%84%D8%AE%D8%A7%D9%84---%D8%AA%D8%B5%D8%A7%D9%88%DB%8C%D8%B1"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-03T16:09:00+00:00"/>
    <meta property="og:title" content="نخستین برف پاییزی در جاده اسالم به خلخال + تصاویر"/>
    <meta property="og:description" content="رئیس اداره راهداری و حمل و نقل جاده ای تالش از سفیدپوش شدن جاده اسالم به خلخال خبر داد و رانندگان مسیر را به داشتن تجهیزات گرمایشی توصیه‌کرد."/>
  </head>
  <body>
    <article>
      <h1>نخستین برف پاییزی در جاده اسالم به خلخال + تصاویر</h1>
      <address>
        <time datetime="2019-11-03T16:09:00+00:00">03 Nov 2019, 16:09</time>
      </address>
      <p>رئیس اداره راهداری و حمل و نقل جاده ای تالش از سفیدپوش شدن جاده اسالم به خلخال خبر داد و رانندگان مسیر را به داشتن تجهیزات گرمایشی توصیه‌کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.8deynews.com/">8دی</a> غلامحسین بخت شاهی رییس اداره راهداری و حمل و نقل جاده‌ای تالش با بیان اینکه بارش برف از ساعت ۲۲ روز گذشته شروع شده و به صورت پراکنده ادامه دارد و ارتفاع آن در جاده اسالم به خلخال، پنج سانتیمتر است اظهار کرد: راه های ارتباطی ییلاقات بالادست و همسطح جاده اسالم نیز سفید پوش است اما با توجه به استقرار تیم راهداری و نمک پاشی و برف روبی جاده، تردد وسایل نقلیه جریان دارد.</p>
      <p>افشین حمیدنژاد رئیس اداره هواشناسی تالش نیز گفت: نخستین برف پاییزی، ارتفاعات این شهرستان vh سفیدپوش کرد و امروز پایین ترین دمای ثبت شده، منفی ۲ درجه سانتیگراد مربوط به ایستگاه هواشناسی خودکار اسب بونی در محور اسالم به خلخال است.</p>
      <p>حمیدنژاد افزود: این دما پایین ترین دمای ثبت شده تاکنون در ایستگاه های هواشناسی استان گیلان است و روز گذشته در مسیر جاده اسالم به خلخال و برخی نقاط دیگر، بادگرم حاکم بود و بیشترین سرعت آن در استان، ۷۶ کیلومتر بر ساعت گزارش شده است.</p>
      <p>وی ادامه داد: پیش بینی می شود بارش ها امروز ادامه یابد و از فردا به مرور با قطع بارندگی ها دمای هوا تا پایان هفته به صورت نسبی افزایش یابد.</p>
      <p>بخش اسالم تالش حدود ۵۰ هزار نفر جمعیت دارد و محور اسالم به خلخال با ۷۰ کیلومتر امتداد، از مسیرهای گردشگرپذیر و ارتباطی استان های گیلان و اردبیل است.</p>
      <p>شهرستان تالش با ۲۰۰ هزار نفر جمعیت در بخش های مرکزی، اسالم، حویق و کرگانرود در ۱۱۰ کیلومتری غرب مرکز استان گیلان واقع شده است.</p>
      <figure>
        <img src="http://newsroom.dana.ir/content/upload/a94bb890-f996-4cec-aeb0-b88028608d14.jpg"/>
      </figure>
      <figure>
        <img src="http://newsroom.dana.ir/content/upload/d2a133bc-1175-487e-b626-d9d738b8b84c.jpg"/>
      </figure>
      <figure>
        <img src="http://newsroom.dana.ir/content/upload/275edaf0-05e9-4c76-b2a8-36ccf47edbcd.jpg"/>
      </figure>
      <p>انتهای پیام/</p>
    </article>
  </body>
</html>