<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/03/elina_svitolina_prograla_pershiy_rakettsi_svitu_eshli_barti_u_finali_1682665"/>
    <meta property="og:site_name" content="ZIK.UA"/>
    <meta property="article:published_time" content="2019-11-03T16:51:00+00:00"/>
    <meta property="og:title" content="Еліна Світоліна програла першій «ракетці» світу Ешлі Барті у фіналі Підсумкового турніру року WTA"/>
    <meta property="og:description" content="Українці Еліні Світоліній не вдалося виграти Підсумковий турнір 2019 року Жіночої тенісної асоціації (WTA), який сьогодні, 3 листопада, завершився у китайському Шеньчжені. У фіналі 25-річна українка поступилася першій «ракетці» світу австралійці Ешлі Барті у двох сетах з рахунком 4:6, 3:6."/>
  </head>
  <body>
    <article>
      <h1>Еліна Світоліна програла першій «ракетці» світу Ешлі Барті у фіналі Підсумкового турніру року WTA</h1>
      <address>
        <time datetime="2019-11-03T16:51:00+00:00">03 Nov 2019, 16:51</time>
      </address>
      <p>
        <b>Українці Еліні Світоліній не вдалося виграти Підсумковий турнір 2019 року Жіночої тенісної асоціації (WTA), який сьогодні, 3 листопада, завершився у китайському Шеньчжені. У фіналі 25-річна українка поступилася першій «ракетці» світу австралійці Ешлі Барті у двох сетах з рахунком 4:6, 3:6.</b>
      </p>
      <p>Як повідомляє <a href="http://btu.org.ua/main/23625-wta-finals-svitolina-ustupaet-barti-v-finale-turnira.html">btu.org.ua</a>, упродовж двох сетів загалом тенісистки провели на корті півтори години. У першій партії тенісистки провели вісім геймів, не заробивши жодного брейк-поінта. У дев’ятому геймі Світоліній не вдалося скористатися прихованим сетболом, після чого зав’язалася боротьба вже на подачі українки. Еліна пішла з двох сетболів суперниці, але з третього брейк-поінта програла гейм на своїй подачі.</p>
      <p>На старті другого сету Світоліна вперше вийшла вперед в цьому матчі (2:1), але Барті відповіла зворотним брейком. Австралійка продовжила успішну серію і повела 4:2.</p>
      <p>На цей раз вже Світоліна виконала зворотний брейк, скоротивши відставання від суперниці. Ще один гейм на подачі українки вийшов затяжним: Еліна пішла з подвійного брейк-поінта, але Ешлі скористалася своїм третім шансом. Барті «під нуль» виграла гейм на подачі, щоб оформити свій четвертий титул в цьому році.</p>
      <p>Для тенісисток це був шостий очний поєдинок. У минулих п’яти матчах перемогу святкувала Світоліна, а Барті вдалося у них виграти лише два сети.</p>
      <figure>
        <img src="https://24liveblog.tradingfront.cn/event/2381906738000739346/20191103123443_116413.jpg"/>
      </figure>
      <p>Безпрограшна серія Світоліної на кортах WTA Finals налічувала 10 матчів (2017 – Симона Халеп; 2018 – Петра Квітова, Кароліна Плішкова, Каролін Возняцкі, Кікі Бертенс, Слоан Стівенс; 2019 – Кароліна Плішкова, Сімона Халеп, Софія Кенін, Белінда Бенчіч).</p>
      <p>За останні 20 років як мінімум два рази поспіль в фіналах грали: Мартіна Хінгіс (фінал-1999 / титул-2000), Серена Вільямс (титул-2001 / фінал-2002), Кім Клійстерс (титул-2002 / титул-2003), Амелі Моресмо (титул-2005 / фінал-2006), Жюстін Енен (титул-2006 / титул-2007), Вінус Вільямс (титул-2008 / фінал-2009), Серена Вільямс (титул-2012 / титул-2013 / титул 2014).</p>
      <p>За всю історію змагань (з 1972 року) свій титул на Підсумковому чемпіонаті захищали Кріс Еверт (1972/1973), Мартіна Навратілова (1978/1979; 1983/1986), Моніка Селеш (1990/1992), Штеффі Граф (1995/1996), а також вже згадані вище Кім Клійстерс, Жюстін Енен і Серена Вільямс.</p>
      <p>25-річна українка Еліна Світоліна могла стати десятою тенісисткою, на рахунку якої як мінімум два трофея Підсумкового чемпіонату (Мартіна Навратілова – вісім, Штеффі Граф – п’ять, Серена Вільямс – п’ять, Кріс Еверт – чотири, Кім Клійстерс – три, Івонн Гулагонг Коулі – два, Габріела Сабатіні – два, Мартіна Хінгіс – два, Жюстін Енен – ​​два).</p>
      <related>
        <h4>читайте також</h4>
        <a href="https://zik.ua/news/2019/11/03/elina_svitolina_sogodni_zigraie_proty_eshli_barti_u_finali_pidsumkovogo_1682573"/>
        <a href="https://zik.ua/news/2019/11/02/u_matchi_za_tytul_wta_finals2019_elina_svitolina_zigraie_z_pershoyu_raketkoyu_1682393"/>
        <a href="https://zik.ua/news/2019/11/02/elina_svitolina_u_kozhnomu_poiedynku_potribno_pokazuvaty_sviy_krashchyy_1682379"/>
        <a href="https://zik.ua/news/2019/11/02/elina_svitolina_obigrala_belindu_benchich_i_zigraie_u_finali_pidsumkovogo_1682287"/>
      </related>
    </article>
  </body>
</html>