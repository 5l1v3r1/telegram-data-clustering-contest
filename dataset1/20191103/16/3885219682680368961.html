<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.walla.co.il/item/3321399"/>
    <meta property="og:site_name" content="וואלה! חדשות"/>
    <meta property="article:published_time" content="2019-11-03T16:16:00+00:00"/>
    <meta property="og:title" content="החשד לעבירות מין בילדים התחזק: מעצרו של הפסיכולוג מהצפון הוארך"/>
    <meta property="og:description" content="המשטרה מייחסת לחשוד, גבר כבן 50, מעשים מגונים ומעשי סדום במטופליו במשך שנים. נציג המשטרה בדיון הדגיש כי קיימת עילת מעצר..."/>
  </head>
  <body>
    <article>
      <h1>החשד לעבירות מין בילדים התחזק: מעצרו של הפסיכולוג מהצפון הוארך</h1>
      <address><time datetime="2019-11-03T16:16:00+00:00">03 Nov 2019, 16:16</time> by <a rel="author">מערכת וואלה! חדשות</a></address>
      <figure>
        <img src="https://img.wcdn.co.il/f_auto,w_700,t_18/1/1/3/0/1130769-46.jpg"/>
        <figcaption>מעצר החשוד הוארך. בית משפט השלום בבאר שבע (צילום: שי מכלוף)</figcaption>
      </figure>
      <p>בית משפט השלום בבאר שבע האריך היום (ראשון) עד מחר את מעצרו של פסיכולוג הילדים מהצפון, החשוד <a href="https://news.walla.co.il/item/3321051">בעבירות מין במטופליו</a> הצעירים. על פי החשד, הפסיכולוג בן ה-50, ביצע את המעשים בתקופה בה עבד והתגורר בבאר שבע. זאת הפעם השנייה בה מוארך מעצרו של החשוד.</p>
      <p>נציג המשטרה בדיון הסביר כי החשד נגד הפסיכולוג התחזק וקיימת עילת מעצר מובהקת. כמו כן, במסגרת החקירה נערכו עימותים בין המתלוננים לבין הפסיכולוג. המשטרה מייחסת לו עבירות של מעשים מגונים ומעשי סדום. בנוסף לבקשה להאריך את מעצרו, המשטרה ביקשה להתיר לפרסום את שמו של החשוד על מנת לאתר נפגעים נוספים ולאפשר להם להתלונן, אך בשלב זה הבקשה נדחתה.</p>
      <p>סנגורו של החשוד, עורך הדין שמואל ברזני, אמר כי "יש ארבעה שמעידים, מדובר בחשדות לפני 30 שנה. לגבי שלושת המתלוננים החשוד מכחיש את המיוחס לו, אחד מהם היה בקשר חברי עד לא מזמן עם המשיב ואשתו. לגבי האחר הוא טוען שזה היה בהסכמה".</p>
      <figure>
        <img src="https://img.wcdn.co.il/f_auto,w_700/2/3/0/7/2307928-46.jpg"/>
        <figcaption>החשד נגד הפסיכולוג התחזק (צילום ארכיון: ניר לנדאו)</figcaption>
      </figure>
      <p>בדיון הקודם שאירע ביום שישי האחרון אמר נציג המשטרה כי הוגשו נגדו תלונות של ארבעה גברים, שהיו קטינים בעת ביצוע המעשים - אך לא היו מטופלים שלו. על פי החשדות של המשטרה, המעשים החלו בשנות ה-90. אחד המתלוננים אמר בחקירתו כי הקשר ביניהם המשיך לאורך השנים, ועד שנותק בשנת 2015, כשהיה בן 30.</p>
      <p>(עדכון ראשון: 15:20)</p>
    </article>
  </body>
</html>