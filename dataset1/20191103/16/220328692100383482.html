<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/lifestyle-lyubopitno/tarantino-plyachka-e-1-za-2019-a-405743.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-03T16:17:44+00:00"/>
    <meta property="og:title" content="Тарантино: „Плячка“ е № 1 за 2019-а"/>
    <meta property="og:description" content="Хорърът на Александър Ажа оглави личната класация на Куентин"/>
  </head>
  <body>
    <article>
      <h1>Тарантино: „Плячка“ е № 1 за 2019-а</h1>
      <address><time datetime="2019-11-03T16:17:44+00:00">03 Nov 2019, 16:17</time> by <a rel="author">Агенция Стандарт</a></address>
      <p>Куентин Тарантино обяви „Плячка“ за филм № 1 на 2019-а. Хорърът на Александър Ажа оглави личната класация на прочутия му колега. Екшънът се случва по време на ураган във Флорида – главната героиня се бори с всякакви чудовища, докато търси следи от баща си в наводнената им къща. Лентата излезе  в началото на лятото, почти по едно и също време с „Имало едно време в Холивуд“, а Тарантино разказва пред Deadline, че бил впечатлен „във всички отношения на кинопроизводството и хватките на жанра“. В края на всяка година журналисти отвъд океана по традиция искат Тарантино да сподели своя топ 10.  Практиката показва, че изборът на Куентин няма нищо общо с „официалните“ предпочитания на така наречените експертни журита, развихрящи се в сезона на наградите.  През 2015-а той посочи „Лудият Макс 4“ с Том Харди. „Изпитвах огромна вътрешна съпротива – как ще гледам „Лудият Макс“ без Мел Гибсън? Дори измислих хаштага „Това не е моят Макс“. Но после се оказа, че филмът е отличен“, коментира тогава той. През 2011-а пък избра за свой фаворит най-неприятния филм на Педро Алмодовар – „Кожата, в която живея“. Това е може би единственият случай, в който Тарантино харесва продукция, получила номинация за „Златен глобус“.  Пак тогава пише шестица на трагикомедията „Младите възрастни“ на Джейсън Райтман с Чарлиз Терон и Патрик Уилсън, оценена за двойка от критиците.  Тарантино не пропуска да включи и анимациите в топ 10.</p>
    </article>
  </body>
</html>