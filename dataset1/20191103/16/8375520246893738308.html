<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/nepobutovi-spozhivachi-u-zhovtni-listopadi-otrimajut-menshi-rahunki-za-elektriku-gerus-637367.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-03T16:46:33+00:00"/>
    <meta property="og:title" content="Непобутові споживачі у жовтні-листопаді отримають менші рахунки за електрику, – Герус"/>
    <meta property="og:description" content="Новий тариф буде нижчий, аніж був у 1 півріччі 2019 року"/>
  </head>
  <body>
    <article>
      <h1>Непобутові споживачі у жовтні-листопаді отримають менші рахунки за електрику, – Герус</h1>
      <address>
        <time datetime="2019-11-03T16:46:33+00:00">03 Nov 2019, 16:46</time>
      </address>
      <h4>Новий тариф буде нижчий, аніж був у 1 півріччі 2019 року</h4>
      <p>Всі непобутові споживачі в ОЕС України у жовтні-листопаді отримають менші рахунки на електроенергію, де тариф буде на 40-45 коп нижчий, аніж був у липні (зниження на 15%-17%).</p>
      <p>Про це повідомив представник Президента в Кабміні, народний депутат, голова комітету Верховної Ради з питань енергетики та ЖКП Андрій Герус у <a href="https://www.facebook.com/andriy.gerus/posts/10218835891702031">Facebook</a>.</p>
      <p>За його словами, новий тариф буде нижчий, аніж був у 1 півріччі 2019 року до введення нової моделі ринку. Жовтень показав, що ринок вже потрохи працює із елементами реальної конкуренції.</p>
      <p>«Значне покращення спостерігалося у жовтні на ринку електроенергії (на ринку на добу наперед). Обсяг дефіцитів зменшився у всі години, окрім трьох (окрім 7-ї, 8-ї та 12-ї). У вечірні та нічні години обсяги дефіцитів зменшилися вдвічі. Все ще великі дефіцити залишаються у дві проблемні години: 8-а та 24-а. Як бачимо казка про те, що у нас є надлишок свого – це міф, на ринку все ще дефіцити (деякі створюються штучно), хоча вони і суттєво зменшилися», – зазначив Герус.</p>
      <p>За його словами, середньозважена біржова ціна електроенергії у жовтні знизилася на 7 копійок у порівнянні із вереснем та на 13 копійок у порівнянні із серпнем – склала 1,53 грн./кВт-год. По цих цінах ринку на добу наперед найбільше працюють вугільні електростанції, 80% яких належать групі компаній ДТЕК. Таким чином, з 1 вересня були понижені тарифи за рахунок державних компаній, а у жовтні-листопаді будуть понижені за рахунок і приватних.</p>
      <p>Окремою проблемою, – зазначив Андрій Герус, – залишається завищена ціна електроенергії у Бурштинському енергоострові, де «немонополіст» володіє 90% генеруючих потужностей, і внаслідок зловживання монопольним становищем ціна там на 22% вище, аніж в ОЕС України (станом на жовтень). Вирішення проблеми Бурштинського острову зараз є пріоритетом №1.</p>
      <p>Він також сказав, що імпорт із РФ та Білорусі у жовтні здійснювався виключно на український «ринок на добу наперед», що було дозволено законом від 2017 року. Імпорт по двохсторонніх договорах у жовтні не здійснювався. Останній тиждень жовтня імпорт був збитковий, тому деякі компанії припинили такий імпорт у листопаді. У перші дні листопада імпорт також збитковий (але це не звільняє від сплати імпортного мита у державний бюджет України).</p>
      <p>«Ціна електроенергії на біржі (на ринку на добу наперед) продовжує демонструвати зниження, незважаючи на похолодання. Ціна на завтра – 1,35 грн за кВт-год, що є найнижчою ціною робочого дня із моменту запуску нової моделі ринку (з 1 липня). Це на 25 коп або на 16% нижче, аніж ціна у серпні. Таке зниження означає, що «немонополіст» недозаробить 5-6 млрд грн у річному вимірі, а відповідні кошти залишаться в українській економіці, бюджетних установ, комунальних підприємств. Враховуючи масштаб питання, логічно очікувати продовження витрачання мільйонів доларів на скупку «експертів», політиків, депутатів та заказушних новин. Хоча моя рекомендація – краще інвестувати ці гроші у свою ефективність та провести модернізацію хоча би декількох електростанцій, щоб чесно вигравати конкуренцію, а не розвивати корупцію в українській політиці», – сказав Андрій Герус.</p>
      <p>Він також повідомив, що Центренерго з 1 листопада 90% своєї електроенергії продає на біржі/ринку на добу наперед (замість двохстороніх договорів). «На початок вересня запаси вугілля на складах складали біля 50% від минулорічних. На початок листопада це вже 95% від минулорічних. У роботі 11 атомних блоків із 15 (на початку вересня 9 із 15). За жовтень ми добре підготувалися до зими, за що спасибі в тч учасникам ринку», – зазначив він.</p>
      <p>Нагадаємо, <a href="https://glavcom.ua/economics/finances/predstavnik-dtek-sprostuvav-zvinuvachennya-amku-v-monopolizmi-na-burshtinskomu-energoostrovi-635884.html">представник ДТЕК спростував звинувачення АМКУ в монополізмі на Бурштинському енергоострові.</a></p>
      <blockquote>
        <b>Читайте також: <a href="https://glavcom.ua/economics/finances/rinok-elektroenergiji-cini-zbili-ale-komus-ce-teper-ne-podobajetsya-636141.html">Ринок електроенергії. Ціни збили, але комусь це тепер не подобається.</a></b>
      </blockquote>
      <related>
        <a href="https://glavcom.ua/country/society/ukrajintsjam-dovedetsja-platiti-za-gaz-po-novomu-na-skilki-zrostut-platizhki-i-jak-zaoshchaditi-637336.html"/>
        <a href="https://glavcom.ua/news/nardep-belenyuk-poyasniv-chomu-sportsmeni-ne-mozhut-buti-poza-politikoyu-636557.html"/>
        <a href="https://glavcom.ua/world/observe/chervonij-hrest-i-likari-bez-kordoniv-vidmovilisja-vidviduvati-ukrajinskih-brantsiv-u-v-jaznitsjah-rosiji-637232.html"/>
      </related>
    </article>
  </body>
</html>