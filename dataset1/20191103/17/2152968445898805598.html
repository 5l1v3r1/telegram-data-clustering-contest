<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/03/piian-s-2-67-promila-katastrofira-krai-izborna-sekciia.428407"/>
    <meta property="og:site_name" content="Dnes.bg"/>
    <meta property="article:published_time" content="2019-11-03T17:10:00+00:00"/>
    <meta property="og:title" content="Пиян с 2,67 промила катастрофира край изборна секция"/>
    <meta property="og:description" content="Той ударил друга кола, двамата шофьори се скарали | Dnes.bg"/>
  </head>
  <body>
    <article>
      <h1>Пиян с 2,67 промила катастрофира край изборна секция</h1>
      <h2>Той ударил друга кола, двамата шофьори се скарали</h2>
      <address><time datetime="2019-11-03T17:10:00+00:00">03 Nov 2019, 17:10</time> by <a rel="author" href="https://www.dnes.bg/author/76" target="_blank">Красимир Ангелов</a></address>
      <p>Пиян шофьор, седнал зад волана с 2,67 промила алкохол, е предизвикал катастрофа в близост до избирателна секция в Каспичан, съобщават от Областната дирекция на МВР в Шумен.</p>
      <p>Полицейски служител, ангажиран с охрана на изборната секция, е станал свидетел на пътния инцидент.</p>
      <p>Малко преди 12.30 часа днес, пред една от секциите в Каспичан, водач на лек автомобил "Фолксваген Поло" ударил лек автомобил "Тойота". Между водачите възникнал спор.</p>
      <p>На място е повикан екип на "Пътна полиция". Водачът с отчетени 2,67 промила алкохол е задържан за срок до 24 часа в полицейското управление в Нови пазар. Образувано е бързо производство.</p>
      <p>Още един водач е установен да шофира след употреба на алкохол днес. Малко преди 13.00 часа екип на "Пътна полиция" спрял за проверка водач на лек автомобил "Ауди 80", който се движил в село Радко Димитриево.</p>
      <p>Шофьорът - 46-годишен жител на село Салманово, бил във видимо нетрезво състояние. Тестван е с дрегер, който отчел 2,04 промила алкохол в издишания въздух.</p>
      <p>Отказал да даде кръвна проба за анализ. Задържан е за срок до 24 часа в полицейското управление в Шумен. Образувано е бързо производство.</p>
    </article>
  </body>
</html>