<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637853/%D9%BE%D9%84%DB%8C%D8%B3-%D9%85%D8%B5%D8%B1%D9%81-%D8%AF%D8%AE%D8%A7%D9%86%DB%8C%D8%A7%D8%AA-%D8%AF%D8%B1-%D9%88%D8%B1%D8%B2%D8%B4%DA%AF%D8%A7%D9%87-%D8%A2%D8%B2%D8%A7%D8%AF%DB%8C-%D9%85%D9%85%D9%86%D9%88%D8%B9-%D9%86%D8%B4%D8%AF%D9%87"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T17:03:00+00:00"/>
    <meta property="og:title" content="پلیس: مصرف دخانیات در ورزشگاه آزادی ممنوع نشده"/>
    <meta property="og:description" content="رئیس پلیس مبارزه با موادمخدر تهران بزرگ گفت: قانون منع مصرف دخانیات به ورزشگاه‌ها مصوب و به پلیس ابلاغ نشده و پلیس خواستار ممنوعیت مصرف دخانیات است."/>
  </head>
  <body>
    <article>
      <h1>
        <a href="https://www.bultannews.com/fa/news/637853/%D9%BE%D9%84%DB%8C%D8%B3-%D9%85%D8%B5%D8%B1%D9%81-%D8%AF%D8%AE%D8%A7%D9%86%DB%8C%D8%A7%D8%AA-%D8%AF%D8%B1-%D9%88%D8%B1%D8%B2%D8%B4%DA%AF%D8%A7%D9%87-%D8%A2%D8%B2%D8%A7%D8%AF%DB%8C-%D9%85%D9%85%D9%86%D9%88%D8%B9-%D9%86%D8%B4%D8%AF%D9%87">پلیس: مصرف دخانیات در ورزشگاه آزادی ممنوع نشده</a>
      </h1>
      <h2>رئیس پلیس مبارزه با موادمخدر تهران بزرگ گفت: قانون منع مصرف دخانیات به ورزشگاه‌ها مصوب و به پلیس ابلاغ نشده و پلیس خواستار ممنوعیت مصرف دخانیات است.</h2>
      <address><time datetime="2019-11-03T17:03:00+00:00">03 Nov 2019, 17:03</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، سرهنگ محمد بخشنده درباره اقدامات <b>پلیس مبارزه با موادمخدر</b> تهران بزرگ برای جلوگیری از  ورود مواد مخدر به ورزشگاه‌های پایتخت توسط هواداران تیمهای فوتبال، اظهار کرد: سال پیش نیز موضوعی درباره مصرف موادمخدر گل در<b> ورزشگاه آزادی</b> مطرح شد که این موضوع را تأیید نمی‌کنیم.</p>
      <p>رئیس پلیس مبارزه با موادمخدر تهران بزرگ ادامه داد: بارها و بارها این موضوع (مصرف ماده‌مخدر گل) در ورزشگاه آزادی را بررسی کردیم اما چنین موضوعی صحت ندارد البته ممکن است ماده‌مخدر به صورت موردی یا سیگاری (جاسازی داخل <b>سیگار</b>) وارد ورزشگاه شود.</p>
      <p>وی تصریح کرد: همکاران بنده، یگان امداد و یگان‌ویژه در گیتها مستقر هستند و در تمام بازی‌ها کنترل صورت می‌گیرد حتی <b>بعضاً از سگ موادیاب نیز استفاده کردیم</b> و مصرف موادمخدر به صورت گسترده در ورزشگاه آزادی صحت ندارد.</p>
      <p>این مقام انتظامی افزود: <b>باید وزارت ورزش و فدراسیون فوتبال در این زمینه (ممنوعیت مصرف دخانیات در ورزشگاه‌ها) تصمیم بگیرند و باید این موضوع در ارگانی مانند شورای تأمین، وزارت ورزش، ستاد ریاست جمهوری مصوب و ابلاغ شود تا پلیس با هماهنگی مقام قضایی آن را عملیاتی کند و نمی‌توانیم شخصاً درباره این موضوع اقدام کنیم.</b></p>
      <p>بخشنده در پاسخ به این سؤال که سازمان لیگ فوتبال چند سال گذشته درباره ممنوعیت مصرف دخانیات در ورزشگاه‌ها مصوبه‌ای داشته است و اینکه چرا این مصوبه اجرایی نمی‌شود، عنوان داشت: <b>این قانون مصوب و به پلیس ابلاغ نشده و اجرا نمی‌شود در صورتیکه استعمال دخانیات در ورزشگاه‌های کشورهای اروپایی ممنوع است.</b></p>
      <p>رئیس پلیس مبارزه با موادمخدر تهران بزرگ با بیان اینکه ما به عنوان پلیس قطعاً خواستار ممنوعیت مصرف دخانیات در ورزشگاه‌ها هستیم، متذکر شد: به تبعات این موضوع و مخالفتهای احتمالی با آن فکر نمی‌کنیم،‌ می‌خواهیم محیط جامعه ورزش ما پاکسازی و سالم‌سازی شود، هیچ خانواده ایرانی دوست ندارد شاهد مصرف دخانیات در محیط ورزشگاه‌ها باشد زیرا جوانان ما در این محیط حضور پیدا می‌کنند.</p>
      <p>وی یادآور شد: فضای ورزشگاه با این شرایط (مصرف سیگار) زیاد برای حضور جوانان مناسب نیست و<b> اگر ممنوعیتی اعلام شود، قطعاً اجازه ورود سیگار را به داخل ورزشگاه نخواهیم داد.</b></p>
      <p>انتهای پیام/</p>
    </article>
  </body>
</html>