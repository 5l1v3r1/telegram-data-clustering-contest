<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/03/thessaloniki-mparaz-syllhpseon-gia-emporia-narkotikon"/>
    <meta property="og:site_name" content="euronews"/>
    <meta property="article:published_time" content="2019-11-03T17:42:13+00:00"/>
    <meta property="og:title" content="Θεσσαλονίκη: Μπαράζ συλλήψεων για εμπορία ναρκωτικών"/>
    <meta property="og:description" content="Στο δόκανο συνολικά 17 άτομα - Ορισμένοι είναι φυγόδικοι, άλλοι εμπλέκονται σε κύκλωμα λαθραίας διακίνησης προϊόντων καπνού"/>
  </head>
  <body>
    <article>
      <h1>Θεσσαλονίκη: Μπαράζ συλλήψεων για εμπορία ναρκωτικών</h1>
      <address><time datetime="2019-11-03T17:42:13+00:00">03 Nov 2019, 17:42</time> by <a rel="author">euronews </a></address>
      <p>Στη σύλληψη 17 ατόμων για κατοχή και διακίνηση ναρκωτικών ουσιών, εμπορία λαθραίων προϊόντων καπνού και εκκρεμή διωκτικά έγγραφα προχώρησαν οι αστυνομικές Αρχές στη Θεσσαλονίκη το τελευταίο 24ωρο.</p>
      <p>Οι συλλήψεις έγιναν στο πλαίσιο στοχευμένων ελέγχων με σκοπό την αντιμετώπιση διακίνησης εξαρτησιογόνων ουσιών, του παρεμπορίου λαθραίων τσιγάρων και τον εντοπισμό και σύλληψη φυγόποινων ατόμων, που διενεργούνται από αστυνομικούς των Υπηρεσιών της Γενικής Αστυνομικής Διεύθυνσης Θεσσαλονίκης.</p>
      <p>Δέκα άτομα συνελήφθησαν και σε βάρος τους σχηματίσθηκαν δικογραφίες για παράβαση του νόμου περί εξαρτησιογόνων ουσιών. Τέσσερα άτομα συνελήφθησαν επειδή σε βάρος τους εκκρεμούσαν διωκτικά έγγραφα.</p>
      <p>Τρία άτομα συνελήφθησαν για κατοχή και διακίνηση λαθραίων καπνικών προϊόντων και κατασχέθηκαν 273 πακέτα τσιγάρα και επτά συσκευασίες καπνού, που δεν έφεραν την ειδική ταινία φόρου κατανάλωσης του ελληνικού δημοσίου.</p>
      <p>Οι συλληφθέντες θα οδηγηθούν στον αρμόδιο εισαγγελέα.</p>
    </article>
  </body>
</html>