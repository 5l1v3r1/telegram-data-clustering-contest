<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/science/2019/11/03/otkriha-nov-vid-nasekomo-sveti-v-sinio.428377"/>
    <meta property="og:site_name" content="Dnes.bg"/>
    <meta property="article:published_time" content="2019-11-03T17:19:00+00:00"/>
    <meta property="og:title" content="Откриха нов вид насекомо – свети в синьо!"/>
    <meta property="og:description" content="Учени търсили гъби, но се натъкнали на новия вид | Dnes.bg"/>
  </head>
  <body>
    <article>
      <h1>Откриха нов вид насекомо – свети в синьо!</h1>
      <h2>Учени търсили гъби, но се натъкнали на новия вид</h2>
      <address><time datetime="2019-11-03T17:19:00+00:00">03 Nov 2019, 17:19</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Бразилски изследователи са открили нов вид насекоми от семейство Keroplatidae, чиито ларви излъчват синя светлина, съобщава сайтът Физ.орг, позовавайки се на публикация в сп. "Сайънтифик рипортс".</p>
      <p>Миниатюрното двукрило - сродник на гъбичните комари, обитава резервата "Атлантик Рейнфорест" в щата Сао Пауло. Учените за първи път се натъкват на синя биолуминесценция в Неотропичната екозона, обхващаща Южна Америка, Централна Америка и Антилските острови. В региона досега са наблюдавани много биолуминесцентни насекоми и гъби, които излъчват зелена, жълта или червена светлина, пише БТА.</p>
      <p>Новият вид е наречен Neoceroplatus betaryiensis. Ларвите са открити случайно, докато учените са събирали биолуминесцентни гъби и са установили, че те излъчват необичайна синя светлина.</p>
      <p>"Гъбите и светулките не светят в синьо, така че не оставаше друго, освен да сме попаднали на нов вид", казва един от авторите на изследването, Касиус Стевани от Института по химия към Университета на Сао Пауло.</p>
      <p>Поглеждайки по-отблизо, специалистите са открили неизвестния досега вид насекоми.<br/>Ларвите на Neoceroplatus betaryiensis живеят в стволовете на дърветата. Те имат три светещи зони - една на опашката и две близо до очите.</p>
      <p>Досега синя биолуминесценция е наблюдавана само в Северна Америка, Нова Зеландия и Азия.</p>
      <related>
        <h4>Още по темата</h4>
        <a href="https://www.dnes.bg/science/2019/07/05/kakvo-e-tova-stranno-syshtestvo-s-pipala-zasneto-na-bali-16.415524"/>
        <a href="https://www.dnes.bg/akoshtete-vqrvaite/2019/01/02/smyrtni-zaplahi-vdignaha-na-krak-policiiata-okazalo-se-che-bili-kym-paiak.398044"/>
      </related>
    </article>
  </body>
</html>