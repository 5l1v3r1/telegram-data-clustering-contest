<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mobilenet.cz/clanky/je-nakup-fitbitu-dobrou-zpravou-pro-wear-os-nebo-ne-glosa-39337"/>
    <meta property="og:site_name" content="mobilenet.cz"/>
    <meta property="article:published_time" content="2019-11-03T17:00:00+00:00"/>
    <meta property="og:title" content="Je nákup Fitbitu dobrou zprávou pro Wear OS, nebo ne?"/>
    <meta property="og:description" content="Alphabet, mateřská společnost Googlu, zase nakupoval a vzduchem létaly miliardy. Tentokrát skončil v „nákupním košíku“ Fitbit, který je známý svou elektronikou pro sportovce. Vypadá to jako nová šance pro Wear OS, který potřebuje pořádně nakopnout. Další úvahy ale ukazují něco jiného."/>
  </head>
  <body>
    <article>
      <h1>Je nákup Fitbitu dobrou zprávou pro Wear OS, nebo ne?</h1>
      <address><time datetime="2019-11-03T17:00:00+00:00">03 Nov 2019, 17:00</time> by <a rel="author" href="https://mobilenet.cz/uzivatele/pohl" target="_blank">Ondřej Pohl</a></address>
      <p>
        <b>Alphabet, mateřská společnost Googlu, zase nakupoval a vzduchem létaly miliardy. Tentokrát skončil v „nákupním košíku“ Fitbit, který je známý svou elektronikou pro sportovce. Vypadá to jako nová šance pro Wear OS, který potřebuje pořádně nakopnout. Další úvahy ale ukazují něco jiného.</b>
      </p>
      <p>V přepočtu <a href="https://mobilenet.cz/clanky/alphabet-chce-udajne-odkoupit-fitbit-nabidka-mela-byt-podana-39301">48 miliard korun</a> – pro jednu z nejhodnotnějších značek na světě jsou to spíše drobné, ale člověk se nemůže ubránit otázce, jestli jsou to správně investované peníze. Není totiž žádným tajemstvím, že Wear OS stagnuje, či se přímo <a href="https://mobilenet.cz/clanky/android-wear-os-potrebuje-vice-nez-jen-zmenu-nazvu-glosa-37120">potácí nad propastí</a>.</p>
      <p>Celkem podařený systém Android Wear později přejmenovaný na Wear OS doplácí hlavně na to, že se nikdo příliš nechce věnovat vývoji hardwaru. Když si dnes chcete koupit nějaké hodinky s tímto operačním systémem, za nemalé peníze dostanete čipset, který patří spíše do muzea a na jeho výkonu je to znát.</p>
      <p>A to dokonce tak, že vysoký manažer Googlu Rick Osterloh <a href="https://mobilenet.cz/clanky/google-se-chystal-uvest-pixel-watch-v-roce-2016-tesne-pred-tim-ale-vycouval-38972">odmítl v roce 2016 LG</a>, protože se mu nelíbilo, jak jsou plánované Pixel Watch pomalé. Nutno podotknout, že od té doby se prakticky nic nezměnilo. Snapdragon Wear 3100 byl jen kosmetickým vylepšením a všichni jako na smilování čekají na <a href="https://mobilenet.cz/clanky/qualcomm-predstavi-snapdragon-wear-3300-pro-chytre-hodinky-39291">jeho nástupce</a>.</p>
      <figure>
        <iframe data-src="https://twitter.com/rosterloh/status/1190253263142047744?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>V tomto ohledu trochu vzbuzuje obavy, že tentýž Rick Osterloh slibuje po akvizici Fitbitu skvělé zítřky pro Wear OS. Ale je to skutečně to, co platforma potřebuje? Jak jsme již naznačili, <a href="https://mobilenet.cz/clanky/android-wear-os-potrebuje-vice-nez-jen-zmenu-nazvu-glosa-37120">je to něco úplně jiného</a>. Ve zkratce: odpovídající hardware, patřičnou péči vývojářů a propagaci ze strany Googlu.</p>
      <p>Nic z toho, při vší úctě, Fitbit nemá. Přes jeho schopnosti v dané oblasti to zůstane stále jedna z mnoha „napodobenin“ chytrých hodinek, které sice mohou mít k dokonalosti dotaženy určité funkce, ale nikdy se nenaučí žádné nové.</p>
      <blockquote>Představa, že Wear OS postupně zdegeneruje na něco typu „má to šestnáct funkcí a vydrží to týden nabité“, je poměrně zneklidňující.</blockquote>
      <p>Samozřejmě, každou podobnou akvizici provázejí stejně silné výroky a nejspíše zůstane při tom. Představa, že Wear OS postupně zdegeneruje na něco typu „má to šestnáct funkcí a vydrží to týden nabité“, je poměrně zneklidňující.</p>
      <p>Anebo se nestane vůbec nic. Skoro před rokem Google <a href="https://mobilenet.cz/clanky/google-hodla-vylepsit-wearables-kupuje-patenty-od-fossil-36951">nakupoval u Fossilu</a> a výsledek známe všichni sami. A čas mezitím běží dál...</p>
      <related>
        <h4>Související články</h4>
        <a href="https://mobilenet.cz/clanky/android-wear-os-potrebuje-vice-nez-jen-zmenu-nazvu-glosa-37120"/>
        <a href="https://mobilenet.cz/clanky/google-se-chystal-uvest-pixel-watch-v-roce-2016-tesne-pred-tim-ale-vycouval-38972"/>
        <a href="https://mobilenet.cz/clanky/wear-os-dostane-dlazdice-bude-tak-jednodussi-a-rychlejsi-37785"/>
        <a href="https://mobilenet.cz/clanky/google-fit-na-wear-os-nyni-hospodarneji-vyuziva-gps-37388"/>
        <a href="https://mobilenet.cz/clanky/pracovni-inzeraty-googlu-naznacuji-ze-pracuje-na-chytrych-hodinkach-37119"/>
        <a href="https://mobilenet.cz/clanky/qualcomm-predstavi-snapdragon-wear-3300-pro-chytre-hodinky-39291"/>
      </related>
    </article>
  </body>
</html>