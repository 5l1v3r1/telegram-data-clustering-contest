<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/739744"/>
    <meta property="og:site_name" content="เดลินิวส์"/>
    <meta property="article:published_time" content="2019-11-03T17:15:00+00:00"/>
    <meta property="og:title" content="หนุ่มใหญ่ใจกังวล ป่วยเบาหวานน้องชายแข็งตัวแบบนิ่มๆ"/>
    <meta property="og:description" content="ผมซื้อยาขยายหลอดเลือดมากินอาการก็ดีขึ้นมีเพศสัมพันธ์ได้ดี แต่กังวลใจอยู่มากว่าการกินยาขยายหลอดเลือดนี้จะทำให้เกิดโรคหัวใจได้หรือไม่เพราะเห็นตามข่าวที่กินแล้วหัวใจวายตาย"/>
  </head>
  <body>
    <article>
      <h1>หนุ่มใหญ่ใจกังวล ป่วยเบาหวานน้องชายแข็งตัวแบบนิ่มๆ</h1>
      <address>
        <time datetime="2019-11-03T17:15:00+00:00">03 Nov 2019, 17:15</time>
      </address>
      <p>
        <b>ผมซื้อยาขยายหลอดเลือดมากินอาการก็ดีขึ้นมีเพศสัมพันธ์ได้ดี แต่กังวลใจอยู่มากว่าการกินยาขยายหลอดเลือดนี้จะทำให้เกิดโรคหัวใจได้หรือไม่เพราะเห็นตามข่าวที่กินแล้วหัวใจวายตาย</b>
      </p>
      <p><b>สวัสดีครับคุณหมอ ดร</b><b>.</b><b>โอ ที่เคารพอย่างสูง</b><br/>ผมอายุ 64 ปี ป่วยเป็นโรคเบาหวานมาตั้งแต่ปี 2557 จนถึงปัจจุบัน ผมเข้ารับการรักษากับแพทย์อย่างต่อเนื่องแพทย์จะนัดให้เข้าพบทุก 2-3 เดือน เจาะเลือดดูน้ำตาลตอนเช้าก่อนกินอาหารเช้าผลล่าสุดได้เท่ากับ 150 หน่วย ความดันเลือดตัวบนได้ 130 ตัวล่าง 87 แพทย์บอกว่าความดันเลือดปกติ แต่ให้ควบคุมน้ำตาลต่อไป ผมอยากเรียนถามว่าหลังจากที่เป็นเบาหวานมาได้สักระยะหนึ่งอวัยวะเพศของผมก็แข็งตัวได้ดีบ้างเป็นบางครั้งประมาณ 1 ใน 3 ของการมีเพศสัมพันธ์ที่สามารถแข็งตัวเต็มที่และถึงจุดสุดยอดได้ แต่เวลาผ่านไปสักปีกว่า ๆ การแข็งตัวก็ไม่เต็มที่เลยแข็งแบบนิ่ม ๆ ผมก็ไปซื้อยาขยายหลอดเลือดมากินอาการก็ดีขึ้นมีเพศสัมพันธ์ได้ดี แต่ผมเกิดอาการกลัวและกังวลใจอยู่มากว่าการกินยาขยายหลอดเลือดนี้จะทำให้เกิดโรคหัวใจได้หรือไม่เพราะเห็นตามข่าวที่กินแล้วหัวใจวายตาย จึงอยากได้คำชี้แนะจากคุณหมอครับ<br/>  <br/>ด้วยความเคารพ<br/><i><b>ฐิติ </b></i><i><b>64<br/></b></i><br/><b>ตอบ ฐิติ </b><b>64</b><br/>การรักษาอาการหย่อนสมรรถภาพทางเพศที่เกิดจากโรคเบาหวานนั้น มีหลายวิธีที่ได้รับการนิยมมากคือการกินยากลุ่มพีดีอี 5 ไอ หรือที่เรียกว่ายาเฉพาะกิจ ยากลุ่มนี้หาซื้อได้ง่ายจึงเป็นช่องทางที่ทำให้ผู้บริโภคนิยมกัน แต่ในความเป็นจริงแล้วการจะซื้อยากลุ่มดังกล่าวโดยที่ผู้ใช้ไม่เคยใช้ยาดังกล่าวก่อนนั้น จะต้องได้รับคำแนะนำและตรวจร่างกายจากแพทย์ก่อนเสมอ เพราะการใช้ยาเฉพาะกิจหากใช้ไม่ถูกต้องก็ทำให้เกิดผลเสียต่อร่างกายจากแพทย์ก่อนเสมอ เพราะการใช้ยาเฉพาะกิจหากใช้ไม่ถูกต้องก็ทำให้เกิดผลเสียต่อร่างกายหรือจากการดื้อยาจนถึงขั้นเสียชีวิตได้<br/><br/>ยากลุ่มดังกล่าวจะมีข้อห้ามใช้กับผู้ที่เป็นโรคหัวใจแล้วได้รับยารักษากลุ่มไนเตรท เพราะเมื่อกินยาทั้งสองชนิดร่วมกันฤทธิ์ของยาทั้งสองจะทำให้คนไข้เกิดอาการความดันต่ำจนกระทั่งช็อกเสียชีวิตไป ตามที่ทราบกันทั่วไปตามสื่อต่าง ๆ ดังนั้นคนไข้ที่มีอาการอีดีนั้นจึงไม่ควรหาซื้อยากินเอง โดยปราศจากการปรึกษาจากแพทย์ก่อนเสมอ มีการศึกษาการใช้ยากลุ่มพีดีอี 5 ไอ ในกลุ่มชายเบาหวานที่มีอาการอีดี ด้วยการใช้ยากลุ่มพีดีอี 5 ไอ ซิลเดนาฟิล (Sildenafil) ขนาด 100 มิลลิกรัม พบว่าชายเบาหวานที่เป็นอีดีกลุ่มนี้จะมีการลดลงของความดันโลหิตในขณะที่นอนหลับ และอัตราการเต้นของหัวใจเพิ่มขึ้นเล็กน้อย การเปลี่ยนแปลงนี้ไม่ได้ทำให้คนไข้กลุ่มดังกล่าวเพิ่มความเสี่ยงของการเป็นโรคหัวใจแต่อย่างใด ด้วยการทดสอบค่าเอฟเอ็มดี (Flow mediated dilatation (FMD) ซึ่งเป็นตัวที่ใช้บ่งบอกการทำงานของเยื่อบุผนังหลอดเลือด แทบจะไม่มีความแตกต่างกันเลยในคนไข้ที่เข้าร่วมการศึกษา<br/><br/>ปัจจุบันการรักษาอาการอีดี จากเบาหวานได้มีการพัฒนามากขึ้นโดยที่ไม่จำเป็นต้องใช้เฉพาะกินเพียงอย่างเดียว หากกลัวหรือกังวลเรื่องการกินยาเฉพาะกิจว่าอาจทำให้ผลเสียต่อสุขภาพตัวเองก็ควรเข้ารับการฟื้นฟูจากแพทย์โดยตรงเพราะมีวิธีการรักษากับแพทย์ช่วยให้อวัยวะแข็งตัวได้นานถึง 30 นาทีไม่เป็นอันตรายต่อโรคหัวใจและโรคเบาหวานก็ได้ตอบสนองได้ดีเช่นกัน.<br/>.............................<br/>ดร.โอ สุขุมวิท 51</p>
    </article>
  </body>
</html>