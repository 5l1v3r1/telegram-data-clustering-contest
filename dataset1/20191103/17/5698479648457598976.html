<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/03/nazi-emergency-to-confront-the-extremists-in-germany"/>
    <meta property="og:site_name" content="euronews"/>
    <meta property="article:published_time" content="2019-11-03T17:57:47+00:00"/>
    <meta property="og:title" content="اعلام وضعیت «اضطراری نازی» برای مقابله با راست گرایان افراطی در آلمان"/>
    <meta property="og:description" content="این هشدار در حالی مطرح می شود که چندی پیش افراد مظنون به عضویت در یک گروه نئونازی فعال در شهر کمنیتس، واقع در شرق آلمان به اتهام تشکیل یک گروه تروریستی در دادگاه محاکمه شدند."/>
  </head>
  <body>
    <article>
      <h1>اعلام وضعیت «اضطراری نازی» برای مقابله با راست گرایان افراطی در آلمان</h1>
      <address><time datetime="2019-11-03T17:57:47+00:00">03 Nov 2019, 17:57</time> by <a rel="author">یورونیوز فارسی </a></address>
      <p>شهری در شرق آلمان با اعلام آنچه وضعیت «اضطراری نازی» عنوان شده نسبت به رشد گرایش های افراطی و اوج گیری تحرکات جریان های راست افراطی در این منطقه به ساکنان هشدار داده است.</p>
      <p>درسدن، مرکز ایالت زاکسن که از پایان جنگ دوم جهانی تا زمان اتحاد آلمان جزو خاک آلمان شرقی محسوب می شد مدت هاست که به عنوان پایگاه جریان های راست افراطی و مهد جنبش پگیدا شناخته می شود که رویکردی ضد اسلام دارد.</p>
      <p>اعضای شورای شهر درسدن با تصویب قطعنامه ای اعلام کرده اند که برای مقابله با این جریان ها و حل مشکلات ناشی از تحرکات گروه های افراطی هنوز کارهای زیادی برای انجام دادن باقی است.</p>
      <p>در این قطعنامه ضمن فراخوان برای کمک به قربانیان خشونت های گروه های افراطی، حمایت از اقلیت ها و تقویت دمکراسی تاکید شده است که «تحرکات و اقدامات جریان های راست افراطی هر روز بیشتر و بیشتر می شود.»</p>
      <figure>
        <iframe data-src="https://twitter.com/euronewses/status/1190972283940212736" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ماکس آشنباخ، یکی از نمایندگان شورای شهر درسدن که پیشنهاد تصویب قطعنامه را به شورا ارائه کرده بود در خصوص واژه «نازینوستاند» Nazinotstand یا وضعیت «اضطراری نازی» گفته است که این واژه رویکردی چون وضعیت اضطراری آب و هوایی دارد و هدف از عنوان آن تاکید بر حاد بودن مشکل است.</p>
      <p>این نماینده شورای شهر درسدن که به یک حزب چپگرا تعلق دارد در ادامه با اشاره به این نکته که «یک جامعه دمکراتیک باز و آزاد مورد تهدید واقع شده است» بر لزوم اقدام فوری برای مقابله با این جریان تاکید کرد.</p>
      <p>ماکش آشنباخ معتقد است که سیاستمداران به اندازه کافی و به صراحت بر ضد جریان راست افراطی موضع نگرفته اند.</p>
      <p>این هشدار در حالی مطرح می شود که چندی پیش افراد مظنون به عضویت در یک گروه نئونازی فعال در شهر کمنیتس، واقع در شرق آلمان به اتهام تشکیل یک گروه تروریستی در دادگاه محاکمه شدند.</p>
      <p>از جمله اتهامات مطرح بر ضد این افراد برنامه ریزی برای انجام حملات مسلحانه و مرگبار علیه اتباع خارجی و افراد دارای گرایش های متفاوت سیاسی عنوان شده بود.</p>
      <p>«آلترناتیو برای آلمان»، حزب سرشناس راست افراطی درآلمان در انتخابات محلی اوایل سپتامبر گذشته در ایالت زاکسن با کسب بیش از ۲۴ درصد آراء زنگ خطر را برای محافظه کاران به رهبری آنگلا مرکل به صدا آورد.</p>
      <p><b>بیشتر بخوانید</b>:</p>
      <ul>
        <li>
          <a href="https://farsi.euronews.com/2019/01/13/german-far-right-party-afd-has-voted-to-campaign-for-the-country-s-exit-from-the-european">راست افراطی آلمان به دنبال کارزار خروج آلمان از اتحادیه اروپا</a>
        </li>
        <li>
          <a href="https://farsi.euronews.com/2019/09/30/neo-nazis-in-court-for-plans-to-terrorist-attacks-in-germany">آلمان؛ آغاز محاکمه مظنونان به عضویت در گروه نئونازی انقلاب کمنیتس</a>
        </li>
      </ul>
    </article>
  </body>
</html>