<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/persian/home/article/1974511/%D8%A2%D8%BA%D8%A7%D8%B2-%D8%B1%D8%B3%D9%85%DB%8C-%D8%B9%D8%B1%D8%B6%D9%87-%D8%A7%D9%88%D9%84%DB%8C%D9%87-%D8%B3%D9%87%D8%A7%D9%85-%C2%AB%D8%A2%D8%B1%D8%A7%D9%85%DA%A9%D9%88%C2%BB%D8%9B-%D8%A8%D8%A7%D8%B2%D8%A7%D8%B1-%D8%B3%D8%B1%D9%85%D8%A7%DB%8C%D9%87-%D8%B3%D8%B9%D9%88%D8%AF%DB%8C-%D9%85%D9%88%D8%A7%D9%81%D9%82%D8%AA-%DA%A9%D8%B1%D8%AF"/>
    <meta property="og:site_name" content="الشرق الاوسط فارسی"/>
    <meta property="article:published_time" content="2019-11-03T17:45:00+00:00"/>
    <meta property="og:title" content="آغاز رسمی عرضه اولیه سهام «آرامکو»؛ بازار سرمایه سعودی موافقت کرد"/>
    <meta property="og:description" content="شرکت «آرامکو»، غول نفتی سعودی روز یکشنبه ۱۲ آبان/ ۳ نوامبر ورود خود را به بورس سعودی تأیید کرد. سازمان بازار سرمایه این کشور (تداول) نیز طی اطلاعیه‌ای اعلام کرد که با عرضه اولیه عمومی بخشی از سهام این شرکت موافقت کرده‌است. به گزارش الشرق الاوسط، یاسر"/>
  </head>
  <body>
    <article>
      <h1>آغاز رسمی عرضه اولیه سهام «آرامکو»؛ بازار سرمایه سعودی موافقت کرد</h1>
      <h2>الناصر از توزیع سود سالانه ۷۵ میلیارد دلاری به سهام داران عادی خبر داد * الرمیان: این اقدام بیانگر توان و عمق بازار محلی است</h2>
      <address>
        <time datetime="2019-11-04T17:45:00+00:00">04 Nov 2019, 17:45</time>
      </address>
      <p>شرکت «آرامکو»، غول نفتی سعودی روز یکشنبه ۱۲ آبان/ ۳ نوامبر ورود خود را به بورس سعودی تأیید کرد. سازمان بازار سرمایه این کشور (تداول) نیز طی اطلاعیه‌ای اعلام کرد که با عرضه اولیه عمومی بخشی از سهام این شرکت موافقت کرده‌است.<br/><br/>به گزارش الشرق الاوسط، یاسر الرمیان رئیس هیئت مدیره شرکت آرامکو در نشست خبری در شهر ظهران، محل دفتر مرکزی این شرکت نفتی سعودی به این مناسبت اعلام کرد: موافقت هیئت مدیره سازمان بازار سرمایه با تقاضای شرکت نفتی آرامکو برای ثبت و عرضه بخشی از سهام خود بیانگر توان و عمق بازار محلی است.<br/><br/>الرمیان با اشاره به اینکه این تصمیم در چارچوب ایجاد تحول و دگرگونی عمیق در اقتصاد سعودی است، افزود: «این [رویداد] یک نقطه عطف مهم در تاریخ شرکت آرامکو و گامی مهم در جهت تحقق چشم‌انداز ۲۰۳۰، برنامه جامع پادشاهی سعودی برای تنوع بخشیدن و رشد پایدار به اقتصاد کشور است».<br/><br/>امین الناصر رئیس اجرایی شرکت آرامکو سعودی نیز در این نشست خبری گفت: آرامکو باثبات‌ترین شرکت در تأمین انرژی در جهان است و به توزیع سود سالانه نقدی (چیزی در حدود ۷۵ میلیارد دلار) تا سال ۲۰۲۴ به سهام داران عادی متعهد می‌شود.<br/><br/>از سوی دیگر، خالد الحصان رئیس اجرایی بورس سعودی (تداول) نیز طی اطلاعیه‌ای اعلام کرد که با عرضه اولیه عمومی بخشی از سهام شرکت دولتی نفتی آرامکو موافقت کرده‌است و گفت این پذیره نویسی سرمایه گذاران بزرگترین عرضه در تاریخ بازارهای بورس و اوراق بهادار است.<br/><br/>در این اطلاعیه آمده‌است که این اقدام در راستای تحقق «چشم‌انداز۲۰۳۰» است و جهت آگاه ساختن سرمایه گذاران جدول مالی، گزارش مربوط به فعالیت‌ها و مدیریت این شرکت منتشر می‌شود.</p>
    </article>
  </body>
</html>