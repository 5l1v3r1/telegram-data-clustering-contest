<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/03/rosiyski_pravozahysnyky_vymagayut_prypynyty_peresliduvannya_krymskyh_tatar_1682679"/>
    <meta property="og:site_name" content="ZIK.UA"/>
    <meta property="article:published_time" content="2019-11-03T17:43:00+00:00"/>
    <meta property="og:title" content="Російські правозахисники вимагають припинити переслідування кримських татар"/>
    <meta property="og:description" content="Члени Правозахисної Ради Санкт-Петербурга оприлюднили заяву, в якій вимагали припинити переслідування кримських татар в анексованому Криму."/>
  </head>
  <body>
    <article>
      <h1>Російські правозахисники вимагають припинити переслідування кримських татар</h1>
      <address>
        <time datetime="2019-11-03T17:43:00+00:00">03 Nov 2019, 17:43</time>
      </address>
      <p>
        <b>Члени Правозахисної Ради Санкт-Петербурга оприлюднили заяву, в якій вимагали припинити переслідування кримських татар в анексованому Криму.</b>
      </p>
      <p>Про це повідомляє <a href="https://ru.krymr.com/a/news-rossijskie-pravozashitniki-trebuut-prekratit-presledovania-krymskih-tatar/30250610.html">Крим. Реалії</a> з посиланням на їхню заяву.</p>
      <p>«Ми вимагаємо припинити переслідування кримських татар. За радянської влади кримськотатарський народ піддався депортації, яка розпочалася 18 травня 1944 року. За право повернутися на рідну землю кримські татари боролися десятиліттями. 8 листопада 1989 року депортація кримськотатарського народу була визнана незаконною Верховною Радою Української РСР. Вільними людьми, що володіють тими ж правами, що й інші, кримські татари відчули себе лише після розпаду СРСР», – йдеться у заяві.</p>
      <p>Як зазначають правозахисники, з березня 2014 року в Криму «почалися і тривають по сьогоднішній день репресії щодо кримських татар, які проживають у Криму».</p>
      <p>«Офіційно Росія визнає колишні репресії й декларує турботу про процес реабілітації. Фактично ж кримських татар знову видавлюють із півострова. Багато з них були змушені виїхати і зараз живуть (на материковій -ред) в Україні, в Туреччині, країнах Європи. Але тим, хто залишився, представники органів влади, співробітники МВС і ФСБ постійно демонструють небажаність їхнього проживання у Криму. В їхніх будинках проходять обшуки, їх затримують і доставляють у відділення поліції, їх садять у СІЗО і піддають тортурам, суди засуджують їх до жахливих – «сталінських» – строків», – заявляють правозахисники.</p>
      <p>«Кримських татар переслідують за етнічною ознакою (фактично негласно кримські татари вважаються «неблагонадійною нацією»). Їх переслідують за віросповідання: багато кримських татар належать до одного з напрямків в ісламі – «Хізб ут-Тахрір» (у Росії визнаною терористичною, забороненою організацією, але дозволеною в Україні та у багатьох інших країнах). Правозахисна Рада Санкт-Петербурга категорично заперечує проти формування з кримськотатарського народу образу ворога. Ми проти звинувачень народу в екстремізмі й тероризмі», – йдеться у заяві.</p>
      <p><a href="https://zik.ua/news/2019/10/08/dvoh_figurantiv_bahchysarayskoi_spravy_hizb_uttahrir_etapuvaly_u_1663021">Нагадаємо</a>, 8 жовтня Фігурантів другої Бахчисарайської «справи Хізб ут-Тахрір» Сервера Зекірьяєва і Мемета Бєлялова етапували у СІЗО №1 Ростова-на-Дону (Росія).</p>
      <p>
        <b>Довідка.</b>
      </p>
      <p>Представники міжнародної ісламської політичної організації «Хізб ут-Тахрір» називають своєю місією об’єднання всіх мусульманських країн в ісламському халіфаті, але вони відкидають терористичні методи досягнення цього і кажуть, що зазнають несправедливого переслідування в Росії та в окупованому нею в 2014 році Криму. Верховний суд Росії заборонив «Хізб ут-Тахрір» у 2003 році, включивши до списку об’єднань, названих «терористичними».</p>
      <p>Захисники заарештованих і засуджених у «справі Хізб ут-Тахрір» кримчан вважають їх переслідування мотивованим за релігійною ознакою. Адвокати зазначають, що переслідувані у цій справі російськими правоохоронними органами – переважно кримські татари, а також українці, росіяни, таджики, азербайджанці та кримчани іншого етнічного походження, які сповідують іслам. Міжнародне право забороняє запроваджувати на окупованій території законодавство держави-окупанта.</p>
      <related>
        <h4>читайте також</h4>
        <a href="https://zik.ua/news/2019/09/23/v_okupovanomu_krymu_pyatero_politvyazniv_znahodyatsya_u_psyhiatrychniy_1652553"/>
        <a href="https://zik.ua/news/2019/04/30/obshuky_u_krymskyh_tatar_sylovyky_rf_zabraly_syna_aktyvista_bekirova_1562567"/>
        <a href="https://zik.ua/news/2019/04/30/v_aneksovanomu_krymu_sylovyky_rf_obshukuyut_pomeshkannya_krymskyh_tatar_1562509"/>
        <a href="https://zik.ua/news/2019/02/26/sogodni_vidznachayut_den_oporu_rosiyskiy_okupatsii_u_krymu_1517737"/>
      </related>
    </article>
  </body>
</html>