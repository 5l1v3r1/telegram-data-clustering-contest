<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88577"/>
    <meta property="og:site_name" content="Denník politika"/>
    <meta property="article:published_time" content="2019-11-03T17:35:24+00:00"/>
    <meta property="og:title" content="Za moje väznenie v USA môže protiruský rasizmus, vyhlásila agentka Maria Butina"/>
    <meta property="og:description" content="3.11.2019 (Webnoviny.sk) – Maria Butina, mladá Ruska, ktorú deväť mesiacov väznili v Spojených štátoch po tom, ako sa priznala, že je zahraničnou agentkou, viní za svoje uväznenie údajný „protiruský rasizmus“ v USA. „Vráťme sa do roku 2016, do času okolo volieb. Pamätáte sa, ako v tom čase americké médiá písali o Rusku? Všetko bolo toxické. Povedzte mi, že tu neexistuje rasizmus proti Rusom,“ povedala Butina v nedeľňajšom rozhovore pre americkú televíziu CNN."/>
  </head>
  <body>
    <article>
      <h1>Za moje väznenie v USA môže protiruský rasizmus, vyhlásila agentka Maria Butina</h1>
      <address><time datetime="2019-11-03T17:35:24+00:00">03 Nov 2019, 17:35</time> by <a rel="author">Webnoviny</a></address>
      <p>3.11.2019 (Webnoviny.sk) – Maria Butina, mladá Ruska, ktorú deväť mesiacov väznili v Spojených štátoch po tom, ako sa priznala, že je zahraničnou agentkou, viní za svoje uväznenie údajný „protiruský rasizmus“ v USA.<i> „Vráťme sa do roku 2016, do času okolo volieb. Pamätáte sa, ako v tom čase americké médiá písali o Rusku? Všetko bolo toxické. Povedzte mi, že tu neexistuje rasizmus proti Rusom,“</i> povedala Butina v nedeľňajšom rozhovore pre americkú televíziu CNN.</p>
      <h3>Celý prípad bol nejasný</h3>
      <p>Mariu Butinu prepustili 25. októbra z väznice v meste Tallahassee na americkej Floride a hneď nasledujúci deň sa vrátila do Ruska. Celý prípad bol od začiatku dosť nejasný, o pôsobení tejto ženy v USA sa vie len to, že sa ako fanúšička zbraní snažila o blízky kontakt s významnými predstaviteľmi Národnej asociácie vlastníkov zbraní (NRA), čo je nesmierne vplyvná organizácia bojujúca proti snahám obmedziť vlastníctvo zbraní.</p>
      <p>Veľkým podporovateľom NRA je aj americký prezident Donald Trump a tesné vzťahy s ňou má množstvo vysokopostavených členov Trumpovej Republikánskej strany. Práve k významným predstaviteľom republikánov sa chcela Butina cez kontakty v NRA údajne prepracovať.</p>
      <p>Rusku zajali Američania v júli 2018 a v novembri, po tom, ako sa priznala k spiknutiu a k tomu, že je zahraničnou agentkou, ju odsúdili na 18-mesačné väzenie. Časť z neho si „odkrútila“ už vo vyšetrovacej väzbe, ďalšiu časť jej odpustili za vzorné správanie vo väzení.</p>
      <h3>Zatknutie kritizoval Putin</h3>
      <p>O prípad sa minulý rok intenzívne zaujímal aj ruský prezident Vladimir Putin, ktorý poprel, že by žena konala na príkaz či s vedomím Moskvy, a jej zatknutie a väznenie ostro kritizoval.</p>
      <p><i>„Nie je vôbec jasné, z čoho bola obvinená alebo akého zločinu sa dopustila. Zatkli ju a dali túto ženu do väzenia. Ale nemali na ňu nič, takže, aby nevyzerali úplne hlúpo, dali jej 18 mesiacov, aby ukázali, že je z niečoho vinná,“</i> komentoval túto kauzu minulý rok Putin.</p>
      <p>Informácie pochádzajú z webstránky ruskej verzie Rádia Slobodná Európa/Rádia Sloboda (RFE/RL) a z archívu agentúry SITA.</p>
      <p>Viac k témam: <a href="https://www.webnoviny.sk/tag/americky-prezident/"><u>americký prezident</u></a>, <a href="https://www.webnoviny.sk/tag/rusky-prezident/"><u>ruský prezident</u></a>, <a href="https://www.webnoviny.sk/tag/zahranicny-agent/"><u>zahraničný agent</u></a><br/>Zdroj: Webnoviny.sk – <a href="https://www.webnoviny.sk/za-moje-vaznenie-v-usa-moze-protirusky-rasizmus-vyhlasila-zahranicna-agentka-maria-butina/"><u>Za moje väznenie v USA môže protiruský rasizmus, vyhlásila agentka Maria Butina</u></a> © SITA Všetky práva vyhradené.</p>
    </article>
  </body>
</html>