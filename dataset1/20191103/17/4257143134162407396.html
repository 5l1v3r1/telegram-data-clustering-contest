<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/03/balesetek-a-fovaros-korul"/>
    <meta property="og:site_name" content="infostart"/>
    <meta property="article:published_time" content="2019-11-03T17:13:00+00:00"/>
    <meta property="og:title" content="Számos baleset történt a főváros körül, dugó van az autópályákon"/>
    <meta property="og:description" content="Az M1-M7-es autópályák közös szakaszán és az M5-ös autópályán is több jármű ütközött össze a főváros felé vasárnap kora este, de az M3-ason is több kilométeres a torlódás."/>
  </head>
  <body>
    <article>
      <h1>Számos baleset történt a főváros körül, dugó van az autópályákon</h1>
      <address><time datetime="2019-11-03T17:13:00+00:00">03 Nov 2019, 17:13</time> by <a rel="author">Infostart / MTI</a></address>
      <h3>Az M1-M7-es autópályák közös szakaszán és az M5-ös autópályán is több jármű ütközött össze a főváros felé vasárnap kora este, de az M3-ason is több kilométeres a torlódás.</h3>
      <p>A Budapesti Rendőr-főkapitányság közleménye szerint az M1-M7-es autópályák közös szakaszán, a Budapest felé vezető oldalon három autó ütközött össze. A járművek a belső forgalmi sávban akadályozzák a közlekedést. A helyszínelés és a műszaki mentés idején a külső sávokban haladhat a forgalom.</p>
      <p>Az Útinform a honlapján azt is közölte, hogy több gépkocsi ütközött össze az M5-ös autópályán a főváros felé vezető oldalon, Újhartyán térségében. A 45-ös kilométernél a forgalom a sérült járművek mellett egy sávon halad, torlódásra kell készülni.</p>
      <p>Rendkívül erős a forgalom az M3-as autópályán is Budapest felé - írta az Útinform. Kál közelében, a 92-es kilométernél egy korábbi baleset miatt torlódik a forgalom, bár mindkét forgalmi sáv járható, csaknem 10 kilométeres a feltorlódott kocsisor.</p>
      <p>Gyöngyös, Hatvan és Gödöllő csomópontjainál is telítettek a sávok, helyenként torlódnak a járművek. Összességében Füzesabonytól a fővárosig akár egy órával is hosszabb lehet a menetidő, valamint a párhuzamos 3-as főúti szakaszokon is nagy a zsúfoltság.</p>
    </article>
  </body>
</html>