<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/03/razsledvat-kontrabanda-na-18-kg-zlato-i-srebro.428408"/>
    <meta property="og:site_name" content="Dnes.bg"/>
    <meta property="article:published_time" content="2019-11-03T17:38:00+00:00"/>
    <meta property="og:title" content="Разследват контрабанда на 18 кг злато и сребро"/>
    <meta property="og:description" content="В нея участвал митничар и съпруг на кандидат-кметица | Dnes.bg"/>
  </head>
  <body>
    <article>
      <h1>Разследват контрабанда на 18 кг злато и сребро</h1>
      <h2>В нея участвал митничар и съпруг на кандидат-кметица</h2>
      <address><time datetime="2019-11-03T17:38:00+00:00">03 Nov 2019, 17:38</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>Прокуратурата разследва случай на контрабанда на 18 килограма сребро и златни накити през ГКПП "Капитан Андреево" с участието на митничар и близък на кандидат за кмет в Свиленград, предаде БНР.</p>
      <p>В петък вечерта пред граничния пункт е преминал джип, пътуващ от Турция, шофиран от мъж от Свиленград. Автомобилът е пропуснат от проверяващия митничар. По-късно е проверен след изхода от пункта от икономически полицай и върнат за щателна митническа проверка.</p>
      <p>Оказало се, че в колата се пренасят контрабандно 18 килограма сребро и златни накити, както и 140 литра пестициди, които са строго забранени за внос.</p>
      <p>Задържани са шофьорът на автомобила, който е съпруг на кандидатка за кмет на Свиленград. Арестувани са пътуващата в автомобила жена и митничарят. След полицейското задържане от 24 часа и проведените разпити, те са били освободени.</p>
      <p>Прокуратурата е поела случая, а данни от разследването ще бъдат огласени в началото на идващата седмица.</p>
      <p> </p>
    </article>
  </body>
</html>