<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980812162.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-03T17:43:00+00:00"/>
    <meta property="og:title" content="باران در محورهای شمالی و ترافیک در هراز/انسداد محور گرگان-آق‌قلا"/>
    <meta property="og:description" content="‌ایمان محرابی‌نیا در گفت‌‌وگو با فارس در تشریح آخرین وضعیت ترافیکی جاده‌های کشور و محورهای منتهی به مرزهای چهارگانه، اظهار کرد: در حال حاضر رصد تردد در جاده‌ها از طریق 794 دستگاه دوربین نظارت تصویری و 2174 دستگاه ترددشمار انجام می‌شود."/>
  </head>
  <body>
    <article>
      <h1>باران در محورهای شمالی و ترافیک در هراز/انسداد محور گرگان-آق‌قلا</h1>
      <address>
        <time datetime="2019-11-03T17:43:00+00:00">03 Nov 2019, 17:43</time>
      </address>
      <p>مسئول سالن عملیات مرکز مدیریت راه‌ها با بیان اینکه هم‌اکنون بارش باران و مه گرفتگی در ارتفاعات محورهای شمالی مشاهده می‌شود، گفت: در حال حاضر در محور هراز ترافیک نیمه‌سنگین است.</p>
      <p>‌ایمان محرابی‌نیا در گفت‌‌وگو با فارس در تشریح آخرین وضعیت ترافیکی جاده‌های کشور و محورهای منتهی به مرزهای چهارگانه، اظهار کرد: در حال حاضر رصد تردد در جاده‌ها از طریق 794 دستگاه دوربین نظارت تصویری و 2174 دستگاه ترددشمار انجام می‌شود.</p>
      <p>مسؤول سالن عملیات مرکز مدیریت راه‌ها بیان ‌کرد: طبق‌ آخرین اطلاعات حاصل از رصد 2174 دستگاه ترددشمار جاده‌ای، در شبانه‌روز گذشته کل تردد ثبت شده در جاده‌ها، نسبت به روز قبل‌‌‌ 16 درصد کاهش‌ نشان می‌دهد؛ در همین مدت همچنین سهم وسایل نقلیه سنگین در ترافیک راه‌ها 14.1 درصد، بیشترین تردد بین ساعات 17 تا 18 و کمترین تردد بین ساعات 3 تا 4 صبح ثبت شد.</p>
      <p>
        <b>* آزادراه‌‌ ‌‌کرج-تهران پرترددترین جاده‌‌ کشور</b>
      </p>
      <p>وی اضافه کرد: در ‌24 ساعت گذشته بیشترین تردد در‌ آزادراه ‌کرج-تهران، آزادراه ‌قزوین-کرج‌ و آزادراه تهران-کرج‌ ‌ثبت شد.</p>
      <p>
        <b>‌* آخرین وضعیت ترافیکی ‌محورهای منتهی به شمال کشور</b>
      </p>
      <p>محرابی‌نیا اظهار کرد: در حال حاضر شاهد بروز ترافیک نیمه‌سنگین در محور هراز مسیر رفت و برگشت در مقطع سه راهی چلاو و مسیر جنوب به شمال محدوده آب اسک هستیم.</p>
      <p>مسؤول سالن عملیات مرکز مدیریت راه‌ها اضافه کرد: در حال حاضر تردد در مسیر رفت و برگشت محورهای کندوان، فیروزکوه و آزادراه قزوین-رشت‌ روان است.</p>
      <p>وی بیان کرد: طبق اطلاعات دوربین‌های نظارت تصویری، هم‌اکنون شاهد ترافیک نیمه سنگین در آزادراه قزوین-کرج-تهران و بالعکس در مقاطع مهرویلا و ساسانی هستیم.</p>
      <p>
        <b>* ‌آخرین وضعیت جوی محورهای شمالی</b>
      </p>
      <p>مسؤول سالن عملیات مرکز مدیریت راه‌ها گفت: هم‌اکنون بارش باران و مه گرفتگی در ارتفاعات محورهای شمالی مشاهده می‌شود.</p>
      <p>وی اظهار داشت: در حال حاضر بارش باران و مه گرفتگی در محورهای استان‌های مازندران،گیلان،گلستان، اردبیل، خراسان شمالی و آذربایجان شرقی مشاهده می‌شود.</p>
      <p>
        <b>* انسداد 7 جاده ‌به دلیل نبود ایمنی</b>
      </p>
      <p>محرابی‌نیا بیان داشت: ‌در حال حاضر محور رامیان- اولنگ - شاهرود، جاده فرعی شمشک - دیزین‌، محور قدیم خرم‌آباد-پل دختر‌، محور شهداد-اندوهجرد و جاده شهداد-نهبندان‌‌ به دلیل نبود ایمنی کافی مسدود است.</p>
      <p>مسؤول سالن عملیات مرکز مدیریت راه‌ها اظهار کرد: همچنین محور گرگان-آق قلا و بالعکس دراستان گلستان و جاده بندر گز-گلوگاه دراستان گلستان‌ تا اطلاع بعدی، به دلیل نبود ایمنی کافی مسدود است.</p>
      <p>وی یادآور شد: همان‌طور که از روز گذشته نیز اعلام شد ‌روز‌ 20 آبان 98 تا 21 آبان 98 محور هراز در محدوده جاده شکسته به‌ دلیل اجرای عملیات حفاری و انجام آزمایشات ژئوتکنیک‌ مسدود است و تردد از محورهای جایگزین شامل جاده فیروزکوه و محور چالوس انجام می‌شود.</p>
    </article>
  </body>
</html>