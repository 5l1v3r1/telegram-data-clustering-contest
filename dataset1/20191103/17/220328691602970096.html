<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/vizhte-tsenite-za-koleda-na-zimnite-kurorti-405753.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-03T17:46:00+00:00"/>
    <meta property="og:title" content="Вижте цените за Коледа на зимните курорти"/>
    <meta property="og:description" content="Отстъпките са между 10 и 15 процента до края на месеца"/>
  </head>
  <body>
    <article>
      <h1>Вижте цените за Коледа на зимните курорти</h1>
      <address><time datetime="2019-11-03T17:46:00+00:00">03 Nov 2019, 17:46</time> by <a rel="author">сс</a></address>
      <p> </p>
      <p>До края на месеца е времето за изгодни пакети за зимните курорти, Банско и Боровец предлагат 15 процента отстъпка, Пампорово –  10 процента.</p>
      <p>Иначе, цените за Коледа в Банско са нагоре с 11%, съобщава Bulgaria ON AIR. 1500 лева на човек е най-скъпият новогодишен пакет за Банско в петзвезден хотел. Нощувката в двойна стая в четири и пет звездни хотели на човек варира между 500 и 700 лева за три нощувки.</p>
      <p>Почивката в Боровец в 4-звезден хотел пък излиза под 300 лв. на човек за три вечери. Настаняването в двойна стая с включен полупансион е по 290 лв. на човек, а апартаментът е с 90 лв. отгоре, сочи проверка на „Монитор“. В офертата единичната стая е най-скъпа - 436 лв. за 3 вечери. За тези пари освен полупансион, гостът може да се наслади на традиционна вечеря с български ястия на Бъдни вечер, празнична програма за Коледа, тематична програма за най-малките с Дядо Коледа и Снежанка и достъп до сауната, парната баня и фитнеса.</p>
      <p>В Пампорово двойната стая с полупансион струва малко над 300 лв. за двама души за 2 вечери. Една нощувка повече излиза 450 лв. като отново са включени използването на фитнес, сауна, парна баня, закрит басейн, паркинг, детски кът и дори транспорт до близкия ски център.</p>
      <p>Много българи и тази година се очаква да прекарат празниците в чужбина. Най-голям скок се наблюдава в резервациите за съседните</p>
      <p>държави: Турция, Македония, Сърбия и Албания. От европейските столици фаворити остават Прага, Виена, Рим и Париж. Тези, които търсят по-екзотични места, тази година са се спрели на Дубай, Индия и дома на Дядо Коледа в Лапландия.</p>
      <p> </p>
    </article>
  </body>
</html>