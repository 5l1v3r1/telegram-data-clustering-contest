<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637857/%D9%86%DB%8C%D8%B1%D9%88%D9%87%D8%A7%DB%8C-%D9%85%D8%B3%D9%84%D8%AD-%D8%A8%D8%B1-%D8%B3%D8%B1-%D8%A7%D9%85%D9%86%DB%8C%D8%AA-%D9%85%D8%B1%D8%AF%D9%85-%D8%A8%D8%A7-%D9%87%DB%8C%DA%86%DA%A9%D8%B3-%D8%B4%D9%88%D8%AE%DB%8C-%D9%86%D8%AE%D9%88%D8%A7%D9%87%D9%86%D8%AF-%D8%AF%D8%A7%D8%B4%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T17:03:00+00:00"/>
    <meta property="og:title" content="نیروهای مسلح بر سر امنیت مردم با هیچکس شوخی نخواهند داشت"/>
    <meta property="og:description" content="ارتش دربیانیه‌ای به مناسب ۱۳ آبان اعلام کرد: ارتش آمادگی خود را برای رویارویی با استکبار جهانی در تمامی عرصه‌های دفاع از انقلاب و نظام اعلام می‌دارد."/>
  </head>
  <body>
    <article>
      <h1>
        <a href="https://www.bultannews.com/fa/news/637857/%D9%86%DB%8C%D8%B1%D9%88%D9%87%D8%A7%DB%8C-%D9%85%D8%B3%D9%84%D8%AD-%D8%A8%D8%B1-%D8%B3%D8%B1-%D8%A7%D9%85%D9%86%DB%8C%D8%AA-%D9%85%D8%B1%D8%AF%D9%85-%D8%A8%D8%A7-%D9%87%DB%8C%DA%86%DA%A9%D8%B3-%D8%B4%D9%88%D8%AE%DB%8C-%D9%86%D8%AE%D9%88%D8%A7%D9%87%D9%86%D8%AF-%D8%AF%D8%A7%D8%B4%D8%AA">نیروهای مسلح بر سر امنیت مردم با هیچکس شوخی نخواهند داشت</a>
      </h1>
      <h2>ارتش دربیانیه‌ای به مناسب ۱۳ آبان اعلام کرد: ارتش آمادگی خود را برای رویارویی با استکبار جهانی در تمامی عرصه‌های دفاع از انقلاب و نظام اعلام می‌دارد.</h2>
      <address><time datetime="2019-11-03T17:03:00+00:00">03 Nov 2019, 17:03</time> by <a rel="author">بولتن نیوز | bultannews.com</a></address>
      <p>به گزارش بولتن نیوز،<b> ارتش جمهوری اسلامی ایران</b> به مناسبت <b>یوم‌الله 13 آبان‌</b> سالروز <b>تسخیر لانه جاسوسی آمریکا</b> بیانیه‌ای صادر کرد.</p>
      <p>متن این بیانیه بدین شرح است:</p>
      <p>یوم الله سیزدهم آبان در حافظه ملت انقلابی رشید و بصیر ایران اسلامی روزی اثرگذار و فراموش نشدنی است که بصیرت و روحیه انقلابی مردم خداجوی ایران اسلامی را در قبل، حین و بعد از انقلاب را شکل داد؛ تبعید حضرت امام خمینی (ره) به ترکیه در سال 1343، کشتار وحشیانه دانش‌آموزان توسط رژیم طاغوت در سال 1357 و تسخیر لانه جاسوسی توسط دانشجویان در سال 58 نماد استکبارستیزی ملت ایران و ذلت دشمنان این مرز و بوم است.</p>
      <p>شهادت خیل عظیمی از دانش‌آموزان در راه انقلاب اسلامی در آبان 57 نشان داد که فداکاری برای اسلام عزیز، بزرگ و کوچک نمی‌شناسد و فرزندان رشید ملت ایران امروز نیز برای فدا شدن در راه اسلام، کشور و رهبری معظم انقلاب آماده و پا در رکاب هستند برای شهادت در راه آرمان‌های بلند اسلام و انقلاب لحظه شماری می‌کنند.</p>
      <p>ملت ایران با تسخیر لانه جاسوسی آمریکا در 13 آبان‌ماه سال 58 نه تنها چشم فتنه را کور کرد بلکه نشان داد که در مبارزه با استکبار و ایادی آنان عزمی جدی داشته و بر این باورند که استکبارستیزی با فلسفله انقلاب اسلامی پیوندی ناگسستنی دارد.</p>
      <p>امروز فتنه انگیزی آمریکا در برخی از کشورهای منطقه همچون لبنان و عراق در ایجاد آشوب و درگیری، چرایی ضرورت تسخیر لانه جاسوسی آمریکا در سال 58 را به ما یادآور می‌شود.</p>
      <p>تسخیر لانه جاسوسی توسط دانشجویان پیرو خط امام ثابت کرد که هر جا آمریکا حضور داشته باشد تفرقه و اغتشاش و اعتراض هم وجود خواهد داشت و یکی از دلایلی که امنیت امروز  کشور عزیزمان مثال زدنی و خار چشم دشمنان شده، نبود سفارتخانه آمریکا در تهران است. موضوعی که مقامات آمریکایی برای بازگشایی آن و ایجاد تفرقه در سال‌های اخیر تلاش‌های فراوان کرده‌اند.</p>
      <p>امروز بیش از هر زمان دیگری ثابت شده که سیاست‌های منطقه ای آمریکا شکست خورده است، سردمداران کاخ سفید با تفرقه افکنی و ایجاد جنگ درون تمدنی به دنبال اهداف خود هستند.</p>
      <p>نیروهای مسلح جمهوری اسلامی ایران برای هرگونه تحرک مخرّبانه دشمن در برهم زدن امنیت و آرامش هوشیاری لازم و کافی را دارند به فرماندهی معظم کل قوا و مردم شریف ایران اسلامی این اطمینان را می‌دهند که بر سر امنیت مردم با هیچکس شوخی نخواهند داشت.</p>
      <p>ارتش جمهوری اسلامی ایران، ضمن گرامیداشت یوم‌الله 13 آبان، روز ملی مبارزه با استکبار جهانی، پاسداشت یاد و خاطره امام راحل (ره)، شهدای انقلاب اسلامی و تجدید بیعت با رهبر فرزانه انقلاب، همراه و هم‌صدا با سایر اقشار ملت عاشورایی ایران اسلامی، آمادگی خود را برای رویارویی با استکبار جهانی در تمامی عرصه‌های دفاع از انقلاب و نظام اعلام می‌دارد.</p>
      <p>انتهای پیام/</p>
    </article>
  </body>
</html>