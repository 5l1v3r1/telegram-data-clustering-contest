<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619673/%D8%B1%D9%81%D8%B9-%D8%AA%D8%B1%DA%A9-%D9%84%D8%A8-%D8%A8%D8%A7-%D8%B7%D8%A8-%D8%B3%D9%86%D8%AA%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-03T17:17:00+00:00"/>
    <meta property="og:title" content="رفع ترک لب با طب سنتی"/>
    <meta property="og:description" content="یک محقق و پژوهشگر طب سنتی گفت: عوامل مختلفی در بروز ترک لب نقش دارند که به کمک برخی راهکار‌های طب سنتی می‌توان این عارضه را درمان کرد."/>
  </head>
  <body>
    <article>
      <h1>رفع ترک لب با طب سنتی</h1>
      <address>
        <time datetime="2019-11-03T17:17:00+00:00">03 Nov 2019, 17:17</time>
      </address>
      <p>
        <i>یک محقق و پژوهشگر طب سنتی گفت: عوامل مختلفی در بروز ترک لب نقش دارند که به کمک برخی راهکار‌های طب سنتی می‌توان این عارضه را درمان کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حیدر عظمایی محقق و پژوهشگر طب سنتی درباره ترک لب اظهار کرد: ترک لب نوعی التهاب است که سوزش، درد و خونریزی را موجب می‌شود و در برخی موارد عفونت را به همراه دارد. ترک لب می‌تواند بر چهره و زیبایی صورت اثر بگذارد.</p>
      <p><b>عوامل مؤثر در بروز ترک لب</b><br/>او بیان کرد: عواملی مانند سردی هوا، کمبود آب بدن، برخی ویتامین‌ها و املاح مانند ویتامین B۲ ، A ، C ، E ، آهن و اسید‌های چرب مانند اسید چرب امگا ۳، واکنش‌های عصبی مانند استرس که در آن فرد لب‌های خود را گاز می‌گیرد، مصرف برخی لوازم آرایشی تاریخ گذشته مانند رژ لب، سوختگی که بر اثر آلرژی ایجاد می‌شود مانند حساسیت‌هایی که در فصل بهار و پاییز بروز پیدا می‌کند، افرادی که به مدت طولانی در معرض نور خورشید هستند مانند کشاورزان، ورزشکاران و کارگران ساختمانی، کم‌کاری تیروئید، حساسیت به برخی خمیردندان‌ها، عوارض ناشی از مصرف برخی داروها، یبوست و مشکلات روده‌ای، عفونت‌های قارچی و کاهش یا افزایش ویتامین A در ایجاد ترک لب مؤثر هستند.</p>
      <p>این محقق و پژوهشگر طب سنتی افزود: در مواردی شدید برای درمان ترک لب فرد باید به متخصص پوست و مو مراجعه کند، اما به طور کلی ماساژ لب با وازلین به همراه پماد AD، روغن نارگیل، ترکیب روغن بنفشه و بادام و ژل آلوئه ورا به همراه عسل نقش مؤثری در درمان ترک لب دارد، همچنین افرادی که به مدت طولانی در معرض نور خورشید هستند باید از کِرِم‌های ضد آفتاب استفاده کنند.</p>
      <p>عظمایی تأکید کرد: اگر ترک لب ناشی از کمبود ویتامین‌ها باشد در این صورت با تجویز پزشک باید از مکمل‌هایی مانند ویتامین B۲ ، A ، C و E استفاده شود. مصرف موضعی گلیسیرین با روغن کرچک هم به درمان ترک لب کمک می‌کند.</p>
      <p>او تصریح کرد: اگر ترک لب به علت کم آبی بدن باشد، افراد می‌توانند روزانه تا ۶ لیوان آب به همراه شربت سکنجبین بنوشند. همچنین می‌توان به این محلول مقداری تخم شربتی هم اضافه کرد. مصرف میوه‌ها، سبزی‌ها، جوانه‌ها، گوشت کم چرب و تخم مرغ به مقدار کافی هم به افراد دچار ترک لب پیشنهاد می‌شود. مبتلایان به این عارضه باید از مصرف موادغذایی ترش و تند هم پرهیز کنند.</p>
      <p>عظمایی یادآوری کرد: گازگرفتن لب هم می‌تواند خونریزی، التهاب و ترک لب را به دنبال داشته باشد، بنابراین افراد باید از انجام این کار خودداری کنند.</p>
    </article>
  </body>
</html>