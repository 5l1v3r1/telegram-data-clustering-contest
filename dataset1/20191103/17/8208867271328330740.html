<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/03/news/regno_unito_nigel_farage_non_si_candida_alle_elezioni_anticipate-240153827/"/>
    <meta property="og:site_name" content="Repubblica.it"/>
    <meta property="article:published_time" content="2019-11-03T17:57:00+00:00"/>
    <meta property="og:title" content="Regno Unito, Nigel Farage non si candida alle elezioni anticipate"/>
    <meta property="og:description" content="Il leader del Brexit Party non parteciperà personalmente al voto del 12 dicembre"/>
  </head>
  <body>
    <article>
      <h1>Regno Unito, Nigel Farage non si candida alle elezioni anticipate</h1>
      <h2>Il leader del Brexit Party non parteciperà personalmente al voto del 12 dicembre</h2>
      <address><time datetime="2019-11-03T17:57:00+00:00">03 Nov 2019, 17:57</time> by <a rel="author">ENRICO FRANCESCHINI</a></address>
      <p><b>LONDRA -</b> Con il neonato Brexit Party minaccia di sfasciare la politica britannica, lancia ricatti a Boris Johnson e potrebbe provocarne la sconfitta: ma personalmente Nigel Farage non si candida alle elezioni anticipate del 12 dicembre prossimo. "Devo concentrarmi sulla realizzazione della Brexit, che è sempre stato il mio unico obiettivo", dichiara il leader populista in un'intervista alla Bbc, "per cui ho bisogno di girare da un capo all'altro del Regno Unito, non posso concentrarmi sulla corsa a vincere in un singolo collegio elettorale".<br/><br/>L'annuncio prende molti di sorpresa: Farage ha provato più volte a entrare al parlamento di Westminster, in passato gli era sempre andata buca, questa sembrava l'occasione giusta. Cosa c'è sotto? "La politica non è mai stata la mia ambizione", afferma Nigel. Sarà, ma è dalle elezioni europee del 2014 che lui la domina in Gran Bretagna: senza Farage non ci sarebbe mai stato il referendum sull'Unione Europea. Può darsi che le sue parole vadano prese alla lettera. Oppure che abbia altri progetti per il futuro: media, libri, business, più remunerativi delle 70 mila sterline (80 mila euro) l'anno dello stipendio da membro della camera dei Comuni.<br/>Non è escluso nemmeno che il suo amico americano, Donald Trump, abbia in serbo qualche proposta economicamente ancora più vantaggiosa.<br/><br/>Infine, un'ultima possibilità: magari ha semplicemente paura di perdere. Non bisogna dimenticare che, con il sistema maggioritario di questo Paese, alle elezioni del 2015 l'Ukip, di cui Farage era allora il grande capo, prese 4 milioni di voti ma neanche un seggio: non basta arrivare secondi o terzi ovunque, bisogna arrivare prima da qualche parte. E comunque uno stipendio da parlamentare Farage continua a prenderlo. Quello, assai lauto, da deputato europeo.  </p>
    </article>
  </body>
</html>