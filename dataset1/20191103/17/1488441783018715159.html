<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/03/united-music-streaming-radio-gratis-677714/?utm_source=dlvr.it&amp;utm_medium=twitter"/>
    <meta property="og:site_name" content="AndroidWorld"/>
    <meta property="article:published_time" content="2019-11-03T17:38:41+00:00"/>
    <meta property="og:title" content="La migliore musica in streaming senza costosi abbonamenti? C’è United Music! (foto)"/>
    <meta property="og:description" content="Ascoltare musica in streaming tramite lo smartphone è ormai diventata una consuetudine irrinunciabile per milioni di utenti, ma chi l’ha..."/>
  </head>
  <body>
    <article>
      <h1>La migliore musica in streaming senza costosi abbonamenti? C’è United Music! (foto)</h1>
      <h2>Stazioni radio, playlist sconfinate dei migliori artisti e dei più svariati generi, tutto gratis.</h2>
      <address><time datetime="2019-11-03T17:38:41+00:00">03 Nov 2019, 17:38</time> by <a rel="author" href="https://www.androidworld.it/author/tomdelly/" target="_blank">Edoardo Carlo Ceretti</a></address>
      <p>Ascoltare <b>musica in streaming</b> tramite lo smartphone è ormai diventata una consuetudine irrinunciabile per milioni di utenti, ma chi l’ha detto che sia indispensabile sottoscrivere <b>costosi abbonamenti</b> ai più famosi servizi del calibro di Spotify, Apple Music, Amazon Music Unlimited, YouTube Music ecc.? Esplorando il Play Store esistono diverse<b> alternative gratuite</b>, anche se non tutte sono all’altezza della situazione. L’app di cui vi parliamo oggi invece, lo è eccome.</p>
      <h3>Stazioni radio e playlist della miglior musica di sempre</h3>
      <p>Ci riferiamo a <b>United Music</b>, app della scuderia RTI, appartenente alla grande famiglia del<b> Gruppo Mediaset</b>. L’app è stata lanciata ufficialmente (o meglio, profondamente rinnovata) lo scorso luglio, con un’obiettivo decisamente ambizioso: offrire un’alternativa gratuita ai grandi colossi del settore, per ascoltare una <b>sconfinata selezione della migliore musica di sempre</b>.</p>
      <p>United Music è infatti strutturata sulla base di <b><i>canali</i> </b>che si avvicinano molto alle <b>playlist</b> di Spotify, dato che riproducono all’infinito una grande selezione di canzoni. Il numero dei canali/playlist è davvero molto grande e spazia tra i <b>più disparati generi musicali</b>: pop, dance, musica italiana, rock, R&amp;B, colonne sonore, blues, jazz, reggae e hip-hop. Ci sono poi alcuni canali dedicati a specifiche star della storia della musica, celebri DJ, colonne sonore dei film, musica per bambini e extra. Ciascun canale può inoltre presentare svariati <b>sottocanali</b>, dedicati a diverse epoche, sottogeneri, stili, artisti e così via. Ed è anche presente una selezione di alcune celebri<b> stazioni radio italiane</b>, come Radio 105, R101, Virgin Radio, Radio Monte Carlo, Radio Subasio, Radio Suby e Radio Subasio+.</p>
      <p>L’app prevede una<b> struttura a carosello</b> semplice ed intuitiva, che consente di scorrete orizzontalmente i vari canali e sottocanali. E basta un tap su uno qualsiasi a scelta per far partire la riproduzione (<b>anche in background e/o a schermo spento</b>), che è in streaming e dunque necessita di una buona connessione per funzionare a dovere. Data l’ampia selezione di canali, è possibile inserire quelli che più ci piacciono nella <b>lista dei preferiti</b>, con un <i>tap</i> sulla stellina in alto a destra nel menu espanso di riproduzione. Tuttavia, la stellina non sembra comparire per tutti i canali, probabilmente a causa di un <i>bug</i> che speriamo verrà risolto con un futuro aggiornamento. Per ovviare a questo problema, in alto a destra sulla home è possibile accedere ad un <b>tastierino numerico</b>, in cui digitale il numero corrispondete al canale preferito, per accedervi rapidamente senza ogni volta andarlo a cercare nel carosello.</p>
      <p>Sempre sulla home, in basso a destra è presente l’icona di una lente di ingrandimento, che fa accedere ad un<b> menu di ricerca</b>. Qui possiamo digitare il nome di un artista, di una canzone, di un genere e così via, per ricevere una lista di canali dove è possibile imbattersi in ciò che abbiamo cercato. Trattandosi di canali che riproducono musica in modo continuativo e causale, non sarà possibile iniziare la riproduzione di un brano specifico a colpo sicuro, ma quantomeno, saremo <b>indirizzati</b> nel canale in cui quella canzone solitamente viene trasmessa, godendoci (o scoprendo) nel frattempo altra musica dello stesso genere</p>
      <p>Durante la nostra prova, l’app ha <b>funzionato correttamente</b> senza particolari intoppi, anche se – oltre al piccolo <i>bug</i> di cui abbiamo parlato – occorre segnalare la <b>casuale interruzione</b> della riproduzione dopo un lasso di tempo indefinito in cui il nostro dispositivo è in <i><b>standby</b></i>, oltre alla presenza di sporadici e brevi <b>annunci pubblicitari</b> ogni tot canzoni ascoltate e ad un consumo di batteria significativo, ma in linea con altre app di streaming musicale – e comunque sempre relativo a tempi e modalità di utilizzo dell’app stessa.</p>
      <h3>Download gratuito</h3>
      <p><b>United Music</b> è scaricabile del tutto <b>gratuitamente</b> dal Google Play Store e anche l’utilizzo illimitato è altrettanto, al netto dei brevi annunci pubblicitari che fanno la loro comparsa ogni tot canzoni. Si tratta di un servizio davvero vario e curato, che saprà intrattenervi per ore con dell’eccellente musica. Certo, non troverete funzionalità avanzate che soltanto i servizi di streaming a pagamento sono capaci di offrirvi, ma si tratta di uno dei migliori compromessi attualmente sul mercato. Noi ne siamo rimasti molto soddisfatti e<b> vi consigliamo di dargli una possibilità</b>.</p>
      <figure>
        <img src="https://www.androidworld.it/wp-content/uploads/2017/05/Google-Play-Badge-New.png"/>
      </figure>
      <p>
        <a href="https://www.smartworld.it/tag/black-friday">TUTTO SUL BLACK FRIDAY</a>
      </p>
      <p>
        <a href="https://www.amazon.it/gp/goldbox?tag=androidworld-1442-21">ALTRE OFFERTE SU AMAZON</a>
      </p>
      <p>
        <a href="http://t.me/offertesmartworld">CANALE TELEGRAM OFFERTE</a>
      </p>
      <h3>Immagini</h3>
    </article>
  </body>
</html>