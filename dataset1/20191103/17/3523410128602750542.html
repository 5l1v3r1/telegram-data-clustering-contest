<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637861/%D9%88%D8%B2%DB%8C%D8%B1-%DA%A9%D8%B4%D9%88%D8%B1-%D8%A7%D9%81%DA%A9%D8%A7%D8%B1-%D8%B9%D9%85%D9%88%D9%85%DB%8C-%D8%A7%DB%8C%D8%B1%D8%A7%D9%86-%DA%86%DB%8C%D9%86-%D8%B1%D8%A7-%D8%B4%D8%B1%DB%8C%DA%A9-%D8%AE%D9%88%D8%A8%DB%8C-%D9%85%DB%8C%E2%80%8C%D8%AF%D8%A7%D9%86%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T17:18:00+00:00"/>
    <meta property="og:title" content="وزیر کشور: افکار عمومی ایران، چین را شریک خوبی می‌دانند"/>
    <meta property="og:description" content="رحمانی فضلی گفت: افکار عمومی ایران، چین را شریک و همکار خوب خود می‌دانند."/>
  </head>
  <body>
    <article>
      <h1>
        <a href="https://www.bultannews.com/fa/news/637861/%D9%88%D8%B2%DB%8C%D8%B1-%DA%A9%D8%B4%D9%88%D8%B1-%D8%A7%D9%81%DA%A9%D8%A7%D8%B1-%D8%B9%D9%85%D9%88%D9%85%DB%8C-%D8%A7%DB%8C%D8%B1%D8%A7%D9%86-%DA%86%DB%8C%D9%86-%D8%B1%D8%A7-%D8%B4%D8%B1%DB%8C%DA%A9-%D8%AE%D9%88%D8%A8%DB%8C-%D9%85%DB%8C%E2%80%8C%D8%AF%D8%A7%D9%86%D9%86%D8%AF">وزیر کشور: افکار عمومی ایران، چین را شریک خوبی می‌دانند</a>
      </h1>
      <h2>رحمانی فضلی گفت: افکار عمومی ایران، چین را شریک و همکار خوب خود می‌دانند.</h2>
      <address><time datetime="2019-11-03T17:18:00+00:00">03 Nov 2019, 17:18</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، عبدالرضا <b>رحمانی فضلی</b> وزیر کشور در دیدار چانگ هوا سفیر کشور <b>چین</b> در <b>ایران </b>با اشاره به روابط خوب ایران و چین گفت: نگاه ایران به همکاری و ارتباط با کشور چین بسیار مثبت و فزاینده است.</p>
      <p>وزیر کشور با اشاره به اینکه موضع گیری های کشور چین در مجامع بین المللی در همکاری با ایران، در داوری و نظر مردم ایران بسیار مهم بوده است، افزود: افکار عمومی ایران، چین را شریک و همکار خوب خود می دانند.</p>
      <p>وی همچنین با بیان اینکه رابطه ایران و چین را مستقل از سایر کشورها می دانیم، عنوان کرد: رابطه با کشور چین برای ما اصالت دارد و مطمئن هستیم که کشور بزرگ، مستقل و قدرتمند چین نیز در روابط با ایران تحت تاثیر سایر کشورها و یا فشارهای خارجی قرار نمی گیرد.</p>
      <p>وزیر کشور همچنین به روابط خوب دو کشور در زمینه های مختلف ازجمله تجاری، اقتصادی، عمرانی و... اشاره کرد و افزود: با این حال ظرفیت دو کشور بیش از اینها است و امیدواریم متناسب با ظرفیتهای دو کشور همکاری ها ارتقا یابد.</p>
      <p>رحمانی فضلی در ادامه به تفاهم نامه های همکاری امنیتی و انتظامی دو کشور اشاره و بر تلاش بیشتر بر اجرایی و عملیاتی شدن بیش از پیش آنها تاکید کرد.</p>
      <p>وزیر کشور همچنین بر آمادگی ایران در همکاری بیشتر در زمینه های مبارزه با جرایم سازمان یافته، تروریسم و قاچاق مواد مخدر و همچنین همکاری میان نیروهای انتظامی و پلیس کشورها تاکید کرد و با بیان اینکه ایران تجارب خوبی در زمینه مبارزه با تروریسم دارد، افزود: ایران هم قربانی تروریسم بوده و هم مبارزات طولانی مدتی با تروریسم داشته که می تواند تجارب خود را در اختیار کشور چین قرار دهد.</p>
      <p>وی همچنین اضافه کرد: ایران و چین همکاری بسیار خوبی در زمینه مدیریت حوادث غیرمترقبه و طبیعی نیز داشتند.</p>
      <p>وزیر کشور در بخش دیگری از سخنان خود دخالتهای آمریکا، رژیم صهیونیستی و پولهای برخی از کشورهای منطقه در کنار فقر و جهل مردم را از عوامل اصلی تروریسم در منطقه برشمرد و تاکید کرد: تا زمانی که صلح و توسعه در کشورهای منطقه محقق نشود، تروریسم ریشه کن نخواهد شد.</p>
      <p>وی ادامه داد: ایران امنیت بسیار بالایی دارد و هیچ نگرانی در خصوص امنیت داخلی نداریم. از تمامی افرادی که وارد کشور ایران می شوند همانند مردم ایران حفاظت می شود و در امنیت کامل خواهند بود.</p>
      <p>رحمانی فضلی همچنین از ایده همکاری استانهای دو کشور استقبال کرد و گفت: ۳۱ استان ایران با ۳۱ استان کشور چین می توانند همکاری و ارتباط خوبی داشته باشند.<br/> <br/>چانگ هوا سفیر کشور چین در ایران نیز در این دیدار ضمن اشاره به روابط صمیمانه دو کشور ایران و چین بر گسترش همکاری های دو کشور در زمینه های امنیتی و انتظامی و پلیسی تاکید و ابراز امیدواری کرد روابط دو کشور به سطح راهبردی ارتقا یابد.</p>
      <p>وی همچنین بر تقویت زمینه تبادل اطلاعات و تجارب در حوزه های مبارزه با تروریسم، جرایم سازمان یافته و قاچاق مواد مخدر تاکید کرد.</p>
      <p>سفیر چین در ایران با بیان اینکه دیدگاه این کشور در خصوص برجام همواره مشخص و ثابت بوده است، تاکید کرد: چین همواره با تحریم های یکجانبه، ظالمانه و غیرقانونی علیه ایران مخالفت کرده است.</p>
      <p>چانگ هوا همچنین لغو روادید ایران برای گردشگران چینی را گامی موثر در افزایش میزان حضور گردشگران این کشور در ایران برشمرد و ابراز امیدواری کرد این روند افزایشی ادامه پیدا کند.</p>
      <p>انتهای پیام/</p>
    </article>
  </body>
</html>