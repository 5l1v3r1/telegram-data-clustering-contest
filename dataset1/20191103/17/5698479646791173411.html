<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/03/tractor-sazi-vs-esteghlal-7-people-arrested-iran-football"/>
    <meta property="og:site_name" content="euronews"/>
    <meta property="article:published_time" content="2019-11-03T17:10:31+00:00"/>
    <meta property="og:title" content="حواشی مسابقه جنجالی تبریز؛ بازداشت ۷ تماشاگر دیدار تراکتور با استقلال"/>
    <meta property="og:description" content="در این مسابقه که در چارچوب رقابت های هفته نهم لیگ برتر فوتبال ایران در شهر تبریز برگزار شد تعدادی از تماشاگران حاضر در استادیوم شعارهایی در حمایت از ترکیه سر دادند و برخی دیگر نیز طبق ویدیوهای منتشر شده در شبکه های اجتماعی با الفاظی نامناسب به اقوام دیگر توهین کردند"/>
  </head>
  <body>
    <article>
      <h1>حواشی مسابقه جنجالی تبریز؛ بازداشت ۷ تماشاگر دیدار تراکتور با استقلال</h1>
      <address><time datetime="2019-11-03T17:10:31+00:00">03 Nov 2019, 17:10</time> by <a rel="author">یورونیوز فارسی </a></address>
      <p>در پی اتفاقات و حواشی مسابقه روز جمعه میان دو تیم تراکتورسازی تبریز و استقلال تهران هفت تماشاگر به دلیل انجام «حرکات خارج از عرف» بازداشت شدند.</p>
      <p>در این مسابقه که در چارچوب رقابت های هفته نهم لیگ برتر فوتبال ایران در شهر تبریز برگزار شد تعدادی از تماشاگران حاضر در استادیوم شعارهایی در حمایت از ترکیه سر دادند و برخی دیگر نیز طبق ویدیوهای منتشر شده در شبکه های اجتماعی به تبلیغ جریان های تجزیه طلب اقدام کردند.</p>
      <p>ویدیوهای منتشر شده از پرچم های ترکیه که در ورزشگاه محل مسابقه در دست برخی تماشاگران بود و نیز شعارهایی که عده ای از تماشاگران سر می دادند واکنش های زیادی را در بین کاربران شبکه های اجتماعی به همراه داشت که در نهایت پای مسئولان امنیتی و مقامات تصمیم گیر در برخی نهادهای اطلاعاتی و نظامی را نیز به میدان باز کرد.</p>
      <p>معاون امنیتی وزیر کشور ایران روز یکشنبه در جمع خبرنگاران از دستگیری هفت تماشاگر بازی تیم های تراکتورسازی و استقلال خبر داد و دلیل بازداشت این افراد را انجام «حرکات خارج از بحث های ورزشی» عنوان کرد.</p>
      <p>حسین ذوالفقاری، معاون امنیتی وزارت کشور در ادامه یادآور شد که چند فرد دیگر نیز به دلیل نوشتن مطالبی از سوی دستگاه های امنیتی، انتطامی و قضایی تحت پیگرد قرار گرفته اند.</p>
      <p>معاون امنیتی وزیر کشور ایران در بخش دیگری از سخنان خود انجام حرکاتی شبیه آنچه در ورزشگاه یادگار امام تبریز روی داد را «خلاف امنیت ملی کشور» عنوان و تاکید کرد که «مقامات امنیتی و قضایی برابر با قانون با این افراد برخورد خواهند کرد.»</p>
      <h3>فدراسیون فوتبال ایران از خواب بیدار شد</h3>
      <p>کمیته اخلاق فدراسیون فوتبال ایران بالاخره روز یکشنبه با انتشار بیانیه ای در واکنش به حواشی دیدار دو تیم استقلال و تراکتورسازی عاملان این اتفاق را اینبار نه «تماشگرنما» بلکه «افراد معلوم الحال» توصیف کرد و نوشت: «متاسفانه برخی بی اخلاقی‌های صورت گرفته در هفته های اخیر نشان می دهد که قشر خاصی از افراد معلوم الحال با مقاصد و نیاتی خارج از موضوعات ورزشی به منظور تخریب فضای فرهنگی ورزشگاهها و البته دست یافتن به اهداف ناصواب خود دست به اقداماتی می زنند که لازم است نسبت به شناسایی و برخورد قاطع با اینگونه موارد اقدامات لازم صورت پذیرد.»</p>
      <p>در این بیانیه همچنین با تقبیح شعارها و اقدامات غیر ورزشی متاثر از عوامل سیاسی یا قومی و نژادی تاکید شده است: «عبور از خطوط قرمز اسلامی و ایرانی در حوزه ورزش که می بایست الگویی از اخلاق مداری و حفاظت از ارزش ها در جامعه باشد به هیچ عنوان قابل چشم پوشی نبوده و کمیته اخلاق فدراسیون فوتبال پس از بررسی دقیق مستندات ، گزارش ها و کلیه مدارک لازم در این حوزه اقدامات لازم را با تشکیل پرونده و اتخاذ تصمیمات مناسب صورت می دهد.»</p>
      <p>فدراسیون فوتبال و سازمان لیگ حرفه ای فوتبال ایران که در فصل گذشته به دلیل عدم مدیریت صحیح و نابسامانی های فراوان در برگزاری مسابقات به خصوص شرایط فاجعه بار فینال جام حذفی به شدت تحت انتقاد قرار داشتند لیگ برتر امسال را با این توجیه که در صدد سر و سامان دادن به زیرساخت ها و بهبود شرایط فرهنگی ورزشگاه ها هستند با یک ماه تاخیر آغاز کردند.</p>
      <p>بر اساس آنچه مشهود است نه تنها وعده برخورد با خاطیان و برهم زنندگان نظم ورزشگاه ها با توجه به اتفاقات روی سکو ها در چند مسابقه هفته های اخیر هنوز عملی نشده بلکه حتی در زمینه زیر ساخت ها نیز شاهد نابسامانی های کم سابقه ای هستیم که مشکلات عمده بلیط فروشی و حتی قطع برق در جریان مسابقات فوتبال از جمله کوچکترین آنهاست.</p>
      <h3>التهاب سکوی های ورزشگاه یادگار امام از کجا آغاز شد؟</h3>
      <p>این برای نخستین بار نیست که استادیوم های فوتبال در شهر تبریز شاهد حوادثی از این دست می شود. تعدادی از تماشاگران دیدارهای تیم تراکتورسازی تبریز که رسانه های داخلی از آنها به عنوان عناصر نفوذی جدایی طلب نام می برند پیش از این نیز در چند مورد دیگر اقدام به سر دادن شعارهای قومیتی کرده و یا پرچم کشورهای دیگر را با خود استادیوم آورده بودند.</p>
      <p>جرقه حواشی مسابقه تراکتورسازی با استقلال از زمان انتشار پست اینستاگرامی وریا غفوری، بازیکن سرشناس تیم استقلال کلید خورد. وریا غفوری، کاپیتان تیم فوتبال استقلال تهران که بازیکنی کرد تبار است پیشتر و در پی تهاجم نظامی ترکیه به شبه نظامیان کرد شمال شرق سوریه با انتشار پستی در اینستاگرام به شدت از این حمله انتقاد و آنرا محکوم کرده بود.</p>
      <p>موضع گیری وریا غفوری به حمله نظامی ترکیه بهانه ای شد برای هتک حرمت و توهین های شدید به وی در فضای مجازی با این چاشنی که وی باید در مسابقه فوتبال ورزشگاه یاگار امام تبریز منتظر واکنش تماشاگران باشد.</p>
      <figure>
        <img src="https://static.euronews.com/articles/stories/04/27/67/30/808x542_cmsv2_e8fb4277-3b72-535e-b323-d90cf693cd4f-4276730.jpg"/>
      </figure>
      <p>کاپیتان تیم استقلال پس از آن در مصاحبه ای گفت: «من اصلا دنبال بحث سیاسی نیستم بلکه صحبت من در خصوص آوارگی و کشته شدن کودکان است و نباید چنین اتفاقی در دنیا رخ دهد. من به ترک زبانها احترام می گذارم.»</p>
      <p>اگر این مسئله یعنی برآشفتن برخی هواداران افراطی تراکتور از پست انتقادی وریا غفوری را در کنار اقدام مهدی ببری بازیکن تیم تراکتورسازی در انتشار عکسی با سلام نظامی در فضای مجازی قرار دهیم شاید بتوان رد سیاست در ورزش ایران، بالاخص فوتبال را راحتتر پیدا کرد.</p>
      <figure>
        <img src="https://static.euronews.com/articles/stories/04/27/67/30/606x556_cmsv2_215141fb-b48e-5f7b-b868-2f7a7b2467ad-4276730.jpg"/>
      </figure>
      <p>مهدی ببری به دلیل انتشار پستی اینستاگرامی که در آن پرچم ترکیه و حرکتی شبیه به سلام نظامی با هدف حمایت از تهاجم نظامی به کردهای سوریه به تصویر کشیده شده بود از سوی کمیته اخلاق فدراسیون فوتبال ایران تا اطلاع ثانوی از فعالیت های فوتبالی محروم شده است. کمیته اخلاق همچنین سیروان قربانی بازیکن تیم صنعت نفت آبادان را نیز به دلیل پاسخ های توهین آمیز به مهدی ببری به دلیل انتشار این پست محروم کرد.</p>
      <p>گفتنی است که بر اساس آنچه در ویدیوهای منتشر شده در شبکه های اجتماعی دیده می شود در مسابقه جمعه شب میان دو تیم تراکتورسازی و استقلال هنگام پخش آیات قران پیش از مسابقه عده ای از تماشاگران سلام نظامی داده و برخی دیگر نیز اقدام به نمایش شعارهایی در حمایت از جریان های تجزیه طلب کرده اند.</p>
      <p>همچنین گفته می شود گزارشگر این مسابقه نیز که ظاهرا با طرح ادعاهای بحث برانگیز به صورت «غلوآمیز» تلاش داشت تا از تیم میزبان دفاع کند مورد انتقاد و نیز توبیخ مسئولان صدا و سیمای مرکز تبریز قرار گرفته است.</p>
    </article>
  </body>
</html>