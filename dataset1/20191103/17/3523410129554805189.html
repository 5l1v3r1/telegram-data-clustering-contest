<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637860/%D8%AA%D8%A7%D8%B2%D9%87%E2%80%8C%D8%AA%D8%B1%DB%8C%D9%86-%D8%A7%D8%AB%D8%B1-%D8%B3%DB%8C%D8%AF%E2%80%8C%D9%85%D9%87%D8%AF%DB%8C-%D8%B4%D8%AC%D8%A7%D8%B9%DB%8C-%D8%B1%D9%88%D8%A7%D9%86%D9%87-%D8%A8%D8%A7%D8%B2%D8%A7%D8%B1-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T17:18:00+00:00"/>
    <meta property="og:title" content="تازه‌ترین اثر سید‌مهدی شجاعی روانه بازار شد"/>
    <meta property="og:description" content="انتشارات نیستان کتاب"/>
  </head>
  <body>
    <article>
      <h1>
        <a href="https://www.bultannews.com/fa/news/637860/%D8%AA%D8%A7%D8%B2%D9%87%E2%80%8C%D8%AA%D8%B1%DB%8C%D9%86-%D8%A7%D8%AB%D8%B1-%D8%B3%DB%8C%D8%AF%E2%80%8C%D9%85%D9%87%D8%AF%DB%8C-%D8%B4%D8%AC%D8%A7%D8%B9%DB%8C-%D8%B1%D9%88%D8%A7%D9%86%D9%87-%D8%A8%D8%A7%D8%B2%D8%A7%D8%B1-%D8%B4%D8%AF">تازه‌ترین اثر سید‌مهدی شجاعی روانه بازار شد</a>
      </h1>
      <h2>انتشارات نیستان کتاب "چشم‌انتظاری" تازه‌ترین اثر سید‌مهدی شجاعی را روانه بازار نشر کرد.</h2>
      <address><time datetime="2019-11-03T17:18:00+00:00">03 Nov 2019, 17:18</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، انتشارات کتاب نیستان «<b>چشم انتظاری</b>» نوشته<b> سید‌مهدی شجاعی</b> را روانه بازار نشر کرد،‌ کتاب تازه سید مهدی مفهوم انتظار را در بر گرفته است و شامل 40 متن ادبی در رابطه با انتظار است.</p>
      <p>شجاعی که پیشتر نیز نیایش‌های ادبی فراوانی از او منتشر شده است،‌ در این کتاب شجاعی به گفت‌وگو با <b>امام</b> <b>زمان</b>(عج) پرداخته است و کلیه این متن‌های ادبی حالت نیایش‌گونه دارد.</p>
      <p> از دیگر ویژگی‌های این اثر چاپ به صورت نسخه نفیس است که با خط‌نقاشی‌های فرزاد ادیبی همراه شده است.</p>
      <p> در یکی از این نیایش‌ها می‌خوانیم:</p>
      <p>«ای مضمون قصه‌های یکی بود یکی نبود!</p>
      <p>ای عمودی استوار این گنبد کبود!</p>
      <p>آی آیینه جمال و جلال چهره معبود!</p>
      <p>ای  میوه رسیده برهان بر شاخسار وجود</p>
      <p>ای حجت بالغه حضرت محمود!</p>
      <p>ای بانی عاقبت‌بخیری جهان در فصل موعود!</p>
      <p>ای پایان آغاز بخش داستان وجود! </p>
      <p>ای سرانجام شیرین هرچه بود و نبود!</p>
      <p>دست  داستان جهان به دامان آمدنت</p>
      <p>بیا!</p>
      <p>بیا که با ظهور فصل‌الخطابت، پرده از چهره نفاق کنار زنی و پرده از رخسار حقیقت برداری.</p>
      <p>بیا که با مکیال حضورت سره را از ناسره جداکنی.</p>
      <p>بیا که با روشنایی روی ماهت راه را از چاه نشان دهی.</p>
      <p>بیا که با حضور شاخصت معلوم کنی که از تمامی قصه ها که در یلدای غیبت سروده شد کدام یک راست بود و کدام یک راست نبود!»</p>
      <p>انتشارات نیستان این کتاب را در شمارگان 2 هزار نسخه به قیمت 79 هزار تومان و در 114 صفحه به زیور طبع آراسته است.</p>
      <p>انتهای پیام/</p>
    </article>
  </body>
</html>