<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/03/germania-dresdi-nazinotstand"/>
    <meta property="og:site_name" content="euronews"/>
    <meta property="article:published_time" content="2019-11-03T17:26:58+00:00"/>
    <meta property="og:title" content="Δρέσδη: Η πόλη που κήρυξε «κατάσταση έκτακτης ανάγκης για τον ναζισμό»"/>
    <meta property="og:description" content="Ο φιλελεύθερος δήμαρχος και το CDU μιλούν για κατάχρηση του όρου, όμως η πόλη θεωρείται και παραμένει κοιτίδα της ακροδεξιάς ιδεολογίας στη Γερμανία."/>
  </head>
  <body>
    <article>
      <h1>Δρέσδη: Η πόλη που κήρυξε «κατάσταση έκτακτης ανάγκης για τον ναζισμό»</h1>
      <address><time datetime="2019-11-03T17:26:58+00:00">03 Nov 2019, 17:26</time> by <a rel="author">Πάνος Κιτσικόπουλος</a></address>
      <figure>
        <img src="https://static.euronews.com/articles/stories/04/27/68/48/773x435_cmsv2_b43725a3-482c-5d0e-90e6-afd007ebf2c6-4276848.jpg"/>
      </figure>
      <p>Πάνω από επτά δεκαετίες μετά την αυτοκτονία του Αδόλφου Χίτλερ και του τέλους του αιματηρού ιδεολογήματος που ίδρυσε, μια γερμανική πόλη κηρύσσει "Nazinotstand", δηλαδή κατάσταση έκτακτης ανάγκης λόγω του ναζισμού.</p>
      <p>Η πρωτεύουσα της Σαξονίας Δρέσδη επί μακρόν θεωρείτο προπύργιο της άκρας δεξιάς στη Γερμανία ως γενέτειρα και του αντιισλαμικού κινήματος Pegida. Όμως τώρα δημοτικοί σύμβουλοι με ψήφισμά τους ζητούν ανάληψη δράσης για να αντιμετωπιστεί η ανάδυση της ακραίας ιδεολογίας.</p>
      <p>Το ψήφισμα κατατέθηκε από τον Μαξ Άσενμπαχ, δημοτικό σύμβουλο με το σατιρικό κόμμα "Die Partei" (= Το Κόμμα), ο οποίος επισημαίνει: «Ο όρος "Nazinotstand" σημαίνει, όπως και με την κλιματική αλλαγή, πως έχουμε σοβαρό πρόβλημα. η ανοικτή δημοκρατική κοινωνία απειλείται. Για χρόνια οι πολιτικοί ήταν σε άρνηση, όμως πλέον δεν μπορείς να αγνοήσεις το πρόβλημα. Αρνούνταν να κάνουν κάτι γι' αυτό, λέγοντας απλά πως 'όχι, κηρύξαμε έκνομες τις ακροδεξιές ιδέες και δεν συνομιλούμε με ναζί, δεν έχουμε κάτι να κάνουμε'».</p>
      <p>Αν και το ψήφισμα έγινε δεκτό με 39 ψήφους υπέρ και 29 κατά, η χριστιανοδημοκρατική παράταξη του δήμου το απέρριψε. Τα στελέχη της έκαναν λόγο για κατάχρηση του όρου «κατάσταση έκτακτης ανάγκης», ενώ τόνισαν πως η ακραία δράση δεν έρχεται μόνο εκ δεξιών.</p>
      <figure>
        <iframe src="https://www.youtube.com/embed/sWkyJhxiJLQ" width="640" height="360" data-service="Youtube" scrolling="no"/>
      </figure>
      <p>Όπως σχολιάζει ο χριστιανοδημοκράτης δημοτικός σύμβουλος Χαν Γιόαχιμ Μπράουνς, «σίγουρα έχουμε κάτι πολύ ανεπιθύμητο με διαδηλώσεις που φέρουν έντονο το ακροδεξιό στοιχείο. Αυτό μας ανησυχεί. Όμως το ψήφισμα που υιοθέτησε το δημοτικό συμβούλιο δεν κάνει την κατάσταση καλύτερη».</p>
      <p>Ανάλογη ήταν η τοποθέτηση και του δημάρχου Δρέσδης. Ο προερχόμενος από το φιλελεύθερο FDP Ντιρκ Χίλμπερτ τόνισε ότι ο όρος «κατάσταση έκτακτης ανάγκης» χρησιμοποιείται λανθασμένα και δεν ανταποκρίνεται στις πραγματικές ανησυχίες.</p>
      <p>Όμως το ζήτημα παραμένει. Η υποψήφια για Πολιτιστική Πρωτεύουσα της Ευρώπης 2025 φέρει ως μαύρη κηλίδα τις νεοναζιστικές διαδηλώσεις της δεκαετίας του 90 και την ίδρυση του ξενοφοβικού PEGIDA (που πρόσφατα γιόρτασε μεγαλοπρεπώς την επέτειό του), ενώ στις τελευταίες εκλογές είδε τα ποσοστά της Εναλλακτικής για τη Γερμανία να εκτοξεύεται στο 27,5%.</p>
    </article>
  </body>
</html>