<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://torino.repubblica.it/cronaca/2019/11/03/news/e_morto_joy_l_alpaca_eroe_che_aveva_salvato_due_turiste_dall_assalto_di_un_pitbull-240151014/"/>
    <meta property="og:site_name" content="Repubblica.it"/>
    <meta property="article:published_time" content="2019-11-03T17:12:00+00:00"/>
    <meta property="og:title" content="E' morto Joy l'alpaca che aveva salvato due turiste dall'assalto di un pitbull"/>
    <meta property="og:description" content="A Roccavione nel Cuneese, non ha superato una difficile operazione al muso"/>
  </head>
  <body>
    <article>
      <h1>E' morto Joy l'alpaca che aveva salvato due turiste dall'assalto di un pitbull</h1>
      <h2>A Roccavione nel Cuneese, non ha superato una difficile operazione al muso</h2>
      <address><time datetime="2019-11-03T17:12:00+00:00">03 Nov 2019, 17:12</time> by <a rel="author">CARLOTTA ROCCI</a></address>
      <p>Joy, l’alpaca sbranato da un cane a Roccavione, non ce l’ha fatta. “Con immenso dolore e con uno strazio infinito vi comunico che il mio caro alpaca Joy é volato via. Non c’è più. Ha avuto un arresto cardiaco”, racconta suor Laura Cazzaniga, socia fondatrice dell’associazione Monte Luce che accudiva Joy e il suo compagno Amigo.<br/><br/>Joy era stato soprannominato <a href="https://torino.repubblica.it/cronaca/2019/10/28/news/sbranato_da_un_cane_l_alpaca_joy_mascotte_di_un_eremo_nel_cuneese-239739116/">l’alpaca eroe</a> perché si era frapposto tra il cane e una coppia di turiste, una madre con la figlia che  erano impegnate  in un giro sulle montagne di Roccavione proprio con gli alpaca di suor Laura. Il cane, un pitbull aveva aggredito l’alpaca causandogli una gravissima ferita al muso. Per salvare l’animale è stata avviata anche una raccolta fondi per pagare la delicata operazione a cui è stato sottoposto al Canc, il centro animali non convenzionali di Grugliasco.  Joy aveva superato il 29 ottobre il primo di una lunga serie di interventi a cui avrebbe dovuto essere sottoposto per la ricostruzione della parte del muso distrutta, con l’aiuto dei veterinari esperti diretti da Giuseppe Quaranta e Mitzy Mauthe Von Degerferld. “Non è stato praticato alcun accanimento terapeutico perché l’infezione, purtroppo  estesa, del morso del cane pitbull nonostante tutte le cure possibili di pronto intervento ha provocato un peggioramento repentino e gravissimo nel giro di poche ore  -spiega ancora suol Laura -  Ringrazio  tutti quelli che ci hanno sostenuto e ci sono stati vicini. L'altro Alpaca, Amigo, è molto depresso mangia poco”. Le offerte raccolte dunque serviranno a pagare le cure, ma spiega suor Laura “anche per mettere accanto ad Amigo un altro alpaca”.</p>
    </article>
  </body>
</html>