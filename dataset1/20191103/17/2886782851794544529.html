<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/03/farage-nem-indul-a-valasztason"/>
    <meta property="og:site_name" content="euronews"/>
    <meta property="article:published_time" content="2019-11-03T17:18:10+00:00"/>
    <meta property="og:title" content="Nem indul a választáson Farage"/>
    <meta property="og:description" content="A brexit egyik apostola nem a politikában képzeli el a jövőjét."/>
  </head>
  <body>
    <article>
      <h1>Nem indul a választáson Farage</h1>
      <address><time datetime="2019-11-03T17:18:10+00:00">03 Nov 2019, 17:18</time> by <a rel="author">Euronews </a></address>
      <p>Nigel Farage, az újsütetű Brexit Párt vezére nem indul az előrehozott választásokon – ehelyett inkább Boris Johnson kormányfő brexit-megállapodása ellen agitál országszerte. Pártja azonban minden választókerületben állít jelöltet, amivel el tud szipkázni sok kilépéspáti szavazót a Konzervatív Párttól.</p>
      <p>"Sokat gondolkodtam ezen. Hogyan szolgálhatnám legjobban a brexit ügyét? Mert ezért csinálom, nem a saját karrierem miatt. Próbáljak bekerülni a parlamentbe, vagy máshol jobban szolgálhatom ezt az ügyet? Járjam keresztül-kasul az országot, és támogassam a 600 jelöltünket. Úgy gondolom, az utóbbi a jó döntés" – mondta Farage a BBC-n.</p>
      <p>Farage szerint a miniszterelnök brexit-javaslata elárulja a kilépésre szavazó tizenhétmillió ember reményeit. Boris Johnson azonban kitart a terv mellett.</p>
      <p>„Az egyetlen út az EU elhagyására, az egyetlen út a brexithez, a jelenlegi javaslat elfogadása.” - mondta a miniszterelnök" - ezt már Johnson mondta a BBC egy másik műsorában.</p>
      <p>Mindezzel együtt lehetséges, hogy a mostani választás központi témája mégsem a brexit, hanem a pénz – legalábbis egyeseknek. Egyes hírek szerint az ország milliárdosai aggódnak az esetleges munkáspárti győzelem miatt. Félelmükre ráerősített a baloldal pénzügyi árnyékminisztere:</p>
      <p>„A jövedelemadó tekintetében azt mondjuk, hogy a leggazdagabb öt százalék egy kicsit többet fog fizetni. A maradék 95 százalékot viszont megvédjük” - ígérte John McDonnell.</p>
      <p>A legfrissebb közvélemény-kutatások szerint a kormányzó konzervatív párt 8-17 százalékkal vezet a Munkáspárt előtt, de a szavazók belefáradtak a brexitbe, és a brit választási rendszer sajátosságai miatt a december 12-i szavazás még egyáltalán nem lefutott verseny.</p>
    </article>
  </body>
</html>