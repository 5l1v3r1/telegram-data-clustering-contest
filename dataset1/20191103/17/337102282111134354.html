<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%BA%D9%88%D9%84-%D9%86%D9%81%D8%AA%DB%8C-%D8%B9%D8%B1%D8%A8%D8%B3%D8%AA%D8%A7%D9%86%D8%8C-%D8%A2%D8%B1%D8%A7%D9%85%DA%A9%D9%88-%D9%88%D8%B1%D9%88%D8%AF-%D8%B1%D8%B3%D9%85%DB%8C-%D8%AE%D9%88%D8%AF-%D8%B1%D8%A7-%D8%A8%D9%87-%D8%A8%D9%88%D8%B1%D8%B3-%D8%A7%D8%B9%D9%84%D8%A7%D9%85-%DA%A9%D8%B1%D8%AF-20191103/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87"/>
    <meta property="og:site_name" content="RFI"/>
    <meta property="article:published_time" content="2019-11-03T17:16:03+00:00"/>
    <meta property="og:title" content="غول نفتی عربستان &quot;آرامکو&quot;، ورود رسمی خود را به بورس اعلام کرد"/>
    <meta property="og:description" content="شرکت &quot;آرامکو&quot;، غول نفتی عربستان سعودی روز یکشنبه ١٢ آبان/ ٣ نوامبر ورود خود را به بورس عربستان تأیید کرد. &quot;آرامکو&quot; از نظر ارزش سهام می‌تواند بزرگترین شرکت جهان باشد که سهام خود را در بورس عرضه می‌کند. ورود &quot;آرامکو&quot; به بورس اوراق بهادار با تصمیم محمد..."/>
  </head>
  <body>
    <article>
      <h1>غول نفتی عربستان "آرامکو"، ورود رسمی خود را به بورس اعلام کرد</h1>
      <address><time datetime="2019-11-03T17:16:03+00:00">03 Nov 2019, 17:16</time> by <a rel="author">شاهرخ بهزادی</a></address>
      <p>
        <b>شرکت "آرامکو"، غول نفتی عربستان سعودی روز یکشنبه ١٢ آبان/ ٣ نوامبر ورود خود را به بورس عربستان تأیید کرد. "آرامکو" از نظر ارزش سهام می‌تواند بزرگترین شرکت جهان باشد که سهام خود را در بورس عرضه می‌کند. ورود "آرامکو" به بورس اوراق بهادار با تصمیم محمد بن سلمان انجام می‌گیرد. این تصمیم در چهارچوب خواست ولیعهد عربستان برای ایجاد تحول و دگرگونی عمیق در اقتصاد این کشور، و کاهشِ وابستگی بسیار شدید اقتصاد عربستان به نفت انجام می‌گیرد.</b>
      </p>
      <p>این شرکت نفتی عربستان پس از چراغ سبز داده شده از سوی اُرگان تنظیم‌کننده بازار مالی عربستان به این عملیات، امروز در توییتر نوشت: «شرکت سعودی آرامکو، قصد خود را برای ورود به بورس عربستان سعودی (تاداوول) تأیید می‌کند».</p>
      <p>یاسر عثمان‌الرومیان رئیس هیأت مدیره شرکت "آرامکو" در بیانیه‌ای به این مناسبت اعلام کرد: «این [رویداد] یک نقطه عطف مهم در تاریخ شرکت آرامکو و گامی مهم در جهت تحقق چشم‌انداز ٢٠٣٠، برنامه جامع پادشاهی عربستان سعودی برای تنوع بخشیدن و رشد پایدار به اقتصاد کشور است».<br/>خبرگزاری فرانسه می‌نویسد: «چشم انداز٢٠٣٠»، طرحی است که توسط ولیعهد عربستان محمد بن سلمان ارائه شده، تا بزرگترین اقتصاد عربی را برای دوره پسا نفت آماده کند.-<br/>منابع نزدیک به این پرونده، در ماه اکتبر به خبرگزاری فرانسه گفتند که "آرامکو" انتظار دارد در جمع، ۵ درصد از کل سرمایه خود را به بازار سهام ارائه کند. وهله نخست ورود به بازار سهام عربستان، با ارائه ٢ درصد از سرمایه این شرکت آغاز می‌گردد.<br/>پیش‌بینی می‌شود سهام اولیه آرامکو در اواسط ماه دسامبر سال جاری معامله شود.<br/>یک منبع نزدیک به پرونده می‌گوید برنامه تدوین‌شده در ٢ مرحله انجام خواهد شد: ابتدا در ماه دسامبر در بازار سهام عربستان؛ سپس معاملات سهام در سال ٢٠٢٠ در بازارهای مالی بین‌المللی پیش‌بینی شده است. اما یاسرعثمان الرومیان، امروز یکشنبه  ٣ نوامبر این سناریو را رد کرد. رئیس هیئت مدیره "آرامکو"، بدون مشخص کردن تاریخی به خبرگزاری فرانسه گفت: برای معاملات سهام این شرکت در بازارهای بین‌المللی، بعداً به شما اطلاع خواهیم داد.</p>
      <p>بسیاری از ناظران این را «بزرگ‌ترین رویداد تاریخ بورس» توصیف کردند. این در حالی است که آرامکو از ١۵٠٠ میلیارد دلار ارزش برآورد شده‌اش تنها یک تا ٢ درصد، چیزی حدود  ٢٠ تا ٣٠ میلیارد دلار را به بازار بورس عرضه می‌کند.</p>
      <p>آرامکو در کسب و کار نفت، یک غول بزرگ به شمار می‌رود و به تنهایی حدود یک دهم از نفت جهان را تولید می‌کند. این شرکت سال گذشته میلادی، ١١١ میلیارد دلار درآمد خالص داشت که تقریباً ٢ برابر سود شرکت آمریکایی "اَپِل" و بسیار بالاتر از رقیبان نفتی مانند "اکسان موبیل" و "رویال داچ شل" است.</p>
      <p>با اعلام تصمیم دولت عربستان در روز یکشنبه، ممکن است "آرامکو" رکورد بزرگترین عرضه اولیه عمومی سهام جهان را به نام خود ثبت کند و از رکورد قبلی ٢٢ میلیارد دلار فروش شرکت تجارت الکترونیکی چینی "علی بابا" در یک روز در سال ٢٠١٤، فراتر رود.</p>
      <p>اما عرضه اولیه عمومی سهام آرامکو برخلاف اهداف بلندپروازانه عربستان پیش خواهد رفت. محمد بن سلمان، ولیعهد عربستان سعودی زمانی که در سال ٢٠١۶ برنامه فروش سهام آرامکو را اعلام کرد، مدعی شده بود این شرکت حدود دو تریلیون دلار ارزش خواهد داشت و عرضه سهام تا سال ٢٠١٧ انجام می‌گیرد و سهام این شرکت علاوه بر بازار داخلی، در بازارهای بین‌المللی مانند نیویورک، لندن یا نیویورک، معامله خواهد شد.</p>
      <p>عرضه سهام "آرامکو" که در سه سال گذشته چندین بار بر سر پیچیدگی عملیات آماده‌ سازی برای بازارهای مالی مدت‌ها محرمانه نگه داشته شده بود، به تأخیر افتاد، در حالی که محمد بن سلمان تمایل داشت معامله سهام آرامکو علاوه بر بازار داخلی، در یک بازار سهام برجسته‌تر انجام گیرد.<br/>به نظر می‌رسد فعلاً چنین برنامه‌ای از دستور کار خارج شده است.</p>
    </article>
  </body>
</html>