<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980812006.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-03T03:00:00+00:00"/>
    <meta property="og:title" content="آغاز برچسب‌گذاری تراریخته‌ها"/>
    <meta property="og:description" content=" به گزارش ایسنا، محمدحسین عزیزی در مراسم روز جهانی غذا با بیان اینکه شعار روز جهانی غذا «رفتار ما آینده را می‌سازد، رژیم غذایی سالم برای جهانی بدون گرسنگی» است، گفت: شعار ملی روز جهانی غذا نیز «اصلاح الگوی تغذیه برای حفظ و ارتقای سلامت» است."/>
  </head>
  <body>
    <article>
      <h1>آغاز برچسب‌گذاری تراریخته‌ها</h1>
      <address>
        <time datetime="2019-11-03T03:00:00+00:00">03 Nov 2019, 03:00</time>
      </address>
      <p>مدیرکل امور فرآورده‌های غذایی و آشامیدنی سازمان غذا و دارو ضمن تشریح اقدامات این سازمان در حوزه کاهش نمک، شکر و چربی در فرآورده‌های غذایی، گفت: در عین حال کار برچسب‌گذاری محصولات تراریخته نیز آغاز شده است.</p>
      <p> به گزارش ایسنا، محمدحسین عزیزی در مراسم روز جهانی غذا با بیان اینکه شعار روز جهانی غذا «رفتار ما آینده را می‌سازد، رژیم غذایی سالم برای جهانی بدون گرسنگی» است، گفت: شعار ملی روز جهانی غذا نیز «اصلاح الگوی تغذیه برای حفظ و ارتقای سلامت» است.</p>
      <p>وی با اشاره به اقدامات انجام‌شده در حوزه سلامت غذا در سال ۹۸ گفت: ابلاغ دستورالعمل پایش محصولات کشاورزی، تشدید نظارت بر محصولات کشاورزی و کاهش میزان مصرف نمک، روغن، شکر و ... در دستور کارمان قرار داشت که آنها را اجرا کردیم. به طوری که توانستیم میزان نمک را در پنیر از ۴ درصد به ۳ تا دو و نیم درصد کاهش دهیم. همچنین میزان نمک در نان‌های سنتی به یک درصد کاهش یافت.</p>
      <p>وی با بیان اینکه در حال حاضر ۹۷ هزار نانوایی سنتی در کشور وجود دارند، گفت: همه این نانوایی‌ها باید مورد نظارت قرار گیرد که در این زمینه سازمان‌های مختلف باید به ما کمک کنند. در عین حال با اقدامات انجام‌شده توانستیم میزان نمک دوغ از یک درصد به هشت‌دهم درصد کاهش داده و همچنین اعلام کردیم که افزودن نمک به ماست‌های پروبیوتیک مجاز نیست.</p>
      <p>عزیزی تاکید کرد: در عین حال میزان قندها را در بیسکویت‌ها، پودر کیک و ... کاهش دادیم.</p>
      <p>عزیزی ادامه داد: در عین حال طی این دوره کار رتبه‌بندی واحدهای تولیدکننده مواد غذایی و آشامیدنی  از سال ۹۲ تا ۹۷ اجرا شد. به طوری که این واحدها در ۴ درجه عالی، خوب، متوسط و ضعیف رتبه‌بندی می‌شوند. در حال حاضر ۱۲ هزار کارخانه غذایی داریم که در این رتبه‌بندی‌ها جای گرفته‌اند.</p>
      <p>وی با اشاره به برنامه وزارت بهداشت مبنی بر غنی‌سازی آرد با ویتامین دی، گفت: بحث غنی‌سازی آرد با ویتامین دی را در یکی از استان‌های کشور به صورت پایلوت اجرا می‌کنیم و اگر موفقیت‌آمیز باشد آن را کشوری خواهیم کرد. همچنین کار برچسب‌گذاری محصولات تراریخته نیز آغاز شده است.</p>
      <p>وی با اشاره به پایش سموم و آلاینده‌های محصولات کشاورزی اعم از میوه و سبزیجات نیز اظهار کرد: در این زمینه بعد از پایان پایش‌های انجام‌شده به این نتیجه رسیدیم که وضعیتمان از نظر وجود آلاینده‌ها در این محصولات خیلی بد نیست و علیرغم شایعاتی که وجود دارد وضعیت بدی نداریم. حال ما توانسته‌ایم وضعیت این سموم در محصولات مختلف را بررسی کنیم اما اینها باید قابل ردیابی باشند تا ایراداتشان پیگیری و بررسی شود. بر همین اساس وزارت جهاد کشاورزی کمک کرده و در حال کدگذاری محصولات کشاورزی است.</p>
      <p>مدیرکل امور فرآورده‌های غذایی و آشامیدنی سازمان غذا و دارو در ادامه از کاهش میزان ترانس در روغن‌های مایع از ۲ درصد به یک درصد خبر داد و گفت: این رقم در روغن‌های سرخ‌کردنی نیز ۲ درصد تخمین زده می‌شود.</p>
      <p>عزیزی افزود: همچنین غنی‌سازی نمک با یُد، تولید مواد غذایی برای بیماران خاص و آغاز برچسب‌گذاری محصولات تراریخته از دیگر اقدامات صورت‌گرفته در حوزه غذا بوده است.</p>
    </article>
  </body>
</html>