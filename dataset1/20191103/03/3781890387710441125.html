<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/739603"/>
    <meta property="og:site_name" content="เดลินิวส์"/>
    <meta property="article:published_time" content="2019-11-03T03:00:00+00:00"/>
    <meta property="og:title" content="5อาชีพที่ราวกับมีชามข้าวเหล็ก ใครๆก็ใฝ่ฝันอยากทำ"/>
    <meta property="og:description" content="สัปดาห์นี้มอง 5 อาชีพในฝันของคนจีนในปี 2019 จบมาแล้วได้ผลตอบแทนดีมาก ทั้งยศศักดิ์เป็นที่นับหน้าถือตา แต่ไม่ใช่อาชีพในฝันคนไทยที่โดดเด่น"/>
  </head>
  <body>
    <article>
      <h1>5อาชีพที่ราวกับมีชามข้าวเหล็ก ใครๆก็ใฝ่ฝันอยากทำ</h1>
      <address>
        <time datetime="2019-11-03T03:00:00+00:00">03 Nov 2019, 03:00</time>
      </address>
      <p>
        <b>สัปดาห์นี้มอง 5 อาชีพในฝันของคนจีนในปี 2019 จบมาแล้วได้ผลตอบแทนดีมาก ทั้งยศศักดิ์เป็นที่นับหน้าถือตา แต่ไม่ใช่อาชีพในฝันคนไทยที่โดดเด่น</b>
      </p>
      <p>ปัจจุบันนี้ด้วยเศรษฐกิจที่ค่อนข้างตกต่ำ ธุรกิจเริ่มทำยากขึ้น บางแห่งถึงกับต้องลดคนลง คนจำนวนมากตกงาน บางแห่งก็หันมาให้หุ่นยนต์แทนคน ทำให้งานเริ่มหายากขึ้น คนจีนส่วนมากจึงต้องคิดมากหน่อย <i>คือตั้งแต่เป็นนักเรียนก็ต้องตั้งใจเรียน และมองสายอาชีพในอนาคต เพื่อจะได้จบมาสามารถหางานทำได้ไม่ลำบากจนเกินไป</i><br/><br/>แม้ว่ามหาวิทยาลัยก็พยายามจะปรับโครงสร้างและสาขาวิชาเรียนให้ทันสมัย และเป็นที่ต้องการกับตลาดมากขึ้นแล้วก็ตาม แต่คนจำนวนมากก็ยังคงมีความกังวลกับอาชีพที่ในอนาคตอาจจะหางานไม่ได้ คนจีนจึงมีความชอบในหลายๆ อาชีพที่นอกจากมั่นคง และเป็นที่ต้องการตลอด ทำให้โอกาสตกงานน้อยลง</p>
      <figure>
        <img src="https://www.dailynews.co.th/admin/upload/20191102/news_pKxyTZBzPR163733_533.jpg?v=201911031310?v=1351"/>
      </figure>
      <p><b>อาชีพในฝันของคนจีนในปี 2019 คืออะไรบ้าง </b>อันดับหนึ่งคงต้องยกให้กับ <b>“แพทย์” </b>หรือบุคคลกรทางการแพทย์ ด้วยเหตุผลที่ว่าการงานมั่นคง เงินเดือนสูง จากการปรับเงินเดือนใหม่ทำให้อาชีพแพทย์เป็นที่นิยมของคนจีน คนสนใจเข้ามาเรียนต่อมากขึ้น จากเดิมที่เป็นอาชีพที่เสี่ยง ทำงานก็หนัก รายได้ก็ไม่ดี แถมมีทั้งงานล่วงเวลาและยังต้องเข้าเวรดึกอีก <b>แต่เดี๋ยวนี้ไม่ใช่แบบเดิมแล้ว อาชีพแพทย์เป็นอาชีพที่ได้รับความยกย่องนับหน้าถือตา รายได้ดี การงานมั่นคง ไม่ตกงานง่ายๆ</b> จึงทำให้คนสนใจอาชีพแพทย์นี้กันมากเป็นอันดับหนึ่ง<br/><br/>อันดับ 2 <mark><b>อาชีพบุคคลากรในโรงเรียนทหาร</b></mark> ซึ่งในประเทศจีนนั้นอาชีพทหารนั้นเป็นอาชีพที่มีเกียรติและยังเป็นอาชีพที่เสียสละเพื่อประเทศชาติ อีกทั้งรายได้และผลตอบแทนก็ดีมาก มีทั้งยศศักดิ์เป็นที่นับหน้าถือตา โดยเฉพาะหากได้รับการจัดสรรให้ทำในโรงเรียนทหาร แต่ไม่ใช่ว่าจะเข้าทำงานง่ายๆ เพราะคะแนนการรับเข้านั้นสูงมาก <b>โอกาสสอบเข้าน้อยมาก</b> ยิ่งไปกว่านั้นจากที่เพิ่งมีการปฏิรูปโรงเรียนทหารของจีน ซึ่งเหลือโรงเรียนทหารเพียง 43 แห่งเท่านั้น และมีเพียงจำนวน 20 แห่งที่รับนักเรียนที่จบมัธยมเข้าศึกษาต่อ เช่น <b>มหาวิทยาลัยป้องกันราชอาณาจักร มหาวิทยาลัยวิศวกรรมทหารอากาศ</b> เป็นต้น</p>
      <figure>
        <img src="https://www.dailynews.co.th/admin/upload/20191102/news_pcNrGoLUjH165107_533.jpg?v=201911031310?v=1667"/>
      </figure>
      <p>อันดับ 3 <b>อาชีพที่เกี่ยวข้องกับตำรวจ</b> ซึ่งอาชีพตำรวจในประเทศจีนนั้นพูดได้ว่าเป็นหนึ่งในอาชีพในฝันที่บางคนอยากเป็นตั้งแต่เด็กเลยทีเดียว ซึ่งอาชีพตำรวจนั้นเป็นอาชีพที่มั่นคง สวัสดิการดี รายได้สูง ดังนั้นในทุกปีก็จะมีคนมาสมัครสอบเป็นนักเรียนตำรวจจำนวนมาก จึงไม่ใช่เรื่องง่ายที่จะสอบได้ <i>ซึ่งหากสามารถสอบเข้าเรียนในโรงเรียนตำรวจได้ก็ถือว่ามีอนาคตที่ดีแล้ว</i> เพราะเมื่อเรียนจบก็ทำงานเป็นตำรวจได้สบาย การงานมั่นคง เป็นที่นับหน้าถือตาอีกตะหาก<br/><br/><br/>อาชีพที่ 4 คือ<b>อาชีพข้าราชการจีน </b>โดยจากรายงานเมื่อวันที่ 28 ตุลาคมที่ผ่านมานี้จากสำนักงานเจ้าหน้าที่รัฐ (State Administration of Civil Service) พบว่ามีผู้สมัครที่มีคุณสมบัติครบถ้วนเกือบ 1.44 ล้านราย สมัครเข้ารับตำแหน่งในหน่วยงานรัฐบาลกลางและหน่วยงานย่อยที่เปิดรับสมัครงานประจำปี 2020 ประมาณ 24,000 ตำแหน่ง ซึ่งคิดเป็นอัตราส่วน 1 ต่อ 60 เท่านั้นที่จะสามารถผ่านเข้ารับเลือกให้ทำงานในตำแหน่งดังกล่าว จะเห็นได้ว่า <b>อาชีพข้าราชการจีนนั้นเป็นอาชีพที่คนจีนต้องการทำมาก หากได้แล้วคงไม่คิดจะเปลี่ยนงานอีกตลอดชีวิตก็ว่าได้</b> อาชีพนี้จึงเป็นอาชีพที่มีความมั่นคงสูง และยังได้รับเงินชดเชยต่างๆ ได้มีวันหยุดประจำปี และวันหยุดตามกฎหมายกำหนดอีกด้วย หนำซ้ำยังมีโบนัสประจำปีด้วย ทำให้อาชีพนี้เมื่อเปิดรับสมัครจะมีคนจำนวนมากมาสมัครมากมาย</p>
      <figure>
        <img src="https://www.dailynews.co.th/admin/upload/20191102/news_pfXruQcGPn163625_533.jpg?v=201911031310?v=6260"/>
      </figure>
      <p>อาชีพที่ 5 <b>อาชีพครูอาจารย์</b> แม้ว่าอาชีพครูนั้นจะเป็นอาชีพที่ทำงานหนักและ<b>ปิดทองหลังพระ </b>แต่ว่าจากที่จีนได้ทำการปฏิรูปโครงสร้างงานครูอาจารย์ให้มีผลตอบแทนที่เหมาะสม เพื่อให้คนเก่งมาทำงานนี้ จะได้สร้างคนที่มีคุณภาพให้กับประเทศ ปัจจุบันอาชีพครูจึงเป็นอาชีพในฝันของคนจีน เพราะด้วยงานที่ได้รับการยกย่อง มีเกียรติ ผลตอบแทนดี มีวันหยุดปิดภาคเรียน ทำให้อาชีพนี้เป็นอาชีพที่คนจำนวนมากสนใจมาก และยังเป็นอาชีพที่มั่นคงมากอาชีพหนึ่งอีกด้วย<br/><br/><b>อย่างไรก็ตาม จากที่กล่าวมาจะพบว่าอาชีพในฝันของจีนนั้น อาจจะไม่ใช่อาชีพที่น่าสนใจในประเทศไทยเลย เพราะอาชีพที่กล่าวมาบางอาชีพในประเทศไทยนั้น ทั้งงานหนัก รายได้ต่ำ ไม่มีเกียรติเท่ากับคนรวยที่วันๆ นั่งจิบกาแฟชิลๆ จนกลายเป็นค่านิยมที่ทำให้คนสมัยใหม่ไม่อยากทำงาน แต่อยากสบาย ทำตัวรวย นั่งรถหรู จิบไวน์ ชิมกาแฟ กินอาหารหรูเท่านั้น.</b><br/>…………………………….<br/>คอลัมน์ : <mark><b>ฝ่ากำแพงเมืองจีน</b></mark><br/>โดย <mark><b>“อ.ผศ.ดร.ศิริเพ็ชร ทฤษณาวดี”</b></mark><br/><b>คณะศิลปศาสตร์ มหาวิทยาลัยธรรมศาสตร์</b></p>
    </article>
  </body>
</html>