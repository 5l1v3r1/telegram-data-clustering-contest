<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/739752"/>
    <meta property="og:site_name" content="เดลินิวส์"/>
    <meta property="article:published_time" content="2019-11-03T03:34:00+00:00"/>
    <meta property="og:title" content="สิงคโปร์เรียกร้องอาเซียนเพิ่มเอกภาพทางเศรษฐกิจ"/>
    <meta property="og:description" content="นายกรัฐมนตรีสิงคโปร์เรียกร้องเอเชียตะวันออกเฉียงใต้เพิ่มการบูรณาการทางการเศรษฐกิจร่วมกัน ซึ่งจะยกระดับความเป็นเอกภาพของภูมิภาคในการเผชิญหน้าและฝ่าฟันกับความท้าทายจากภายนอก"/>
  </head>
  <body>
    <article>
      <h1>สิงคโปร์เรียกร้องอาเซียนเพิ่มเอกภาพทางเศรษฐกิจ</h1>
      <address>
        <time datetime="2019-11-03T03:34:00+00:00">03 Nov 2019, 03:34</time>
      </address>
      <p>
        <b>นายกรัฐมนตรีสิงคโปร์เรียกร้องเอเชียตะวันออกเฉียงใต้เพิ่มการบูรณาการทางการเศรษฐกิจร่วมกัน ซึ่งจะยกระดับความเป็นเอกภาพของภูมิภาคในการเผชิญหน้าและฝ่าฟันกับความท้าทายจากภายนอก</b>
      </p>
      <p>สำนักข่าวต่างประเทศรายงานจากกรุงเทพมหานคร เมื่อวันที่ 3 พ.ย. ว่านายกรัฐมนตรีลี เซียน ลุง ผู้นำสิงคโปร์ กล่าวต่อที่ประชุมสุดยอดครั้งที่ 35 ของผู้นำ 10 ประเทศสมาชิกสมาคมประชาชาติแห่งเอเชียตะวันออกเฉียงใต้ ( อาเซียน ) แบบเต็มคณะ เมื่อวันเสาร์ที่ผ่านมา มีสาระสำคัญในตอนหนึ่งว่า อาเซียนรวมตัวกันเป็นประชาคมเศรษฐกิจอาเซียน ( เออีซี ) เมื่อปี 2558 แต่นับจากนั้นแทบไม่มีความคืบหน้า ตอนนี้สมาชิกต้องเพิ่มความจริงจังเพื่อการร่วมกันบรรลุเป้าหมาย "พิมพ์เขียวเศรษฐกิจอาเซียน" ที่มีการกำหนดไว้ในปี 2568<br/> </p>
      <figure>
        <iframe data-src="https://twitter.com/leehsienloong/status/1190800555766992898?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191103/news_SBBeqrrTKr104817_533.jpg?v=20191103117?v=1510"/>
      </figure>
      <p><b>นายกรัฐมนตรีลี เซียน ลุง ผู้นำสิงคโปร์<br/></b> <br/>ขณะเดียวกัน อาเซียนควรขยายกรอบความร่วมมือทางเศรษฐกิจกับประเทศนอกภูมิภาคให้กว้างออกไปอีก และยกระดับเสรีการค้ากับประเทศคู่ค้าทั้งที่มีความสัมพันธ์กันอยู่ในปัจจุบัน และคู่เจรจา "หน้าใหม่" ที่จะตามมาในอนาคต อย่างไรก็ตาม บรรยากาศของการประชุมเกิดขึ้นท่ามกลางความไม่แน่นอนของการเจรจาความตกลงหุ้นส่วนทางเศรษฐกิจระดับภูมิภาค ( อาร์เซ็ป ) ว่าจะมี "ผลลัพธ์ที่สร้างสรรค์และเป็นรูปธรรม" หรือไม่ เนื่องจากทิศทางของอาร์เซ็ปในตอนนี้ขึ้นอยู่กับอินเดียเท่านั้น</p>
      <figure>
        <img src="https://www.dailynews.co.th/admin/upload/20191103/news_XIyUrflTsR104736_533.jpg?v=20191103117?v=5935"/>
      </figure>
      <p>นอกจากนี้ นายกรัฐมนตรีสิงคโปร์ยังกล่าวถึงศักยภาพ "เฉพาะตัว" ของสมาชิกอาเซียนแต่ละประเทศในด้านการเข้าครอบครองทางเศรษฐกิจ แต่ภาวะชะลอตัวและความแปรปรวนของเศรษฐกิจโลกโดยรวม ซึ่งรวมถึงการที่เศรษฐกิจของสหรัฐมีแนวโน้มประสบกับภาวะชะลอตัวมากขึ้น บีบคั้นให้อาเซียนต้องเพิ่มความร่วมมือและการบูรณาการทางเศรษฐกิจในภูมิภาค เพื่อเผชิญกับความท้าทาย และการฝ่าฟันอุปสรรคเหล่านั้นด้วยความเป็นเอกภาพ ซึ่งในส่วนของสิงคโปร์ยังคงมีความเชื่อมั่นในเครือข่ายเมืองอัจฉริยะอาเซียน ( เอเอสซีเอ็น ) ว่าจะประมีระสิทธิภาพเพียงพอในการเป็นตัวกลางประสานความร่วมมือภายในภูมิภาคได้.<br/><br/><b>เครดิตภาพ : REUTERS, AP</b></p>
    </article>
  </body>
</html>