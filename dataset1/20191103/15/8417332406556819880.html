<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/innenriks/2019/11/03/Mann-i-50-%C3%A5rene-hentet-ut-av-sn%C3%B8skred-i-Lofoten-20308162.ece"/>
    <meta property="og:site_name" content="adressa.no"/>
    <meta property="article:published_time" content="2019-11-03T15:59:46+00:00"/>
    <meta property="og:title" content="Mann i 50-årene hentet ut av snøskred i Lofoten"/>
    <meta property="og:description" content="En mann i 50-årene ble søndag tatt av et snøskred ved Trollfjordhytta på Austvågøy i Lofoten. Han ble funnet av redningsmannskaper og er ikke livstruende skadd."/>
  </head>
  <body>
    <article>
      <h1>Mann i 50-årene hentet ut av snøskred i Lofoten</h1>
      <address><time datetime="2019-11-03T15:59:46+00:00">03 Nov 2019, 15:59</time> by <a rel="author">(NTB) NTB</a></address>
      <p>En mann i 50-årene ble søndag tatt av et snøskred ved Trollfjordhytta på Austvågøy i Lofoten. Han ble funnet av redningsmannskaper og er ikke livstruende skadd.</p>
      <aside><a href="https://www.adressa.no/nyheter/innenriks/2019/11/03/javascript:void(0);">Del denne artikkelen på Facebook</a> <a href="https://www.adressa.no/nyheter/innenriks/2019/11/03/javascript:void(0);">Del denne artikkelen på Twitter</a> <a href="https://www.adressa.no/nyheter/innenriks/2019/11/03/javascript:void(0);">Del denne artikkelen på e-post</a></aside>
      <p>Politiet <a href="https://twitter.com/politinordland/status/1190953973068521472">meldte</a> om snøskredet like etter klokka 12. Helikopter, hundeekvipasjer, alpin redningsgruppe og lege rykket ut til stedet hvor det ble iverksatt søk.</p>
      <p>Nær to timer senere meldte politiet at den savnede mannen var funnet og gravd fram, og at han ble tatt hånd om av helsepersonell og fraktet til sykehus med redningshelikopter.</p>
      <p>Mannen var da nedkjølt, men pustet, ifølge politiet.</p>
      <p>Like før klokka 17 melder Universitetssykehuset Nord-Norge (UNN) på <a href="https://twitter.com/UNN_HF/status/1191018269303549952">Twitter</a> at mannen i 50-årene er stabil og ikke livstruende skadd, men at han blir på sykehus for behandling og videre oppfølging.</p>
      <p>Personen som ble tatt av skredet, var en del av et turfølge, ifølge <a href="https://www.nrk.no/nordland/person-tatt-av-skred-ved-trollfjordhytta-i-lofoten-1.14767391">NRK.</a></p>
      <p><a href="https://varsom.no/nytt/nyheter-snoskred/ustabilt-snodekke-gjor-at-det-er-lett-a-lose-ut-skred-i-nord-norge/">Varsom.no</a> advarte før helgen mot svake lag i snødekket som lett kan løse ut skred i Nordland og Troms.</p>
      <p>I Tromsø har politiet fått melding om at det har gått flere snøskred på Gorzelvtinden søndag ettermiddag. Det er ikke mistanke om at noen er tatt i skredene.</p>
      <p>(©NTB)</p>
    </article>
  </body>
</html>