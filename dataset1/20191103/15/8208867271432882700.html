<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/ambiente/2019/11/03/news/lo_smog_soffoca_new_delhi_costringendo_le_autorita_a_vietare_i_voli-240143116/"/>
    <meta property="og:site_name" content="Repubblica.it"/>
    <meta property="article:published_time" content="2019-11-03T15:58:00+00:00"/>
    <meta property="og:title" content="Lo smog soffoca New Delhi, le autorità vietano i voli"/>
    <meta property="og:description" content="Come ogni inverno la megalopoli di 20 milioni di persone è avvolta da una cappa di smog, risultato di un mix tra scarichi di automobili, emissioni"/>
  </head>
  <body>
    <article>
      <h1>Lo smog soffoca New Delhi, le autorità vietano i voli</h1>
      <h2>Come ogni inverno la megalopoli di 20 milioni di persone è avvolta da una cappa di smog, risultato di un mix tra scarichi di automobili, emissioni industriali e fumo delle stoppie bruciate nelle fattorie degli stati limitrofi. Una concentrazione di polveri sottili di 810 microgrammi per metro cubo, quando l'Oms raccomanda di non superare i 25</h2>
      <address>
        <time datetime="2019-11-03T15:58:00+00:00">03 Nov 2019, 15:58</time>
      </address>
      <p><b>NEW DELHI</b> - Una megalopoli senza fiato. E non è un modo di dire. Per il quinto giorno consecutivo, New Delhi è soffocata dallo smog che ha raggiunto livelli record degli ultimi anni e ha causato ritardi e deviazioni di voli. La situazione ha portato a chiudere le scuole e sconsigliare attività fisica all'aperto, suggerendo ai cittadini di non uscire.<br/><br/>Ogni inverno la capitale indiana abitata da 20 milioni di persone è avvolta da una cappa di smog, risultato di un mix tra scarichi di automobili, emissioni industriali e fumo delle stoppie bruciate nelle fattorie degli stati limitrofi. Secondo l'ambasciata americana, che rileva in maniera indipendente gli indici di inquinamento nell'aria (Aqi) si registra in media una concentrazione di polveri sottili di 810 microgrammi per metro cubo. L'Organizzazione mondiale della sanità (Oms) raccomanda di non superare la media giornaliera di 25.<br/><br/>L'inquinamento ha raggiunto livelli insopportabili", hanno ammesso le autorità cittadine, dopo che, a causa della scarsissima visibilità dovuta proprio allo smog, le principali compagnie aeree, Air India e Vistara, hanno riferito che i voli di oggi in arrivo all'aeroporto internazionale Indira Gandhi sono stati ritardati o deviati verso altri aeroporti.<br/><br/>Come riferisce sulla sua edizione online il quotidiano <i>Times of India</i>, fino al 15 novembre i proprietari di automobili private dovranno rispettare una circolazione a giorni alterni sulla base dei numeri di targa. Secondo <b>Arvind Kejriwal</b>, il sindaco di Delhi, le restrizioni dovrebbero consentire di ridurre il traffico bloccando "centinaia di migliaia" di veicoli. Per i contravventori previste multe di 4mila rupie, l'equivalente di 56 dollari, il doppio rispetto a quanto previsto nel corso di periodi di limitazioni analoghe nel 2016 e nel 2017.<br/><br/>Due giorni fa il governatore Kejriwal aveva chiesto agli Stati vicini (Punjab e Haryana) passi concreti, e aveva definito Delhi una "camera a gas". Il ministro federale per l'Ambiente, <b>Prakash Javadekar</b>, ha accusato Kejriwal di strumentalizzare politicamente l'emergenza.<br/><br/>Un monito è giunto oggi anche dalla Corte suprema. I giudici hanno definito inaccettabili i livelli di inquinamento. "Non si può andare avanti così" si legge in un pronunciamento della Corte. "Il governo di Delhi e quello federale non possono semplicemente rimpallarsi le responsabilità. Le persone non sono al sicuro nemmeno all'interno delle loro case e delle loro stanze".</p>
    </article>
  </body>
</html>