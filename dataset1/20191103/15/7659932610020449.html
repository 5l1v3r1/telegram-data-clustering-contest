<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/persian/home/article/1974441/%DB%8C%DA%A9-%D9%82%D8%B1%D9%86-%D9%BE%D8%B3-%D8%A7%D8%B2-%DA%A9%D8%B4%D9%81-%D9%85%D9%82%D8%A8%D8%B1%D9%87-%D9%81%D8%B1%D8%B9%D9%88%D9%86%D8%9B-%D8%B3%D9%81%D8%B1-%D8%AA%D9%88%D8%AA-%D8%B9%D9%86%D8%AE-%D8%A2%D9%85%D9%88%D9%86-%D8%A8%D9%87-%D8%B3%D8%B1%D8%B2%D9%85%DB%8C%D9%86-%DA%A9%D8%A7%D8%B1%D8%AA%D8%B1"/>
    <meta property="og:site_name" content="الشرق الاوسط فارسی"/>
    <meta property="article:published_time" content="2019-11-03T15:45:00+00:00"/>
    <meta property="og:title" content="یک قرن پس از کشف مقبره فرعون؛ سفر توت عنخ آمون به سرزمین کارتر"/>
    <meta property="og:description" content="صد سال از کشف مقبره توت عنخ آمون فرعون مصر گذشت و به همین مناسبت، نمایشگاه گنجینه های متعلق به توت عنخ آمون در چندین شهر جهان مثل لس آنجلس و پاریس و لندن برگزار می شود. ۱۵۰ قطعه اصلی متعلق به این فرعون در نمایشگاه های جهان به نمایش گذاشته می شود.نمای"/>
  </head>
  <body>
    <article>
      <h1>یک قرن پس از کشف مقبره فرعون؛ سفر توت عنخ آمون به سرزمین کارتر</h1>
      <h2>زاهی حواس به الشرق الاوسط: مرمت موزه بزرگ با سود نمایشگاه های فرعون</h2>
      <address>
        <time datetime="2019-11-03T15:45:00+00:00">03 Nov 2019, 15:45</time>
      </address>
      <p>صد سال از کشف مقبره توت عنخ آمون فرعون مصر گذشت و به همین مناسبت، نمایشگاه گنجینه های متعلق به توت عنخ آمون در چندین شهر جهان مثل لس آنجلس و پاریس و لندن برگزار می شود. ۱۵۰ قطعه اصلی متعلق به این فرعون در نمایشگاه های جهان به نمایش گذاشته می شود.<br/><br/>نمایشگاه توت عنخ آمون در لندن در گالری ساچی برگزار می شود. فعالیت نمایشگاه شش ماه یعنی تا ۳ می ادامه دارد. <br/><br/>نمایشگاه لندن «توت عنخ آمون؛ گنجینه فرعون طلایی» نام دارد.<br/><br/>تصاویر این فرعون جوان در مناطق گوناگون لندن از ایستگاه های قطار تا مجتمع های تجاری منتشر شده است.<br/><br/>نمایشگاه لندن در راستای آشنایی با اسطوره فرعون جوان توسط وزارت آثار باستانی مصر و شرکت آی ام جی برگزار می شود.<br/><br/>بازدیدکنندگان و علاقمندان به تمدن فرعونی می توانند از نزدیک ۱۵۰ قطعه اصلی متعلق به توت عنخ آمون را بازدید کنند. ۶۰ قطعه برای اولین بار به نمایش گذاشته می شوند.<br/><br/>نمایشگاه توت عنخ آمون در سال ۱۹۷۲ و ۲۰۰۷ در لندن برگزار شد.<br/><br/>مقبره توت عنخ آمون فرعون مصر در ۴ نوامبر ۱۹۲۲ توسط باستان شناس و مصر شناس انگلیسی هاوارد کارتر کشف شد.<br/><br/>تلاش های گسترده کارتر باعث شد تا نام توت عنخ آمون فرعون بزرگ مصر احیا شود. توت عنخ آمون در نوزده سالگی درگذشت. اما حکایت مرگ او معمایی است که هنوز باستان شناسان نتوانستند آن را حل کنند.<br/><br/>گفتنی است مقبره توت عنخ آمون تنها قبر فراعنه مصر است که طول سالیان سال تخریب و ویران نشده است.<br/><br/><br/><br/>خالد العنانی وزیر آثار باستانی مصر به الشرق الاوسط گفت «پس از پایان دوره نمایشگاه توت عنخ آمون در لندن قطعات متعلق به این فرعون به شهرهای گوناگون جهان مثل لس آنجلس و پاریس و دوباره لندن و استرالیا و ژاپن منتقل می شود».<br/><br/>او افزود «این نمایشگاه در حال حاضر آخرین نمایشگاه قطعات توت عنخ آمون است».<br/><br/>از سوی دیگر، زاهی حواس باستان شناس مصری و وزیر باستان شناسی پیشین مصر به الشرق الاوسط گفت «نمایشگاه لندن همچون پاریس مورد استقبال گسترده قرار خواهد گرفت. دستکم ۱.۴ میلیون نفر تا حالا از این نمایشگاه بازدید کردند».<br/><br/>او در ادامه گفت «خب چرا استقبال مردم از نمایشگاه لندن تا این اندازه گسترده بود؟ چرا که این آثار توسط کارتر باستان شناس انگلیسی کشف شد». <br/><br/>او خاطر نشان کرد «کارتر در لندن به خاک سپرده شده است. نیمی از داستان توت عنخ آمون را مصری ها و نیمه دیگر آن را انگلیسی ها ساختند. احتمالا بیش از یک میلیون نفر از نمایشگاه دیدن می کنند. ۶۰ قطعه متعلق به توت عنخ آمون برای اولین بار در نمایشگاهی خارج از مصر در معرض عموم قرار می گیرد».<br/><br/>او افزود «پول های این نمایشگاه ها در مرمت یا افتتاح موزه بزرگ در اواخر سال آینده مورد استفاده قرار می گیرند».<br/><br/>دکتر طارق العوضی سرپرست ساخت نمایشگاه (با همکاری تیم ویژه شرکت آی ام جی) به الشرق الاوسط گفت «در آغاز باید بگویم که تیم کاری متشکل از کارشناسان مسائل مرمت آثار و باستان شناسان در حفظ این قطعات سهیم هستند».<br/><br/>او افزود «ما برنامه کارشناسی شده برای انتقال این آثار به شهرهای گوناگون داریم. مهم این است که قطعات آسیب نبینند».<br/><br/>جان نورمان مدیر اداره نمایشگاه ها «آی ام جی» گفت «بنده در بیست سال گذشته مسئول مراقبت و نگهداری برخی از قطعات قدیمی بی نظیر بودم. یکی از این قطعات گنجینه های متعلق به توت عنخ آمون فرعون مصر است. این گنجینه ها چند هزار سال در تاریکی دفن شده بود و حدود صد سال پیش کشف شدند».<br/><br/>کارتر مصر شناس انگلیسی با کندن یک حفره کوچک در دیوار بسته موفق به کشف مقبره توت عنخ آمون شد. گنجینه های توت عنخ آمون حدود ۳۲۰۰ سال مدفون بودند. اما با کشف این گنجینه مسیر تاریخ تغییر کرد و دوره نوینی در تاریخ آثار باستانی مصر و افسانه فرعون طلایی مصر توت عنخ آمون آغاز شد.<br/><br/>مقبره توت عنخ آمون در ۴ نوامبر ۱۹۲۲ کشف شد. رسانه های جهان گفتند «کشف آرامگاه فرعون بزرگ مصر بزرگ ترین اکتشاف قرن بیستم است».</p>
    </article>
  </body>
</html>