<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619650/%D8%A8%D8%B1%D8%A7%D8%AF%D8%B1-%D8%AE%D9%84%DB%8C%D9%81%D9%87-%D8%A8%D9%86-%D8%B2%D8%A7%DB%8C%D8%AF-%D9%85%D8%B3%D9%88%D9%84-%D8%B4%D8%A7%D8%B1%DA%98-%D9%85%D8%A7%D9%84%DB%8C-%D9%85%D8%B9%D8%AA%D8%B1%D8%B6%D8%A7%D9%86-%D8%B9%D8%B1%D8%A7%D9%82%DB%8C-%D8%B9%DA%A9%D8%B3"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-03T15:07:00+00:00"/>
    <meta property="og:title" content="برادر خلیفه بن زاید، مسول شارژ مالی معترضان عراقی /عکس"/>
    <meta property="og:description" content="منابع خبری عراق از دستگیری یک تیم اطلاعاتی اماراتی متشکل از چند تبعه لبنانی و عراقی در میدان تحریر بغداد به اتهام تغذیه مالی و هدفمند برخی تظاهرکنندگان خبر داد."/>
  </head>
  <body>
    <article>
      <h1>برادر خلیفه بن زاید، مسول شارژ مالی معترضان عراقی /عکس</h1>
      <address>
        <time datetime="2019-11-03T15:07:00+00:00">03 Nov 2019, 15:07</time>
      </address>
      <p>
        <i>منابع خبری عراق از دستگیری یک تیم اطلاعاتی اماراتی متشکل از چند تبعه لبنانی و عراقی در میدان تحریر بغداد به اتهام تغذیه مالی و هدفمند برخی تظاهرکنندگان خبر داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>«رادیو صوت العراق» امروز یکشنبه به نقل از منابع امنیتی عراق گفته است که دستگاه اطلاعات عراق این شبکه اطلاعاتی اماراتی که مسوولیت تامین مالی برخی از تظاهرکنندگان در بغداد و دیگر شهرهای عراق را برعهده داشته، شناسایی و دستگیر کرده است.</p>
      <p>این منبع خبری عراقی افزوده است که این تیم اطلاعاتی اماراتی فعالیت های به غایت خطرناکی را در عراق مدیریت می کرد که هدف اش براندازی دولت بوده است.</p>
      <p>طبق این گزارش تیم اطلاعاتی مزبور به طور مستقیم مرتبط با «طحنون بن زاید آل نهیان» مشاور امنیت ملی و مسوول شاخه اطلاعات امور خارجه این دولت حاشیه نشین خلیج فارس بوده است.</p>
      <p>طحنون بن زاید برادر «خلیفه بن زاید» حاکم فعلی امارات متحده عربی نیز هست.</p>
      <figure>
        <img src="https://aftabnews.ir/files/fa/news/1398/8/12/354755_344.jpg"/>
      </figure>
      <p>رادیو صوت العراق خاطرنشان ساخته است که در حال حاضر ابوظبی با وساطت برخی طرف های غربی برای لاپوشانی این قضیه با مقامات عراقی تلاش می کنند.</p>
      <p>این منبع رسانه ای عراق افزوده است که بازداشت چند نیروی خطرناک در بین تظاهرکنندگان در میدان تحریر، منجر به هدایت دستگاه اطلاعات عراق به شناسایی و بازداشت این تیم اطلاعاتی اماراتی شده است.</p>
      <p>به نوشته رادیو صوت العراق، دستگیری این افراد خطرناک در بین تظاهرکنندگان میدان تحریر همچنین نیروهای اطلاعاتی را به شناسایی و دستگیری دو تبعه لبنانی مرتبط با این شبکه که مسوول توزیع پول ها بین پاره ای گروه های خاص در تظاهرات های بغداد و فعالیت گسترده در داخل عراق بوده اند، هدایت کرده است.</p>
      <p>این گزارش می افزاید که این تیم اطلاعاتی اماراتی، در مدیریت و هدایت تظاهرات ها به سمت و سویی که می خواستند نقش داشته است.</p>
      <p>تاکنون دولت عراق در خصوص شناسایی و دستگیری این باند اطلاعاتی اماراتی اظهار نظر رسمی نکرده و در صورت صحت این اطلاعات، اولین مورد افشای باندهای خارجی در تحریک تظاهرات ها در عراق به شمار می رود.</p>
      <p>پیشتر پاره ای گزارش های امنیتی تاکید کرده بودند که بسیاری از کاربران تحریک تظاهرات ها در عراق در خارج از این کشور و به طور مشخص در سه کشور امارات، عربستان سعودی و اردن مدیریت می شوند، همچنین برخی فعالان سیاسی از توزیع دلار از سوی عوامل سعودی میان برخی تظاهرکنندگان خاص خبر داده بودند و تصاویر و ویدئوهایی نیز در این ارتباط در شبکه های اجتماعی منتشر شده بود.</p>
      <p>در دو مرحله تظاهرات ماه اکتبر در بغداد و چند استان مرکزی و جنوبی دیگر تاکنون ۲۵۰ نفر کشته و بیش از ۱۱ هزار نفر مصدوم یا زخمی شدند.</p>
    </article>
  </body>
</html>