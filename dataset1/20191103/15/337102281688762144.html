<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D9%85%D8%B9%D8%AA%D8%B1%D8%B6%DB%8C%D9%86-%D8%AF%D8%B1-%D8%A8%D8%BA%D8%AF%D8%A7%D8%AF-%D9%88-%D8%AC%D9%86%D9%88%D8%A8-%D8%B9%D8%B1%D8%A7%D9%82-%D8%AF%D8%B3%D8%AA-%D8%A8%D9%87-%D8%A7%D8%B9%D8%AA%D8%B5%D8%A7%D8%A8-%D8%B9%D9%85%D9%88%D9%85%DB%8C-%D8%B2%D8%AF%D9%86%D8%AF-%D9%88-%D8%AE%D9%88%D8%A7%D9%87%D8%A7%D9%86-%D8%B3%D8%B1%D9%86%DA%AF%D9%88%D9%86%DB%8C-%D8%B1%DA%98%DB%8C%D9%85-%D8%B4%D8%AF%D9%86%D8%AF-20191103/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87"/>
    <meta property="og:site_name" content="RFI"/>
    <meta property="article:published_time" content="2019-11-03T15:44:50+00:00"/>
    <meta property="og:title" content="معترضین در بغداد و جنوب عراق دست به اعتصاب عمومی زدند و خواهان «سرنگونی رژیم» شدند"/>
    <meta property="og:description" content="معترضین عراقی روز یکشنبه ۳ نوامبر/ ۱۲ آبان با امتناع از حاضر شدن در مدارس، ﻣﺆسسات و ادارات دولتی متعددی در بغداد و جنوب کشور به فراخوان آغاز نافرمانی مدنی و اعتصاب عمومی پاسخ مثبت دادند. آنان خواهان &quot;سرنگونی رژیم&quot; هستند."/>
  </head>
  <body>
    <article>
      <h1>معترضین در بغداد و جنوب عراق دست به اعتصاب عمومی زدند و خواهان «سرنگونی رژیم» شدند</h1>
      <address><time datetime="2019-11-03T15:44:50+00:00">03 Nov 2019, 15:44</time> by <a rel="author">آزاده والا</a></address>
      <p>
        <b>معترضین عراقی روز یکشنبه ۳ نوامبر/ ۱۲ آبان با امتناع از حاضر شدن در مدارس، ﻣﺆسسات و ادارات دولتی متعددی در بغداد و جنوب کشور به فراخوان آغاز نافرمانی مدنی و اعتصاب عمومی پاسخ مثبت دادند. آنان خواهان "سرنگونی رژیم" هستند.</b>
      </p>
      <p>معلمان عراقی در پایتخت و مناطق جنوبی کشور روز یکشنبه دست به اعتصاب زده از رفتن بر سر کلاس‌ درس امتناع کرده‌اند. آنان به این طریق به فراخوان‌های متعدد برای آغاز اعتصاب عمومی و نافرمانی مدنی پاسخ مثبت دادند.<br/>معترضین خواستار سرنگونی نظام حکومتی حاکم هستند و می‌گویند که برقراری سیستم تقسیم قدرت سیاسی بر اساس دین، مذهب و قوم در عراق که به ابتکار آمریکا صورت گرفت، چیزی جز خویشاوندسالاری، پارتی‌بازی و آشفتگی ببار نیاورده است.</p>
      <p>یک جوان ۲۵ ساله از تظاهرکنندگان در شهر کوت در جنوب بغداد به خبرنگار خبرگزاری فرانسه گفته است که آنها با بستن راه‌ها و جاده‌ها میخواهند این پیام را به گوش دولت برسانند که تا «سرنگونی رژیم» و برکناری فاسدان، رشوه‌خوران و دزدان در خیابان‌ها خواهند ماند.</p>
      <p>تظاهرکنندگان در بغداد با بستن خیابان‌های اصلی این شهر را عملاَ به حالت تعطیل درآورده‌اند. آنان راه‌های منتهی به محله‌های شرقی پایتخت و شهرک صدر واقع در حومه آن را کاملاَ بسته‌اند.</p>
      <p>اکثر ادارات دولتی در دیوانیه، شهری در استان قادسیه، تعطیل است و پلاکارد بزرگی که بر روی آن جمله «به فرمان ملت تعطیل شده است» دیده می‌شود، بر فراز ساختمان شورای شهر نصب گردیده است.<br/>در ناصریه نیز مدارس و بسیاری از ادارات تعطیل است و مردم دست به تظاهرات زده‌اند.<br/>اکثر کارمندان دولت در حِلّه، مرکز استان بابِل، دست به اعتصاب زده‌اند و بیشتر ادارات درهای خود را بسته نگاه داشته‌اند. در بصره نیز برای نخستین بار از آغاز اعتراضات و تظاهرات مردم مدارس دولتی تعطیل شده است.<br/>در کربلا و نجف، دو شهر مقدس شیعیان، نیز بر شمار دانشجویانی که به صفوف تظاهرکنندگان می‌پیوندند، روز به روز افزوده می‌شود.</p>
      <p>از طرفی در تظاهرات روز شنبه ۲ نوامبر/ ۱۱ آبان ۲ تن کشته و ده‌ها تن زخمی شدند.<br/>بر اساس آخرین آمار رسمی که چهارشنبه ۳۰ اکتبر/ ۸ آبان منتشر گردید، از آغاز تظاهرات در عراق تاکنون ۲۵۸ نفر کشته شده‌اند.</p>
    </article>
  </body>
</html>