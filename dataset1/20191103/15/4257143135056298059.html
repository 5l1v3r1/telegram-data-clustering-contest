<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/03/az-epitesz-kamara-nem-helyesli-hogy-a-kormany-a-lovak-koze-dobta-a-gyeplot"/>
    <meta property="og:site_name" content="infostart"/>
    <meta property="article:published_time" content="2019-11-03T15:57:00+00:00"/>
    <meta property="og:title" content="Az építészkamara nem helyesli, hogy a kormány a &quot;lovak közé dobta a gyeplőt&quot;"/>
    <meta property="og:description" content="Október 24-től lépett életbe az az építési jogszabálymódosítás, amely olyan természetes személyekre vonatkozik, aki saját házukat építik."/>
  </head>
  <body>
    <article>
      <h1>Az építészkamara nem helyesli, hogy a kormány a "lovak közé dobta a gyeplőt"</h1>
      <address><time datetime="2019-11-03T15:57:00+00:00">03 Nov 2019, 15:57</time> by <a rel="author">InfoRádió</a></address>
      <h3>Október 24-től lépett életbe az az építési jogszabálymódosítás, amely olyan természetes személyekre vonatkozik, aki saját házukat építik. Eszerint számukra nem kötelező az elektronikus építési napló vezetése, a terveken való változtatás elektronikus úton való bejelentése és nem kötelező számukra a tervezői művezetés sem. A jogszabálymódosításról a kormány a Magyar Építész Kamarával nem egyeztetett.</h3>
      <p>2016-ban született az a rendelet, amely arra irányult, hogy egyszerűsített dokumentációval lehessen lakóépületet építeni - ezáltal megszűnt az építési hatóságok elsődleges szerepe is. A rendeletet többször módosították, a szakmai szervezetekkel közösen "gyúrta" a jogalkotó, amiből mára kialakult egy bejáratott, mind a szakma, mind az építtetők számára elfogadható módja ennek az eljárásnak – magyarázta a Magyar Építész Kamara alelnöke az InfoRádióban. Az említett szabályokat látta szükségesnek tovább lazítani a jogalkotó, azonban</p>
      <p>
        <mark>a szakmai szervezeteknek most nem kérték ki a véleményét.</mark>
      </p>
      <p>A bürokratikus terhek további csökkentése értelmében például már nem kötelező az elektronikus építési napló vezetése azok számára, akik természetes személyek és saját maguknak építenek. Ezt a pontot több szakmai szervezet is vitatja, hogy vajon jó irányba visz-e, hiszen egyik oldalról egyszerűsödött az eljárás, másik oldalról viszont</p>
      <blockquote>kikerült a rendszerből az az elem, amellyel éppen az építtetőknek az érdekeit lehetett volna védeni</blockquote>
      <p>abban az esetben, ha az elektronikus naplóban nyomon követhető az építkezés folyamata. Mind a kivitelezés, mind az egyéb szempontból, akár, hogy hogyan kivájna építkezés közben változtatni a tervet, illetve azt, ami építeni akar, hiszen a naplózás hiánya miatt kétséges, hogy későbbi esetleges jogviták során hogyan fogja tudni az építő igazolni, dokumentálni, akár egy bírósági eljárás során, hogy mi történt az építkezésen – mutatott rá Tutervai Mátyás.</p>
      <p>További változás, hogy ha az egyszerű bejelentés során feltöltött dokumentációtól eltérnek, a jövőben nem kell majd külön bejelenteniük az eltérést, valamint nem kötelező a tervezői művezetés, és a tervezői és kivitelezői felelősségbiztosítástól is el lehet majd tekintetni.</p>
      <p>A szakember az InfoRádió kérdésre megjegyezte, a hatósági bizonyítványt az építkezés végén ugyan továbbra is meg kell szerezni, az viszont mindenképp szerencsétlen, ha az eljárás során</p>
      <blockquote>korlátozott rálátása van akár az építésfelügyeletnek, aki az egész procedúrát ellenőrzi, akár a résztvevőknek.</blockquote>
      <p>Előfordulhat ugyanis, hogy a hatósági bizonyítvány kiadásakor az érintettnek azzal kell szembesülnie, hogy a közbenső változtatások, amiket nem kellett dokumentálni, bírságot vonnak maguk után, szélsőséges esetben épületelbontást is eredményezhetnek, hívta föl a figyelmet Tutervai Mátyás, aki szerint ez az, amit át kellene gondolnia minden szereplőnek, hogy jó-e ez így.</p>
      <p>Éppen ezért a Magyar Építész Kamara részéről, dacára annak, hogy a szabályozás megengedi, minden építtető figyelmét arra hívják föl, hogy a maguk kockázata és felelőssége érdekében</p>
      <blockquote>fontolják meg, hogy élnek-e ezen könnyítéssel, vagy sem,</blockquote>
      <p>hiszen a jogszabály megengedi, hogy továbbra is a korábbi eljárásrendnek megfelelően építkezzen valaki.</p>
      <p>A kamara továbbá arra próbálja biztatni a tervezőkollégákat és a kamarai tagokat, annak ellenére, hogy "a gyeplőt most a lovak közé dobták", mindenki saját szakmai felelősségének megfelelően tartson be minden előírást. Olyan házak legyenek ettől függetlenül mindenhol, amik vállalhatók, szögezte le.</p>
      <p>
        <i>Nyitókép: Pixabay.com</i>
      </p>
      <p>
        <b>Kapcsolódó hang</b>
      </p>
      <p>Építési szabályok változásáról – Tutervai Mátyás, Magyar Építész Kamara</p>
      <figure>
        <audio src="https://infostart.hu/audio/00004/00004cc9b.mp3"/>
      </figure>
      <p> </p>
    </article>
  </body>
</html>