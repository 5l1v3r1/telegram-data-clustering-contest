<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/mestni-izbori-19/2019/11/03/18-26-e-izbiratelnata-aktivnost-v-stranata-kym-obed.428400"/>
    <meta property="og:site_name" content="Dnes.bg"/>
    <meta property="article:published_time" content="2019-11-03T15:34:00+00:00"/>
    <meta property="og:title" content="18,26 % е избирателната активност в страната към обед"/>
    <meta property="og:description" content="Варна и Пловдив продължават да са с най-ниска активност | Dnes.bg"/>
  </head>
  <body>
    <article>
      <h1>18,26 % е избирателната активност в страната към обед</h1>
      <h2>Варна и Пловдив продължават да са с най-ниска активност</h2>
      <address><time datetime="2019-11-03T15:34:00+00:00">03 Nov 2019, 15:34</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>18,26 % е избирателната активност в страната към 12.30 ч., сочат данни от сайта на ЦИК. От имащите право на глас 3 996 304 във втория тур 729 924 избиратели са отишли да гласуват.</p>
      <p>Сравнено с първия тур, по същото време, активността е била 23,54 на сто, а на втория тур през 2015 тя е била по-ниска - 21,18 на сто.</p>
      <p>Най-висока избирателна активност към 12.30 ч. е била отчетена в Георги Дамяново - 96, 79 на сто, а най-малко гласоподаватели са отишли до урните отново и на втория тур в градовете Варна /10,05 на сто/ и Пловдив /10,06 на сто/.</p>
      <p>От началото на изборния ден до този час в Централната избирателна комисия са подадени и се разглеждат 70 жалби и сигнали. Част от тях са за работата на СИК и нарушенията на избирателните права - общо 45. В днешния ден са постъпили 24 сигнала, свързани с предизборна агитация в деня на изборите и два сигнала за купуване на гласове, които са препратени към Районната прокуратура и органите на МВР за извършване на проверки.</p>
      <p>По отношение на предизборната агитация в изборния ден, освен качена предизборна агитация на страниците на някои от кандидатите, друго съществено нарушение е публикуване на резултати от социологическо проучване. В тази връзка са постъпили няколко сигнала за три онлайн издания за новинарски услуги, които от ЦИК не назоваха. За една от тях има установени вече две нарушения и в момента се разглежда трето такова.</p>
      <p>Свързаните с организацията на изборния процес нарушения са най-вече за това, че при поставянето на бюлетините една върху друга, върху едната се е отбелязвал знак върху гърба на едната бюлетина. В тази връзка от ЦИК препоръчват избирателите да съблюдават да не се допуска поставяне на бюлетините една върху друга, защото това ще направи едната от тях невалидна. Проверки са извършени и по сигнали за натрупване на много избиратели пред една от секциите /в кв. "Красна поляна"/ и че липсват образци на бюлетините пред изборните секции. Тези сигнали са препратени към ОИК за издаване на указания. По отношение на първия сигнал се е установило, че нарушение няма, информира говорителят на ЦИК Александър Андреев, цитиран от БТА</p>
      <p>Сигналите за купуване на гласове са за Плевен, препратен към прокуратурата там, а другият - за София, подаден от представител на инициативния комитет на един от кандидатите, препратен съответно до ОИК.</p>
      <p>Квадратчето "не подкрепям никого" не влияе на втори тур, тъй като спечелилият най-много гласове кандидат печели изборите, за разлика от първия тур. Тогава този вот имаше значение, защото печеливш бе кандидатът, събрал повече от 50 на сто от гласовете, обясни Андреев.</p>
    </article>
  </body>
</html>