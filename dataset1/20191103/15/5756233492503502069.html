<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619651/%D9%85%D8%AE%D8%A7%D9%84%D9%81%D8%AA-%D8%AF%D9%88%D8%A8%D8%A7%D8%B1%D9%87-%D8%B1%D9%87%D8%A8%D8%B1-%D8%A7%D9%86%D9%82%D9%84%D8%A7%D8%A8-%D8%A8%D8%A7-%D9%85%D8%B0%D8%A7%DA%A9%D8%B1%D9%87-%D8%AA%D9%87%D8%B1%D8%A7%D9%86-%D9%88%D8%A7%D8%B4%D9%86%DA%AF%D8%AA%D9%86-%D8%AA%DB%8C%D8%AA%D8%B1-%D8%B1%D8%B3%D8%A7%D9%86%D9%87%E2%80%8C%D9%87%D8%A7%DB%8C-%D8%B9%D8%B1%D8%A8%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-03T15:11:00+00:00"/>
    <meta property="og:title" content="&quot;مخالفت دوباره رهبر انقلاب با مذاکره تهران - واشنگتن&quot; ؛ تیتر رسانه‌های عربی"/>
    <meta property="og:description" content="رهبر معظم انقلاب اسلامی با بیان اینکه مذاکره با آمریکا حقیقتاً بی نتیجه است، تأکید کردند: برخی که مذاکره با امریکا را حلّال مشکلات می دانند، صددرصد اشتباه می کنند و هیچ نتیجه‌ای از گفت‌وگو با آمریکایی‌ها حاصل نخواهد شد. بیانات مقام معظم رهبری بازتاب گسترده ای در رسانه‌های عربی به دنبال داشت."/>
  </head>
  <body>
    <article>
      <h1>"مخالفت دوباره رهبر انقلاب با مذاکره تهران - واشنگتن" ؛ تیتر رسانه‌های عربی</h1>
      <address>
        <time datetime="2019-11-03T15:11:00+00:00">03 Nov 2019, 15:11</time>
      </address>
      <p>
        <i>رهبر معظم انقلاب اسلامی با بیان اینکه مذاکره با آمریکا حقیقتاً بی نتیجه است، تأکید کردند: برخی که مذاکره با امریکا را حلّال مشکلات می دانند، صددرصد اشتباه می کنند و هیچ نتیجه‌ای از گفت‌وگو با آمریکایی‌ها حاصل نخواهد شد. بیانات مقام معظم رهبری بازتاب گسترده ای در رسانه‌های عربی به دنبال داشت.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حضرت آیت‌الله خامنه‌ای رهبر معظم انقلاب اسلامی صبح امروز (یکشنبه) و در آستانه ۱۳ آبان روز ملی مبارزه با استکبار جهانی در دیدار هزاران نفر از دانش آموزان و دانشجویان سراسر کشور، نسل جوان پرتوان، پرنشاط و پر انگیزه را نعمتی بزرگ و ذخیره ای ارزشمند برای ایران خواندند و با اشاره به استمرار خصومت عمیق آمریکا با ملت ایران از کودتای ۱۳۳۲ تاکنون تاکید کردند: آمریکای گرگ‌صفت البته ضعیف‌تر اما وحشی‌تر و وقیح‌تر شده است و در مقابل، جمهوری اسلامی ایران با دفاع مقتدرانه و منع مستدل مذاکره، راه نفوذ و ورود مجدد آمریکا به کشور را سد کرده است.</p>
      <p>ایشان در بخشی از سخنان خود با بیان اینکه مذاکره با آمریکا حقیقتاً بی نتیجه است، تأکید کردند: برخی که مذاکره با آمریکا را حلّال مشکلات می دانند، صددرصد اشتباه می کنند و هیچ نتیجه‌ای از گفت‌وگو با آمریکایی‌ها حاصل نخواهد شد، چرا که آنها یقیناً و قطعاً هیچ امتیازی نخواهند داد.</p>
      <p>شبکه سعودی العربیه در این باره نوشت: رهبر ایران بار دیگر مذاکره با آمریکا را رد کرد.</p>
      <p>این شبکه در ادامه نوشت: رهبر ایران اعلام کرد که کشورش در برابر فشار آمریکا تسلیم نخواهد شد و مذاکره با آمریکا مشکلات ایران را حل نخواهد کرد.</p>
      <p>این شبکه سعودی در ادامه به بیانات مقام معظم رهبری در چند ماه اخیر اشاره کرد و نوشت که در 17 سپتامبر گذشته نیز رهبر ایران احتمال هرگونه مذاکره با آمریکا را رد کرده بود.</p>
      <p>روزنامه الیوم السابع مصر نیز در تیتری مشابه نوشت: رهبر ایران بار دیگر مذاکره با آمریکا را نپذیرفت.</p>
      <p>این روزنامه در ادامه نوشت: رهبر ایران تاکید کرد که یکی از راه‌های مقابله با نفوذ آمریکا عدم انجام هرگونه مذاکره با این کشور است.</p>
      <p>روزنامه القدس العربی چاپ لندن نیز همین تیتر را برای بازتاب بیانات مقام معظم رهبری انتخاب کرد و نوشت: رهبر ایران بار دیگر مذاکره با واشنگتن را رد کرد و اعلام کرد که مذاکره با ایران مشکلات کشورش را حل نخواهد کرد.</p>
      <p>شبکه روسیا الیوم در این رابطه نوشت: رهبر ایران اعلام کرد که اختلافات میان ایران و آمریکا از زمان حمله به سفارت آمریکا آغاز نشد بلکه از زمان کودتای این کشور علیه مصدق آغاز شده بود.</p>
      <p>این شبکه در ادامه نوشت: رهبر ایران همچنین گفت که آمریکا هیچ تغییری نکرده است؛ همان شرارت، همان گرگ صفتی، همان تلاش برای ایجاد دیکتاتوری بین المللی و همان سلطه طلبیِ بی حد البته با وحشی گری و وقاحت بیشتر.</p>
      <p>شبکه خبری ابوظبی نیز نوشت: اختلاف ایران و آمریکا از زمان کودتا علیه دولت مصدق آغاز شد.</p>
      <p>پایگاه خبری الفجر نیز در این باره نوشت: رهبر ایران اعلام کرد که مذاکره با آمریکا مشکلات ایران را حل نخواهد کرد.</p>
      <p>پایگاه خبری عربی نیوز نیز در تیتری مشابه نوشت: رهبر ایران گفت که مذاکره با آمریکا مشکلات تهران را حل نخواهد کرد.</p>
      <p>روزنامه الرای در این رابطه نوشت: رهبر ایران می گوید که مذاکره با آمریکا هیچ نتیجه ای به دنبال نخواهد داشت.</p>
      <p>خبرگزاری اسپوتنیک عربی نیز با اشاره به اینکه مقام معظم رهبری بار دیگر مذاکره با واشنگتن را رد کرد نوشت: رهبر ایران اعلام کرد که آغاز اختلافات ایران و آمریکا حمله به سفارت آمریکا نبود بلکه این اختلافات از زمان کودتای این کشور علیه مصدق آغاز شد.</p>
      <p>خبرگزاری رویترز عربی نیز همانند اغلب رسانه‌های عربی نوشت: رهبر ایران بار دیگر مذاکره با واشنگتن را رد کرد.</p>
    </article>
  </body>
</html>