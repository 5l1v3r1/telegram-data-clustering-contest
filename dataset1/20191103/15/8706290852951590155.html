<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/sports/681998/sokaroun-oi-teleftaies-stigmes-tou-21chronou-polista-pos-egine-to"/>
    <meta property="og:site_name" content="enikos.gr"/>
    <meta property="article:published_time" content="2019-11-03T15:37:00+00:00"/>
    <meta property="og:title" content="Σοκάρουν οι τελευταίες στιγμές του 21χρονου πολίστα - Πώς έγινε το τροχαίο"/>
    <meta property="og:description" content="Σε φρικτό δυστύχημα έχασε τη ζωή του ο πολίστας Αδαμάντιος Μαντής τα ξημερώματα της Κυριακής..."/>
  </head>
  <body>
    <article>
      <h1>Σοκάρουν οι τελευταίες στιγμές του 21χρονου πολίστα - Πώς έγινε το τροχαίο</h1>
      <address>
        <time datetime="2019-11-03T15:37:00+00:00">03 Nov 2019, 15:37</time>
      </address>
      <p>Σε φρικτό δυστύχημα έχασε τη ζωή του ο πολίστας <a href="http://www.enikos.gr/sports/681964/thrinos-sto-elliniko-polo-skotothike-21chronos-termatofylakas">Αδαμάντιος Μαντής</a> τα ξημερώματα της Κυριακής.</p>
      <p>Ο 21χρονος επέβαινε σε αυτοκίνητο με έναν φίλο του. Όταν βρίσκονταν στην λεωφόρο Ποσειδώνος, στο ρεύμα προς Γλυφάδα, ο οδηγός του οχήματος άκουσε έναν θόρυβο.</p>
      <p>Ο οδηγός σταμάτησε στην αριστερή λωρίδα για να δει τι συμβαίνει και τότε ο νεαρός αθλητής βγήκε έξω. Μέσα σε κλάσματα δευτερολέπτου όχημα που πέρασε με αυξημένη ταχύτητα από το σημείο, παρέσυρε τον πολίστα, τραυματίζοντάς τον σοβαρά.</p>
      <p>Ο 21χρονος τερματοφύλακας της ομάδας πόλο της Χίου μεταφέρθηκε στο Τζάνειο Νοσοκομείο, όπου και κατέληξε, σκορπίζοντας θλίψη.</p>
      <p>Ο οδηγός του οχήματος τραυματίστηκε ελαφρά.</p>
      <p>Ο Μαντής στην καριέρα του είχε υπηρετήσει την Γλυφάδα, τον Πανιώνιο, το Παλαιό Φάληρο, τον Υδραϊκό, ενώ είχε αγωνιστεί σε όλα τα τμήματα υποδομών των εθνικών ομάδων. Ήταν μάλιστα ο βασικός τερματοφύλακας της εθνικής εφήβων στο Ευρωπαϊκό Πρωτάθλημα του 2015, που είχε γίνει στο Μπακού, στο πλαίσιο των Πρώτων Ευρωπαϊκών Αγώνων, βοηθώντας το αντιπροσωπευτικό συγκρότημα να κατακτήσει το χάλκινο μετάλλιο. Μετά από αρκετές σεζόν ως αναπληρωματικός σε διάφορες ομάδες, το φετινό καλοκαίρι μεταγράφηκε στη Χίο και καθιερώθηκε ως βασικός. Μάλιστα, ήταν ο μεγάλος πρωταγωνιστής στη μοναδική ως τώρα νίκη του ΝΟΧ στο πρωτάθλημα, το 9-5 επί του ΠΑΟΚ στις 19/10.</p>
      <p>Το Δ.Σ. του Ναυτικού Ομίλου Χίου, σε έκτακτη συνεδρίασή του, εξέδωσε ψήφισμα όπου αποφασίστηκαν τα εξής:</p>
      <p>1. Να παραστεί σύσσωμο στην Εξόδιο Ακολουθία</p>
      <p>2. Να τηρηθεί ενός λεπτού σιγή στον επόμενο εντός έδρας αγώνα του ΝΟΧ</p>
      <p>3. Να κυματίζει μεσίστια η σημαία στις εγκαταστάσεις του Ομίλου για 3 ημέρες</p>
      <p>4. Να διαβιβαστούν δια του παρόντος ψηφίσματος τα ειλικρινή συλλυπητήρια του Δ.Σ. στην οικογένεια του εκλιπόντος</p>
      <p>5. Να διατεθεί χρηματικό πόσο εις μνήμην του, στο Νοσοκομείο Παίδων «Η Αγία Σοφία»</p>
      <p>6. Να δημοσιευθεί το παρών ψήφισμα στον τύπο.</p>
      <p>Συγκλονισμένη από τον αδόκητο χαμό του Μαντή, δηλώνει και η διοίκηση του ΝΟΒ, απέναντι στον οποίο αγωνίστηκε ο ΝΟΧ. «Η οικογένεια του Ναυτικού Ομίλου Βουλιαγμένης είναι συγκλονισμένη από τον αδόκητο χαμό του ταλαντούχου αθλητή υδατοσφαίρισης Αδαμάντιου Μαντή του Ναυτικού Ομίλου Χίου, σε τροχαίο δυστύχημα σήμερα. Μόλις χτες παίζαμε μαζί του στο κολυμβητήριο του Ν.Ο.Β. για την 6η αγωνιστική του πρωταθλήματος και είναι ασύλληπτο πώς αλλάζει η πραγματικότητα. Εκφράζουμε τα ειλικρινή και θερμά συλλυπητήριά μας στην οικογένεια του Αδαμάντιου».</p>
      <p>Πηγή: ant1news.gr</p>
      <related>
        <h4>σχετικά άρθρα</h4>
        <a href="http://www.enikos.gr/sports/681964/thrinos-sto-elliniko-polo-skotothike-21chronos-termatofylakas%0A%20%20%20%20%0A"/>
        <a href="http://www.enikos.gr/sports/680522/dyskoles-ores-gia-ton-sakil-o-nil-pethane-i-adelfi-tou-se-ilikia-%0A%20%20%20%20%0A"/>
        <a href="http://www.enikos.gr/sports/680250/sovaro-trochaio-gia-paikti-tou-astera-tripolis-photo%0A%20%20%20%20%0A"/>
        <a href="http://www.enikos.gr/sports/679757/pethane-o-proin-proponitis-tis-ethnikis-christos-archontidis%0A%20%20%20%20%0A"/>
        <a href="http://www.enikos.gr/sports/678560/sovaro-trochaio-gia-ton-agouero-photo%0A%20%20%20%20%0A"/>
        <a href="http://www.enikos.gr/sports/681965/egrapse-istoria-sto-nva-o-antetokounmpo-tripli-parousia-sto-top-1%0A%20%20%20%20%0A"/>
        <a href="http://www.enikos.gr/sports/681954/gonatisan-tous-protathlites-me-schedon-triplo-gianni-oi-baks-vide%0A%20%20%20%20%0A"/>
        <a href="http://www.enikos.gr/sports/681820/sygklonizei-o-spyros-maragkos-gia-to-provlima-ygeias-pou-antimeto%0A%20%20%20%20%0A"/>
        <a href="http://www.enikos.gr/sports/681831/o-tsitsipas-tragouda-bob-marlei-video%0A%20%20%20%20%0A"/>
      </related>
    </article>
  </body>
</html>