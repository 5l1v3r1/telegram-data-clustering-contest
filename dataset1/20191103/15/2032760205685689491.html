<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88565"/>
    <meta property="og:site_name" content="Denník politika"/>
    <meta property="article:published_time" content="2019-11-03T15:35:01+00:00"/>
    <meta property="og:title" content="Video: Svitolinová neobhájila WTA Finals, Bartyová jej povolila len sedem gemov"/>
    <meta property="og:description" content="3.11.2019 (Webnoviny.sk) – Austrálčanka Ashleigh Bartyová sa stala víťazkou koncoročného tenisového šampionátu žien WTA Finals v čínskom Šen-čene. Svetová jednotka v nedeľňajšom „singlovom“ finále prekonala obhajkyňu vlaňajšieho prvenstva – Ukrajinku Elinu Svitolinovú. Bartyová triumfovala vo dvoch setoch 6:4, 6:3, pričom zápas ukončila čistou hrou a premenila hneď prvý mečbal."/>
  </head>
  <body>
    <article>
      <h1>Video: Svitolinová neobhájila WTA Finals, Bartyová jej povolila len sedem gemov</h1>
      <address><time datetime="2019-11-03T15:35:01+00:00">03 Nov 2019, 15:35</time> by <a rel="author">Webnoviny</a></address>
      <p>3.11.2019 (Webnoviny.sk) – Austrálčanka Ashleigh Bartyová sa stala víťazkou koncoročného tenisového šampionátu žien WTA Finals v čínskom Šen-čene. Svetová jednotka v nedeľňajšom „singlovom“ finále prekonala obhajkyňu vlaňajšieho prvenstva – Ukrajinku Elinu Svitolinovú. Bartyová triumfovala vo dvoch setoch 6:4, 6:3, pričom zápas ukončila čistou hrou a premenila hneď prvý mečbal.</p>
      <h3>Nová éra ženského tenisu</h3>
      <p>Bartyová si prestížnym triumfom zabezpečila koncoročný post najvyššie postavenej hráčky v renkingu WTA. Stala sa iba druhou Austrálčankou po Evonne Goolagongovej Cawleyovej, ktorá dokázala triumfovať na Turnaji majsteriek.</p>
      <p>Jej krajanke sa to podarilo dokonca dvakrát – 1974 a 1976. Bartyová je zároveň iba piatou debutantkou na tomto podujatí, ktorej sa podarilo vyhrať hneď pri premiére.</p>
      <p><i>„Bol to pre mňa neuveriteľný rok a neuveriteľná nová éra ženského tenisu. Hrať pred týmto veľkolepým publikom bolo úžasné,“</i> uviedla Bartyová, ktorá si vďaka víťazstvu v Číne obohatí bankové konto o 4,42 milióna dolárov.</p>
      <h3>Premiérovo v Šen-čene</h3>
      <p>Vo štvorhre ovládli podujatie Maďarka Tímea Babosová s francúzskou reprezentantkou Kristinou Mladenovicovou. Tie si taktiež v nedeľňajšom finále, akurát v skoršom čase, poradili s taiwansko-českou dvojicou Chsieh Su-wej a Barbora Strýcová 6:1, 6:3.</p>
      <p>Koncoročný šampionát WTA Finals sa koná premiérovo v čínskom Šen-čene , v rokoch 2014 – 2018 ho hostil Singapur. V roku 2016 ho ovládla Dominika Cibulková.</p>
      <h3>WTA Finals – dvojhra – finále</h3>
      <p>
        <b>Elina Svitolinová (Ukr.) – Ashleigh Bartyová (Aus.) 6:4, 6:3</b>
      </p>
      <h3>WTA Finals – štvorhra – finále</h3>
      <p>
        <b>Tímea Babosová, Kristina Mladenovicová (Maď./Fr.) – Chsieh Su-wej, Barbora Strýcová (Taiw./ČR) 6:1, 6:3</b>
      </p>
      <p>Viac k témam: <a href="https://www.webnoviny.sk/tag/wta-finals/"><u>WTA Finals</u></a><br/>Zdroj: Webnoviny.sk – <a href="https://www.webnoviny.sk/video-svitolinova-neobhajila-wta-finals-bartyova-jej-povolila-len-sedem-gemov/"><u>Video: Svitolinová neobhájila WTA Finals, Bartyová jej povolila len sedem gemov</u></a> © SITA Všetky práva vyhradené.</p>
    </article>
  </body>
</html>