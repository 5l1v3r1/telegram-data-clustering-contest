<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544553.html/%D8%A7%D8%AE%D8%AA%D9%84%D8%A7%D9%81-%D8%AF%DB%8C%D8%B1%DB%8C%D9%86%D9%87-%D8%A8%D8%B1-%D8%B3%D8%B1-%D8%A7%D8%B9%D9%84%D8%A7%D9%85-%D9%86%D8%B1%D8%AE-%D8%AA%D9%88%D8%B1%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-03T15:17:00+00:00"/>
    <meta property="og:title" content="اختلاف دیرینه بر سر اعلام نرخ تورم"/>
    <meta property="og:description" content="عضو انجمن اقتصاددانان ایران اظهار کرد: دوگانگی نرخ‌های تورم مهرماه ۱۳۹۸ از طرف مرکز آمار ایران و رئیس کل بانک مرکزی، یک بار دیگر از اختلاف بر سر نرخ‌های تورمی کشور پرده برداشت که در این باره شایسته است رئیس‌جمهور تکلیف کارشناسان و تحلیلگران اقتصادی را در این زمینه مشخص کند که کدام آمار صحیح است."/>
  </head>
  <body>
    <article>
      <h1>اختلاف دیرینه بر سر اعلام نرخ تورم</h1>
      <address>
        <time datetime="2019-11-03T15:17:00+00:00">03 Nov 2019, 15:17</time>
      </address>
      <p>عضو انجمن اقتصاددانان ایران اظهار کرد: دوگانگی نرخ‌های تورم مهرماه ۱۳۹۸ از طرف مرکز آمار ایران و رئیس کل بانک مرکزی، یک بار دیگر از اختلاف بر سر نرخ‌های تورمی کشور پرده برداشت که در این باره شایسته است رئیس‌جمهور تکلیف کارشناسان و تحلیلگران اقتصادی را در این زمینه مشخص کند که کدام آمار صحیح است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ «عباس علوی راد» در گفتگو با ایسنا، تصریح کرد: مرکز آمار ایران در جدیدترین گزارش خود نرخ تورم ماهانه مهرماه امسال را ۱.۷ درصد اعلام کرده است که نسبت به شهریورماه معادل ۱.۲ درصد افزایش را نشان می‌دهد و این در حالی است که رئیس کل بانک مرکزی در یک پست اینستاگرامی به کاهنده بودن نرخ تورم ماهانه در مهرماه ۹۸ و رسیدن آن به ۰.۶ درصد خبر می‌دهد.</p>
      <p>  وی اضافه کرد: در واقع رئیس کل بانک مرکزی به طور آشکار با وتو کردن نرخ‌های تورمی منتشر شده از سوی تخصصی‌ترین دستگاه جمع‌آوری و پردازش آمار رسمی در کشور، بار دیگر پرده از اختلاف دیرینه میان بانک مرکزی و مرکز آمار ایران بر سر نرخ‌های تورمی برمی‌دارد.   این دانشیار اقتصاد گفت: باید توجه داشت که اختلاف ۱.۱ درصدی میان نرخ تورم ماهانه مسئله‌ای نیست که بتوان به‌سادگی از آن گذشت به ویژه آن که مرکز آمار ایران مدعی جهش نرخ تورم ماهانه در مهرماه ۹۸ و رئیس‌کل بانک مرکزی مدعی کاهش آن است.   علوی راد در پایان با اشاره به نرخ تورم ۱۲ ماهه در مهرماه ۹۸ که معادل ۴۲ درصد بوده است، افزود: اوج‌گیری مجدد نرخ تورم ماهانه در مهرماه ماه ۹۸ به خوبی نشان می‌دهد که چرا صندوق بین‌المللی پول و بانک جهانی هر دو ادامه تورمی بودن محیط اقتصاد ایران در سال ۱۳۹۹ را پیش‌بینی کرده‌اند.</p>
    </article>
  </body>
</html>