<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/world/observe/prokuratura-niderlandiv-kategorichno-vidmovilasja-komentuvati-pokazi-tsemaha-u-spravi-mn17-637360.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-03T15:46:08+00:00"/>
    <meta property="og:title" content="Прокуратура Нідерландів категорично відмовилася коментувати покази Цемаха у справі МН17"/>
    <meta property="og:description" content="Було наголошено на конфіденційність сказаного Цемахом під час допиту"/>
  </head>
  <body>
    <article>
      <h1>Прокуратура Нідерландів категорично відмовилася коментувати покази Цемаха у справі МН17</h1>
      <address>
        <time datetime="2019-11-03T15:46:08+00:00">03 Nov 2019, 15:46</time>
      </address>
      <h4>Було наголошено на конфіденційність сказаного Цемахом під час допиту</h4>
      <p>Прокуратура Нідерландів відмовилася коментувати заяву бойовика «ДНР» Володимира Цемаха про те, що йому пропонували громадянство і будинок в Нідерландах в обмін на свідчення у справі МН17.</p>
      <p>Про це в коментарі кореспонденту <a href="https://www.ukrinform.ua/rubric-society/2810979-prokuratura-niderlandiv-vidmovilasa-komentuvati-pokazi-cemaha-u-spravi-mn17.html?fbclid=IwAR1NSeT5ntbD-E-F-sRF0WJjHNUMrG0q1xvhrkqMIrVS0J8SJdfzl1g7hrY">Укрінформу</a> в Гаазі сказала прессекретар прокуратури Нідерландів Брехт ван де Мосдейк.</p>
      <p>«Я дивилася інтерв’ю. Це правда, що пана Цемаха допитала Міжнародна спільна слідча група (JIT)», – зазначила вона з приводу інтерв’ю Цемаха, яке він дав виконавчому директору інформагентства «Россия сегодня» Кирилу Вишинському.</p>
      <p>Водночас коментувати заяви Цемаха прессекретар прокуратури Нідерландів відмовилася, при цьому наголосивши на конфіденційності сказаного Цемахом під час допиту JIT.</p>
      <p>«Ці розмови завжди конфіденційні, тому я не можу оприлюднити, що він сказав», – заявила вона і зазначила, що Цемах є важливою людиною для розслідування справи MH17.</p>
      <p>«Цемах – це людина, яка становить інтерес для Міжнародної спільної слідчої групи. Прокуратура Нідерландів надіслала запит на тимчасовий арешт Цемаха до компетентних російських органів 7 вересня 2019 року з метою екстрадиції до Нідерландів», – додала прессекретар прокуратури Нідерландів.</p>
      <p>Раніше повідомлялося, що Служба безпеки України у кінці червня провела спецоперацію на території так званої «ДНР» і <a href="https://glavcom.ua/news/sbu-zatrimala-i-vivela-z-okupovanogo-donbasu-pidozryuvanogo-u-spravi-mh17-zmi-607257.html">затримала колишнього командира ППО бойовиків в місті Сніжне Володимира Цемаха.</a> Він був переправлений через лінію розмежування на підконтрольну Україні територію.</p>
      <p>У доповіді на сайті дослідницької групи <a href="https://www.bellingcat.com/news/uk-and-europe/2019/07/09/the-arrest-of-vladimir-tsemakh-and-its-implications-for-the-mh17-investigation/">Bellingcat</a> зазначається, що Цемах <a href="https://glavcom.ua/news/bellingcat-nazvav-novi-dokazi-prichetnosti-cemaha-do-katastrofi-mh17-608606.html">може бути причетний до аварії пасажирського Boeing рейсу MH-17 та був свідком цих подій.</a></p>
      <p>5 вересня Київський апеляційний суд <a href="https://glavcom.ua/news/apelyaciyniy-sud-vipustiv-cemaha-z-pid-varti-622921.html">відпустив Цемаха під особисте зобов’язання</a>. Цемаха <a href="https://glavcom.ua/news/u-rosiji-zayavili-pro-vklyuchennya-cemaha-do-spiskiv-na-obmin-623053.html">включили до списків на обмін полоненими з української сторони. </a></p>
      <p>Нагадаємо, влада Нідерландів <a href="https://glavcom.ua/world/observe/glava-mzs-niderlandiv-namagavsja-zapobigti-peredachi-tsemaha-v-rosiju-623487.html">намагалася запобігти передачі Росії свідка </a>у справі про збитий Boeing 777 в небі над Донбасом Володимира Цемаха.</p>
      <p>Як повідомлялося, член колегії МВС та радник Арсена Авакова Антон Геращенко вважає, що <a href="https://glavcom.ua/news/ne-je-vazhlivim-svidkom-v-avakova-pidtrimali-vidachu-cemaha-rosiji-623385.html">свідчення Володимира Цемаха у справі MH17 переоцінен</a>і і його треба видати РФ в рамках обмінного процесу.</p>
      <p>Про те, що нідерландські <a href="https://glavcom.ua/news/zmi-slidchi-z-niderlandiv-z-suboti-znahodyatsya-v-kijevi-dlya-dopitu-cemaha-623084.html">слідчі допитали Цемаха</a> перед тим, як він відправився в Росію, також повідомив і президент України Володимир Зеленський. Він заявив, що через свідка у справі про збитий Boeing процес переговорів з Москвою міг зірватися.</p>
      <p><a href="https://glavcom.ua/topics/kremlinsprisoners/niderlandi-vimagajut-vid-rosiji-vidachi-tsemaha-zmi-623465.html">Нідерланди офіційно зажадали від Росії видачі фігуранта справи</a> про збитий над Донбасом Boeing рейсу MH17 Володимира Цемаха.</p>
      <p>Натомість у РФ запевняють, що <a href="https://glavcom.ua/world/observe/u-rf-zapevnyayut-shcho-niderlandi-ne-prosili-pro-ekstradiciyu-cemaha-623660.html">Нідерланди не просили про екстрадицію Цемаха</a>.</p>
      <blockquote>
        <b>Читайте також: <a href="https://glavcom.ua/news/cemah-meni-proponuvali-gromadyanstvo-niderlandiv-i-budinok-v-obmin-na-svidchennya-637141.html">Цемах: мені пропонували громадянство Нідерландів і будинок в обмін на свідчення.</a></b>
      </blockquote>
      <related>
        <a href="https://glavcom.ua/country/incidents/rozsliduvannja-sbu-chi-dopomogli-politsejski-vtekti-organizatoru-vbivstva-gandzjuk-637350.html"/>
        <a href="https://glavcom.ua/country/politics/bogdan-hotiv-pripiniti-rozsliduvannja-zlochiniv-pid-chas-revoljutsiji-gidnosti-i-zlovzhivannja-janukovicha-gorbatjuk-637344.html"/>
        <a href="https://glavcom.ua/world/observe/tramp-hotiv-otrimati-dostup-do-vikradenih-listiv-klinton-rozsliduvannja-637333.html"/>
      </related>
    </article>
  </body>
</html>