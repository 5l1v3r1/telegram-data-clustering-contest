<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980812133.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-03T15:49:00+00:00"/>
    <meta property="og:title" content="حواشی حضور ظریف در مجلس/ پزشکیان: اقدام ظریف غیرقابل قبول است/ ابطحی: چرا اخم‌های وزیر خارجه برای داخل است؟"/>
    <meta property="og:description" content="به گزارش مهر، در ادامه جلسه نوبت عصر روز یکشنبه مجلس شورای اسلامی بررسی سوال محمدجواد ابطحی نماینده خمینی‌شهر از ظریف در مورد اظهارات وی درباره پولشویی در ایران در دستور صحن علنی مجلس قرار داشت."/>
  </head>
  <body>
    <article>
      <h1>حواشی حضور ظریف در مجلس/ پزشکیان: اقدام ظریف غیرقابل قبول است/ ابطحی: چرا اخم‌های وزیر خارجه برای داخل است؟</h1>
      <address>
        <time datetime="2019-11-03T15:49:00+00:00">03 Nov 2019, 15:49</time>
      </address>
      <p>نایب رئیس مجلس در واکنش به اقدام محمدجواد ظریف در ترک صحن علنی مجلس پیش از پایان بررسی سوال گفت: کاری که ظریف انجام داد کار اشتباهی بود و قابل قبول نیست.</p>
      <p>به گزارش مهر، در ادامه جلسه نوبت عصر روز یکشنبه مجلس شورای اسلامی بررسی سوال محمدجواد ابطحی نماینده خمینی‌شهر از ظریف در مورد اظهارات وی درباره پولشویی در ایران در دستور صحن علنی مجلس قرار داشت.</p>
      <p>ظریف در مدت قانونی اظهارات خود را بیان کرد و در پایان گفت: به خاطر اینکه مقامات عالی رتبه کشور در جلسه شورای عالی امنیت ملی منتظر من هستند در ادامه جلسه حضور نمی‌یابم و جلسه علنی مجلس را ترک کرد.</p>
      <ul>
        <li>
          <b>
            <a href="https://www.alef.ir/news/3980812126.html">ظریف: ایران بیشترین تلاش را برای مقابله با پولشویی انجام داده/ انفعالی در برابر اروپایی‌ها نداریم</a>
          </b>
        </li>
      </ul>
      <p>طبق آیین نامه داخلی مجلس پس از پایان اظهارات ظریف نوبت دفاعیات و اظهارات ابطحی، نماینده سوال کننده بود، وی گفت: آقای ظریف مجلس را ترک کردند و این اقدام شان توهین به مجلس و خلاف آیین نامه داخلی مجلس است، آقای ظریف حق ترک جلسه را ندارند.</p>
      <p>در ادامه مسعود پزشکیان نایب رئیس مجلس که ریاست جلسه را بر عهده داشت خطاب به ابطحی گفت: حرف تان را بزنید، در مورد آیین نامه در هیات رئیسه صحبت می کنیم.</p>
      <p>ابطحی ادامه داد: اینکه آقای ظریف یک طرفه حرف بزنند و همه را متهم کنند که نمی‌شود، ایشان در مورد انفعال در قبال برجام و اظهارات‌شان در مورد پولشویی در ایران حرفی نزدند. این شد استدلال؟! که آقایان پول داده اند تا عده‌ای با FATF مخالف کنند؟ چرا اخم‌های آقای ظریف برای داخل و خنده هایشان برای کری و بقیه است؟</p>
      <p>عضو شورای مرکزی فراکسیون نمایندگان ولایی مجلس اظهار داشت: من صحبت نمی‌کنم و این سوال را به رای نمی‌گذارم، آقایان تحمل شنیدن حرف مخالف را ندارند. ادامه بررسی این سوال را به جلسه بعد موکول کنید.</p>
      <p>در ادامه مسعود پزشکیان نایب رئیس مجلس که ریاست جلسه را بر عهده داشت گفت: اشکال ندارد جلسه بعد که آقای ظریف برای پاسخ به سوال آقای ذوالنور به مجلس آمدند اظهارات شما را هم می شنوند.</p>
      <p>پزشکیان تصریح کرد: کاری که ظریف انجام داد کار اشتباهی بود. اگر  ۸ دقیقه دیگر در مجلس می‌ماندند اشکالی پیش نمی‌آمد، اقدام ایشان قابل قبول نیست.</p>
      <p>گفتنی است، تعداد زیادی از اعضای فراکسیون امید از جمله «پروانه سلحشوری، فاطمه سعیدی، فاطمه اولادقباد، محمدمهدی برومندی، اردشیر نوریان» در جمع نمایندگان منتقد به اقدام ظریف از جمله مجتبی ذوالنوری، محمدجواد ابطحی و جواد کریمی قدوسی حضور یافته و اقدام ظریف را توجیه کردند و خواستار ادامه بررسی سوال از وزیر امور خارجه شدند.</p>
    </article>
  </body>
</html>