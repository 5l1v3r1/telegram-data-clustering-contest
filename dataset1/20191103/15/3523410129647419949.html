<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637825/%D9%82%DB%8C%D9%85%D8%AA-%D9%85%D8%B5%D9%88%D8%A8-%D9%87%D8%B1-%D8%B4%D8%A7%D9%86%D9%87-%D8%AA%D8%AE%D9%85-%D9%85%D8%B1%D8%BA-%DB%B1%DB%B7-%D9%87%D8%B2%D8%A7%D8%B1-%D9%88-%DB%B8%DB%B0%DB%B0-%D8%AA%D9%88%D9%85%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T15:54:00+00:00"/>
    <meta property="og:title" content="قیمت مصوب هر شانه تخم مرغ ۱۷ هزار و ۸۰۰ تومان"/>
    <meta property="og:description" content="نبی پور از افزایش یک هزار تومانی نرخ تخم مرغ در بازار خبر داد."/>
  </head>
  <body>
    <article>
      <h1>
        <a href="https://www.bultannews.com/fa/news/637825/%D9%82%DB%8C%D9%85%D8%AA-%D9%85%D8%B5%D9%88%D8%A8-%D9%87%D8%B1-%D8%B4%D8%A7%D9%86%D9%87-%D8%AA%D8%AE%D9%85-%D9%85%D8%B1%D8%BA-%DB%B1%DB%B7-%D9%87%D8%B2%D8%A7%D8%B1-%D9%88-%DB%B8%DB%B0%DB%B0-%D8%AA%D9%88%D9%85%D8%A7%D9%86">قیمت مصوب هر شانه تخم مرغ ۱۷ هزار و ۸۰۰ تومان</a>
      </h1>
      <h2>نبی پور از افزایش یک هزار تومانی نرخ تخم مرغ در بازار خبر داد.</h2>
      <address><time datetime="2019-11-03T15:54:00+00:00">03 Nov 2019, 15:54</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، ناصر نبی‌پور رئیس هیئت مدیره<b> اتحادیه مرغ تخم‌گذار</b> استان تهران از افزایش یک هزار تومانی نرخ تخم مرغ نسبت به هفته گذشته در بازار خبر داد و گفت: هم اکنون متوسط نرخ هر کیلو تخم مرغ درب مرغداری ۷ هزار و ۶۰۰ تا ۷ هزار و ۷۰۰ تومان معادل شانه‌ای ۱۵ هزار و ۲۰۰ تا ۱۵ هزار و ۳۰۰ تومان است.</p>
      <p>وی پایان محرم و صفر و ازدیاد تقاضا همزمان با برگزاری مراسم عروسی و جشن ها، رونق صادرات به افغانستان و آغاز مجدد صادرات به عراق را دلیل اصلی افزایش قیمت تخم مرغ در بازار اعلام کرد.</p>
      <p>نبی پور ادامه داد: سازمان حمایت قیمت مصوب هر کیلو تخم مرغ برای مصرف کننده را ۸ هزار و ۹۰۰ تومان معادل شانه‌ای ۱۷ هزار و ۸۰۰ تومان اعلام کرده است که نرخ فعلی بازار با این قیمت همخوانی دارد.</p>
      <p>رئیس هیئت مدیره اتحادیه مرغ تخم گذار قیمت مصوب هر کیلو تخم مرغ درب مرغداری را ۷ هزار و ۷۴۰ تومان اعلام کرد و گفت: قیمت کنونی تخم مرغ درب مرغداری بیانگر خروج مرغداران از حاشیه زیان است، اما زیان ۶ ماهه گذشته آن‌ها به شدت وحشتاک بوده است چرا که هر کیلو تخم مرغ به طور متوسط با نرخ ۵ هزار و ۷۰۰ تومان در بازار فروخته می‌شد که این نرخ با قیمت مصوب ۲ هزار تومان فاصله دارد.</p>
      <p>وی درباره آخرین وضعیت صادرات تخم مرغ بیان کرد: بنابر آمار تا پایان شهریور ۱۴ هزار تن تخم مرغ به بازار‌های هدف صادر شده که با احتساب ماه‌های مهر و آبان میزان صادرات حداکثر ۱۷ هزار تن خواهد بود.</p>
      <p>نبی پور ادامه داد: با توجه به مشکل کمبود تخم مرغ در پاکستان و اوکراین، عراق یک هفته‌ای است که برای تامین نیاز خود به سمت ایران آمده است.</p>
      <p>این مقام مسئول تولید روزانه تخم مرغ را بالای ۲ هزار و ۸۰۰ تا ۲ هزار و ۹۰۰ تن اعلام کرد و افزود: با احتساب مصرف داخل روزانه ۲۵۰ تا ۲۷۰ تن از این میزان مازاد بر نیاز کشور بوده که زمینه را برای زیان مرغداران در بازار فراهم کرده است.</p>
      <p>رئیس هیئت مدیریه اتحادیه مرغ تخم‌گذار استان تهران در پایان با بیان اینکه تاکنون گزارشی از شیوع آنفولانزای فوق حاد پرندگان نداشتیم، تصریح کرد: هم اکنون تنها مسئله مرغداران قیمت تخم‌مرغ است چرا که آن‌ها در ماه‌های اخیر به طور متوسط در فروش هر کیلو تخم‌مرغ ۲ هزار تومان متضرر شدند.</p>
    </article>
  </body>
</html>