<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/637822/%D8%B3%D9%81%DB%8C%D8%B1-%DA%A9%D9%88%D8%A8%D8%A7-%D8%AA%D8%AD%D8%B1%DB%8C%D9%85%E2%80%8C%D9%87%D8%A7%DB%8C-%D8%A2%D9%85%D8%B1%DB%8C%DA%A9%D8%A7-%D9%86%D8%B3%D9%84-%DA%A9%D8%B4%DB%8C-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-03T15:44:00+00:00"/>
    <meta property="og:title" content="سفیر کوبا: تحریم‌های آمریکا نسل کشی است"/>
    <meta property="og:description" content="سفیر کوبا در تهران تاکید کرد تحریم‌های آمریکا علیه این کشور نقض آشکار حقوق بشر و در واقع نسل کشی است."/>
  </head>
  <body>
    <article>
      <h1>
        <a href="https://www.bultannews.com/fa/news/637822/%D8%B3%D9%81%DB%8C%D8%B1-%DA%A9%D9%88%D8%A8%D8%A7-%D8%AA%D8%AD%D8%B1%DB%8C%D9%85%E2%80%8C%D9%87%D8%A7%DB%8C-%D8%A2%D9%85%D8%B1%DB%8C%DA%A9%D8%A7-%D9%86%D8%B3%D9%84-%DA%A9%D8%B4%DB%8C-%D8%A7%D8%B3%D8%AA">سفیر کوبا: تحریم‌های آمریکا نسل کشی است</a>
      </h1>
      <h2>سفیر کوبا در تهران تاکید کرد تحریم‌های آمریکا علیه این کشور نقض آشکار حقوق بشر و در واقع نسل کشی است.</h2>
      <address><time datetime="2019-11-03T15:44:00+00:00">03 Nov 2019, 15:44</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، "الکسیس باندریج وگا" سفیر کوبا در تهران امروز یکشنبه میزبان جمعی از رسانه‌های داخلی بود. وی در نشستی خبری که با عنوان "کوبا بر علیه تجدید جنگ اقتصادی <b><i>ایالات متحده</i></b>" برگزار شد به تبیین پیامدهای تحریم‌‌های آمریکا علیه هاوانا پرداخت.</p>
      <p>وی در ابتدای این نشست خبری گفت: بین تاریخ های 6 تا 7 نوامبر (15 و 16 آبان) برای 28 بار پیاپی؛ مجمع عمومی سازمان ملل متحد پیش نویس قطعنامه "لزوم پایان دادن به محاصره اقتصادی تجاری و مالی وضع شده توسط ایالات متحده بر علیه <b>کوبا</b>" را به رأی خواهد گذاشت. این امر در باره ناعادلانه‌ترین، شدید‌ترین و طولانی‌ترین سیستم تحریم‌های یکجانبه بر علیه یک کشور است.</p>
      <p>سفیر کوبا ادامه داد: در دو سال گذشته، تشدید آن [تحریم‌ها] محور سیاست‌های ایالات متحده علیه کوبا بوده است و هر بار این تشدید اثرات فزاینده‌ای در بر داشته است.</p>
      <p>باندریج وگا افزود: برایتان مهم‌ترین وقایع تحریمی این دوره را بیان خواهیم کرد و برای مثال چند مورد را ذکر می‌کنیم:</p>
      <p>ایالات متحده "لیست نهادهای کوبایی محدود شده را" چهار بار گسترش داده است، که برای آنها تحریم‌های اضافه علاوه بر محاصره موجود قرار داده است، که این امر خود باعث ایجاد ترس برای تجار خارجی می‌شود.</p>
      <p>ایالات متحده بند 3 قانون هلمز ولتون که به دادگاه‌های آمریکایی اجازه می‌دهد که بر علیه شرکت‌های کوبایی اشخاص و شرکت‌های ثالث که از نظر تجاری با بخش‌های ملی شده در دهه 1960 کوبا کار کنند، اقدام کنند. از سال 1996 دولت‌های ایالات متحده (حتی دو سال اول ترامپ) هر شش ماه این امکان را لغو کرد و این امر تاثیر بسیاری بر تجارت و سرمایه گذاری‌های خارجی ما داشته است.</p>
      <p>ایالات متحده همچنین اقدامات یک جانبه اجباری را با هدف محروم کردن ملت کوبا و منابع اصلی درآمدشان به اجرا در آورده است. حتی اقدامات افراطی آن تحت تعقیب قرار دادن و تحریم شرکت‌ها، نفت کش‌ها و کشورهایی که برای کوبا سوخت می‌آورند.</p>
      <p>همه این اقدامات با هدف آگاهانه و اعلام شده برای ایجاد خسارت اقتصادی و محروم ساختن کوبا و منابع مالی انجام می‌شود.</p>
      <p>سفر شهروندان آمریکایی به کشور ما را بسیار محدود می‌کنند. هیچ شهروند یا بخش تجاری (حتی بخش خصوصی) نمی‌توانند دور از اثرات محاصره بماند.</p>
      <p>سفیر کوبا در ادامه سخنان خود گفت: رفتار آمریکا توهین به جامعه جهانی است که به مدت 27 سال متوالی محاصره علیه کوبا را در سازمان ملل محکوم می‌کند. بیشمار است قطعنامه‌هایی که توسط مجمع عمومی سازمان ملل صادر شده یا بیانیه‌هایی که توسط سران اجلاس دولت‌ها و کشورهای اتحادیه اروپا-آمریکای لاتین و کارائیب، اتحادیه آفریقا و جامعه کشورهای عدم تعهد صادر شده است.</p>
      <p>باندریج وگا ادامه داد: همانگونه که سعی می کنند صادرات نفت ایران را به صفر برسانند؛ در جهت معکوس تلاش می کنند واردات نفت به کوبا را نیز به صفر برسانند و به تمام محیط تجاری کوبا آسیب برسانند. آنها حتی برای کودکان و زنان نیز در زمینه فراهم کردن دارو استثنائی قائل نمی شوند و این تحریم ها توهین به جامعه بین الملل است.</p>
      <p>وی با اشاره به پیامدهای تحریم‌های آمریکا تاکید کرد: محاصره علیه کوبا حرکت تمام پتانسیل‌های اقتصادی و کوبا را برای اجرای برنامه ملی توسعه اقتصادی و اجتماعی کشور و همچنین تحقق برنامه 2030 و اهداف توسعه پایدار آن را کند می‌کند.</p>
      <p>باندریج وگا ادامه داد: تحریم نقض گسترده و آشکار سیستمی حقوق بشر همه کوبایی‌ها است. این تحریم‌ها با توجه به اهداف اعلام شده و چارچوب‌های سیاسی حقوقی و اداری که بر اساس آن نباشد، با توجه به کنوانسیون پیشگیری و مجازات جنایت نسل‌کشی در سال 1948 به عنوان یک نوع عمل نسل کشی شناخته می‌شود و از طریق کنفرانس لندن در سال 1909 به عنوان یک جنگ اقتصادی همچنین نماد منشور سازمان ملل و قوانین بین المللی را نیز نقض می‌کند.</p>
      <p>سفیر کوبا تاکید کرد: هاوانا خواستار پایان دادن به این محاصره ناعادلانه ای است که تقریباً 60 ساله بر مردم کوبا تحمیل شده و سبب رنج و مشکلات گردیده است.</p>
      <p>اخراج 15 دیپلمات کوبایی از واشنگتن، ممنوع المعامله بودن 180 نهاد کوبایی، تعطیلی دفتر سرویس مهاجرت و شهروندی آمریکا در کوبا، تحریم تانکرهای نفتی که از مقصد ونزوئلا به کوبا حرکت می کنند، تهدید شرکت های خارجی با اتکا به قانون هلمز بولتون، لغو فعالیت های فرهنگی و در نهایت لغو پروازها به مقصد 9 شهر کوبا به استثنای هاوانا از جمله اقدامات خصمانه ای بود که سفیر کوبا به عنوان ادله جنگ اقتصادی آمریکا علیه این کشور ارائه کرد.</p>
      <p>نماینده ارشد کوبا در تهران تاکید کرد: کوبا هیچ گاه از اصول اولیه خود صرف نظر نخواهد کرد و از تقاضای خود برای حذف کامل تحریم کناره‌گیری نخواهد کرد.</p>
      <p>وی همچنین گفت: باری دیگر از جامعه جهانی تشکر و قدردانی صمیمانه می‌کنیم که خواستار پایان دادن به این سیاست غیر قانونی، نسل کشی برون مرزی هستند. در شرایط ویژه و پیچیده کنونی؛ کوبا امیدوار است که دوباره از حمایت ارزشمند جمهوری اسلامی ایرانی به نفع برداشته شدن محاصره ایالات متحده بر علیه کشور و شجاع ما بهره گیرد.</p>
      <p>سفیر کوبا در پاسخ به سوالی درباره مناسبات کوبا و نزوئلا گفت: حمایت کوبا از ونزوئلا تاریخی است و موضوع جدیدی تلقی نمی شود. ما از زمان چاوز قرارداد تسهیل تجارت با ونزوئلا داریم. اما با توجه به اتهامی مبنی بر حضور نظامی و کمک تسلیحاتی کوبا به ونزوئلا بود که کارزاری با هدف تشدید فشارها علیه هاوانا ایجاد شد. اعلام می کنم که کوبا حتی یک مرکز نظامی در ونزوئلا ندارد. ما 20 هزار نیرو داریم که 96 درصد آنها خانم هستند و خدمات آموزشی و بهداشتی ارائه می کنند. آمریکا حتی پیشنهاد داد که اگر کمک به ونزوئلا را قطع کنید تحریم ها را رفع می کنیم اما کوبا به دوستانش پایبند است.</p>
      <p>سفیر کوبا در تهران در خصوص برنامه ها و اقدامات دولت کوبا دربرابر یکجانبه گرایی های آمریکا گفت: ما در کوبا در مورد اتحاد و همبستگی و اقدامات مشترک در مقابل یکجانبه گرایی های آمریکا و مقابله با تحریم ها با یکدیگر بحث و تبادل نظر کردیم.</p>
      <p>وی گفت: ما در بخش های مختلف مشکلات را بررسی کردیم و علاوه بر حفظ همبستگی ملی و تلاش هایی را برای ایجاد یک اتحاد بین المللی برای مقابله با یکجانبه گرایی آمریکا (مانند جامعه کشورهای حوزه کاراییب) آغاز کردیم.</p>
      <p>باندریج وگا با اشاره به همکاری کوبا با ایران نیز گفت: ما با جمهوری اسلامی ایران در حال کار کردن هستیم، در این زمینه درباره کاهش نقش قدرت دلار در روابط تجاری و اقتصادی دو جانبه و جایگزینی ارزهای دیگر مانند ریال مذاکر کردیم.</p>
      <p>سفیر کوبا افزود: هر کشوری ظرفیت‌های خاص خود را به ویژه درحوزه اقتصادی دارد. برخی اوقات شرکت های خصوصی نمی خواهند در مسائل مربوط به تحریم ها وارد شوند زیرا از تحت تاثیر قرار گرفتن و متضرر شدن هراس دارند.</p>
      <p>با بیان اینکه باید یک جبهه مشترک سیاسی و اقتصادی در جهان بر ضد یکجانبه‌گرایی آمریکا ایجاد کنیم،گفت: تصمیم برای تشکیل جبهه جهانی برای مقابله با یکجانبه گرایی از گذشته وجود داشته است اما اکنون تحریم‌های اقتصادی آن را به یک ضرورت تبدیل کرده است.</p>
      <p>وی خاطرنشان کرد: اکنون دیگر جنگ با اسلحه خیلی کم در برخی از نقاط جهان وجود دارد، اما همین تحریم ها یک «جنگ اقتصادی» است که مقابله با آن یک اقدام جهانی لازم دارد، چرا که جنگ های اقتصادی برهمه کشورها تاثیر منفی می گذارد.</p>
      <p>باندریج وگا با اشاره به اینکه کوبا از سال 2011 برنامه اصلاحات اقتصادی را آغاز کرده است،گفت: ما در حال متحول کردن سیستم‌های اقتصادی و بازبینی روش های تجاری و اقتصادی کوبا هستیم و با صرفه جویی کردن تلاش می کنیم از منابع خود منطقی استفاده کنیم. علاوه بر این با کاهش واردات و شناسایی گروه‌های آسیب پذیر سعی می کنیم بیشتر بودجه کشور را در این بخش ها متمرکز کنیم.</p>
      <p>سفیر کوبا در تهران افزود: ما به دنبال گشترش بازارهای جدید هستیم و فقط روی همکاری با چند کشور سرمایه گذاری نمی‌کنیم تا از این مرحله عبور کنیم البته سیستم و ظرفیت اقتصادی کشورها برای مقابله با تحریم ها متفاوت است و هر کشوری دستورالعمل خود را دارد.</p>
      <p>باندریج وگا گفت: همه مشکلات ما مربوط به تحریم ها نیست، بلکه سیستم‌های اقتصادی ما نیز مشکلاتی داشته است که در حال اصلاح آنها هستیم که هر روز در حال بهبود است و مطمئنا با حمایت قانونی، تلاش دولت و همراهی مردم عبور از این سختی‌ها،امکان پذیر است.</p>
      <p>سفیر کوبا در تهران درباره همکاری های ایران و کوبا گفت: روابط سیاسی کوبا و ایران همواره روابط خوبی بوده و یک رویکرد و برداشت برابر در روند همکاری ها در جهان بین تهران – هاوانا همواره برقرار بوده است.</p>
      <p>وی خروج یکجانبه آمریکا از برجام را مردود دانست و گفت: برای مذاکرات و انعقاد برجام زمانی زیادی گذاشته شد و تلاش های زیاد صورت گرفت و این توافق یک شبه به نتیجه نرسید و هنگامی که قراردادهای بین المللی منقعد می‌شوند باید اجرایی شوند.</p>
      <p>باندریج وگا تصریح کرد: کوبا همواره موافق استفاده صلح آمیز از انرژی اتمی بوده است، ما همواره با این رویکرد که از حقوق بشر با رویکرد دو گانه و شمشیر دو لبه که از یک طرف به نفع خودشان و از طرف دیگر به زیان سایر کشورها استفاده بشود، مخالفت کرده ایم و در توافق های بین المللی نظرات و توافقات مشترک داریم و با یکدیگر همکاری می کنیم.</p>
      <p>سفیر کوبا با تاکید بر این که «امنیت در منطقه خلیج فارس و تنگه هرمز نه فقط برای کشورهای همجوار بلکه برای تمام منطقه بسیار مهم است»، تصریح کرد: هاوانا و تهران همواره تاکید کرده اند که هیچ کشوری نباید درامور داخلی کشورهای دیگر دخالت کند.</p>
      <p>باندریج وگا گفت: سطح روابط تجاری و اقتصادی ایران و کوبا هنوز به نقطه مطلوب نرسیده است، که باید گسترش پیدا کند. البته برخی معتقدند که بخاط دوری مسافت است که قابل قبول نیست چرا که ما چین که فاصله بیشتری با ما دارد روابط گسترده اقتصادی داریم. باید اولویت‌ها را در نظر گرفته و با موانع بروکراسی را برطرف کنیم.</p>
    </article>
  </body>
</html>