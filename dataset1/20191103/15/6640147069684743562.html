<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/playstation-5-valutazioni-producer-fairy-tail/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-03T15:45:00+00:00"/>
    <meta property="og:title" content="PlayStation 5, le valutazioni del producer di Fairy Tail su SSD e Zen 2"/>
    <meta property="og:description" content="Il producer del nuovo RPG basato su Fairy Tail esprime le sue valutazioni su PlayStation 5 e sulle possibilità e le sfide che accompagneranno la next-gen."/>
  </head>
  <body>
    <article>
      <h1>PlayStation 5, le valutazioni del producer di Fairy Tail su SSD e Zen 2</h1>
      <address><time datetime="2019-11-03T15:45:00+00:00">03 Nov 2019, 15:45</time> by <a rel="author">Luca Salerno</a></address>
      <p>Dopo l’annuncio ufficiale di <b>PlayStation 5</b> molti sviluppatori, interpellati sulle potenzialità della next-gen, hanno espresso il loro punto di vista sulle possibilità che la nuova piattaforma Sony porterà nel campo dei giochi per console. Lo storico sviluppatore di Toei-Tecmo e producer del prossimo gioco su Fairy Tail, <b>Keisuke Kikuchi,</b> ha spiegato in un’intervista alla testata GamingBolt cosa si aspetta da PlayStation 5 e in particolare dall’impiego di una memoria <b>SSD</b> e di un processore <b>Zen 2</b>.</p>
      <p>Secondo Kikuchi, l’uso di un <b>SSD</b> oltre a migliorare, com’è ovvio, i tempi di caricamento permetterà agli sviluppatori di realizzare dei <b>filmati più elaborati e complessi</b>. A fronte di vantaggi che permettono di giocare potenzialmente senza interruzioni, il producer ha sottolineato l’importanza di mantenere all’interno dei giochi <b>momenti più lenti o di pausa vera e propria</b>, così da mantenere <b>un ritmo adeguato</b> per i giocatori. Una gestione dei tempi che Kikuchi conosce bene dato che fin dal primo episodio è producer del titolo survival-horror <b>Fatal Frame</b>, genere in cui il giusto dosaggio dei tempi è fondamentale per la buona riuscita di un titolo.</p>
      <figure>
        <img src="https://www.tomshw.it/images/images/2019/11/fairy-tail-60299.jpg"/>
      </figure>
      <p>Leggi anche: <a href="https://www.tomshw.it/videogioco/pokemon-spada-e-scudo-tutti-i-leak/">Pokémon Spada e Scudo, tutti i leak su evoluzioni e nuove creature</a></p>
      <p>Quanto all’uso di processori con architettura <b>Zen 2</b>, Keisuke Kikuchi si dice entusiasta per le possibilità che daranno agli sviluppatori di realizzare su console <b>ambienti molto più naturali</b> e di costruire ambientazioni e mondi ancora più realistici in cui raccontare le proprie storie. Anche qui, il producer, parlando dal punto di vista di uno sviluppatore, sottolinea anche <b>le sfide</b> che accompagnano le possibilità offerte da PlayStation 5.</p>
      <p><i>“E’ pur vero che una grafica ancora più dettagliata richiederà un processore che possa lavorare a una velocità maggiore, quindi mi sto preparando ad affrontare altre possibili problematiche inizialmente non previste”</i> ha detto. Kikuchi è attualmente producer del nuovo gioco su <b>Fairy Tail</b>, un RPG tratto dall’omonima saga di manga e anime e sviluppato dallo studio Gust responsabile delle serie Atelier e Air Tonelico e del quale è stato reso disponibile <a href="https://www.youtube.com/watch?v=0cm3jIl_2dQ">un nuovo video</a> durante la Paris Games Week. Il gioco è previsto su PlayStation 4, Nintendo Switch e PC nel corso del 2020.</p>
      <blockquote>Tra i titoli sviluppati da Gust c’è anche Atelier Firis che trovate a un prezzo conveniente <a href="https://toms.it/zH3Br">su Amazon</a>.</blockquote>
    </article>
  </body>
</html>