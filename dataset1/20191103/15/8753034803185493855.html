<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/kultur/i/70oBeV/kiss-kan-vaere-paa-vei-til-oester-hus-arena"/>
    <meta property="og:site_name" content="Aftenbladet"/>
    <meta property="article:published_time" content="2019-11-03T15:24:19+00:00"/>
    <meta property="og:title" content="Kiss kan være på vei til Øster Hus Arena"/>
    <meta property="og:description" content="Flere nettsider melder søndag at Kiss skal spille i Sandnes 20. juni 2020. - Ingen kommentar, sier Sandnes Ulf."/>
  </head>
  <body>
    <article>
      <h1>Kiss kan være på vei til Øster Hus Arena</h1>
      <h2>Flere nettsider melder søndag at Kiss skal spille i Sandnes 20. juni 2020. - Ingen kommentar, sier Sandnes Ulf.</h2>
      <address><time datetime="2019-11-03T15:24:19+00:00">03 Nov 2019, 15:24</time> by <a rel="author">Tommas Torgersen Skretting</a></address>
      <p>Den offisielle listen til Kiss over konserter går ikke lenger enn til Derby 12. juni 2020, men flere nettsider melder søndag at Kiss skal spille i Sandnes 20. juni 2020. Blant nettstedene er <a href="https://www.facebook.com/groups/thekisskruisers/">fansiden The Kiss Kruise</a>, som kaller seg Official Kiss Navy Group. Dette er en side for fans som følger bandet på turne og som poster bilder og tekster fra de ulike konsertopplevelsene.</p>
      <p>Det er nærliggende å tenke at den gamle supergruppen kommer til Sandnes for å markere åpning av Sandnes Ulfs nye hjemmebane Øster Hus Arena. Stadion-bygget skal være ferdig i januar/februar 2020. Men kommersiell leder Vibeke Steen i klubben vil verken bekrefte eller avkrefte dette.</p>
      <p>– Ingen kommentar, sier hun.</p>
      <p>– Kjenner du til at disse opplysningene nå verserer på sosiale medier?</p>
      <p>– Jeg har sett dette i dag, ja.</p>
      <p>– Når vil dere eventuelt kunne si noe mer om framtidige stadionkonserter på Øster Hus Arena.</p>
      <p>– Det har jeg heller ingen kommentar til.</p>
      <p>8. juni 2013 <a href="https://www.aftenbladet.no/kultur/i/AX98M/se-bildene-fra-kiss-konserten">spilte Kiss for 23.000</a> publikummere på det som den gang het Viking Stadion.</p>
      <p>Kiss er et amerikansk hardrock-band dannet i New York i 1973, kjent for pyroeffekter, ansiktsminke og kostymer. Bandet har solgt over 100 millioner musikkalbum, hvorav 19 millioner er RIAA-sertifisert salg i USA. Bandet har mottatt 30 platinaplater og 28 gullplater bare i USA, ifølge Wikipedia.</p>
    </article>
  </body>
</html>