<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/902232/-bayern-geeft-kovac-een-ultimatum-pochettino-en-mourinho-in-beeld-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-03T15:55:00+00:00"/>
    <meta property="og:title" content="'Bayern geeft Kovac een ultimatum, Pochettino en Mourinho in beeld'"/>
    <meta property="og:description" content="Niko Kovac blijft voorlopig aan als trainer van Bayern München. Dat melden BILD en Kicker zondag. De positie van de Kroaat is echter wankel: volgende week mag er niét verloren worden."/>
  </head>
  <body>
    <article>
      <h1>'Bayern geeft Kovac een ultimatum, Pochettino en Mourinho in beeld'</h1>
      <address>
        <time datetime="2019-11-03T15:55:00+00:00">03 Nov 2019, 15:55</time>
      </address>
      <p>
        <b>Niko Kovac blijft voorlopig aan als trainer van Bayern München. Dat melden BILD en Kicker zondag. De positie van de Kroaat is echter wankel: volgende week mag er niét verloren worden.</b>
      </p>
      <p>Bayern München leed zaterdag tegen Eintracht Frankfurt de grootste nederlaag sinds 2009 (5-1). Een dag na de 'Bayern-Untergang' meldde Kovac zich echter gewoon weer aan de Säbener Strasse voor een uitlooptraining. Beleidsbepalers Uli Hoeness, Karl-Heinz Rummenigge en Hasan Salihamidzic kwamen bovendien niet bijeen voor crisisoverleg.</p>
      <p>Kovac moet hoe dan ook vrezen dat hij binnenkort werkloos is. Volgens <a href="https://www.bild.de/bild-plus/sport/fussball/fussball/fc-bayern-muenchen-trotz-untergang-in-frankfurt-niko-kovac-kriegt-noch-zwei-spie-65785858,view=conversionToLogin.bild.html">BILD</a> en <a href="https://www.kicker.de/761687/artikel/kovac_soll_vorerst_bayern_trainer_bleiben">Kicker</a>, de twee toonaangevende voetbalmedia in Duitsland, krijgt de Kroatische trainer nog twee wedstrijden de tijd. Bayern speelt komende week tegen Olympiakos (Champions League) en Borussia Dortmund (Bundesliga). Na het tweeluik wordt de situatie van Kovac besproken.</p>
      <p>In de Duitse pers worden veel trainers genoemd als potentiële opvolgers van Kovac. Naast Mauricio Pochettino, José Mourinho en Massimiliano Allegri zingt ook de naam van de Nederlander Erik ten Hag nadrukkelijk rond. De kans is klein dat Ajax zal meewerken aan een tussentijds vertrek van de succestrainer.</p>
    </article>
  </body>
</html>