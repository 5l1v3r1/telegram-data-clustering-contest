<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/bursada-kacak-okul-soku-214026h.htm"/>
    <meta property="og:site_name" content="OLAY"/>
    <meta property="article:published_time" content="2019-11-03T15:02:43+00:00"/>
    <meta property="og:title" content="Bursa'da 'kaçak okul' şoku!"/>
    <meta property="og:description" content="Türkçe öğrenmekte güçlük çeken ve ailesi karma eğitimden rahatsız olan Suriyeli çocuklar için Kahyan'da bir dernek aracılığıyla ‘kaçak okul' açıldığı ortaya çıktı."/>
  </head>
  <body>
    <article>
      <h1>Bursa'da 'kaçak okul' şoku!</h1>
      <h2>Türkçe öğrenmekte güçlük çeken ve ailesi karma eğitimden rahatsız olan Suriyeli çocuklar için Kahyan'da bir dernek aracılığıyla ‘kaçak okul' açıldığı ortaya çıktı.</h2>
      <address>
        <time datetime="2019-11-03T15:02:43+00:00">03 Nov 2019, 15:02</time>
      </address>
      <p>
        <b>DERYA DEMİR PINAR</b>
      </p>
      <p>Yaklaşık 100 öğrencinin servislerle taşındığı okuldan her sabah Arapça ders sesleri işiten mahalle sakinleri, sınıfların kapatılması için imza kampanyası başlattı.</p>
      <p>Suriye'de 9 yıl önce başlayan iç savaştan kaçıp Türkiye'ye sığınan mültecilerin en yoğun yaşadığı şehirlerden Bursa'da yasal göçmen sayısı 177 bini aştı. Kent nüfusunun yüzde 6'sını oluşturan Suriyeli mültecilerin dil (iletişim) sorunu ise, eğitim hayatında krize dönüştü. Binlerce Suriyeli aile, Arapça konuşan ve yabancı bir dili öğrenmekte güçlük çeken çocuklarını, Türkçe eğitim verilen okullara göndermek istemiyor. Aynı zamanda erkek ve kız öğrencilerin karma eğitim görmesinden de rahatsızlık duyan Suriyeliler, çareyi ‘kendi çözümlerini üretmekte buldu.</p>
      <p>
        <b>AÇTIKLARI KAÇAK OKULDA ARAPÇA DERS VERİYORLAR...</b>
      </p>
      <p>Bursa'da bir yıl önce faaliyete başlayan ancak bir aydır resmiyet kazanan Suriyeli Göçmenler Derneği'nin Kayhan Mahallesi'nde ‘yardımlaşma' adı altında izinsiz eğitim faaliyeti yürüttüğü ortaya çıktı. ‘Merdiven altı' olarak tabir edilen kaçak sınıflara her sabah saat 08.00'de yaklaşık 100 öğrenci okul servisleri aracılığıyla getiriliyor ve içeride Suriyeli öğretmenler tarafından çocuklara Arapça dersler anlatıyor. Tevhidi Tedrisat Kanunu'na aykırı olarak yapılan bu eğitim öğretim faaliyetine Bursa Valiliği'nin veya İl Milli Eğitim Müdürlüğü'nün verdiği herhangi bir izni yok.</p>
      <p>
        <b>KAYHAN MAHALLESİ SAKİNLERİ İMZA KAMPANYASI BAŞLATTI...</b>
      </p>
      <p>Suriyelilerin sokak arasındaki kaçak okuluna ev sahipliği yapan Kayhan Mahallesi sakinleri de bu durumdan rahatsız... Çocukların her sabah servislerle veya aileleri tafından okula bırakıldığını, ardınan öğlene kadar yüksek sesle verilen Arapça eğitimin dışarıdan duyulduğunu anlatan esnaf, sınıfların kapatılması için imza kampanyası başlattı.</p>
      <p>Kayhan Mahalle Muhtarı İsmail Tamuroğlu, ‘‘İlkokul çağındaki çocuklar burada eğitim alıyor. Hatta daha küçük çocuklar bile buraya getiriliyor. Tamamen kendi sistemlerine göre bir eğitim verdiklerini görüyoruz. Resmi okullarda olması gereken çocuklar burada ne yapıyor bilmiyoruz'' dedi.</p>
      <p>
        <b>BÜYÜKŞEHİR MECLİSİ'NDE GÜNDEME GETİRİLMİŞTİ...</b>
      </p>
      <p>Bu arada, Suriyelilerin kaçak okulu, ilk kez geçtiğimiz hafta Büyükşehir Belediye Meclisi Ekim ayı olağan toplantısında İYİ Parti Meclis Üyesi Ferit Gürsoy tarafından gündeme getirildi. İlkokul çağındaki çocukların resmi okullarda bulunması gereken saatlere dernek binasında nasıl bir eğitime tabii tutulduğunu bilmediklerini söyleyen Gürsoy, konunun incelenmesini istemişti. Aynı hafta Büyükşehir Belediyesi Zabıta Müdürlüğü ekiplerinin dernek binasına gittiği ancak konunun belediyeyi değil Valiliği ilgilendirmesi nedeniyle işlem yapılmadığı öğrenildi.</p>
    </article>
  </body>
</html>