<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/902230/eupen-legt-krc-genk-over-de-knie-onze-coach-heeft-ze-goed-ontleed-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-03T15:45:00+00:00"/>
    <meta property="og:title" content="Eupen pakt de scalp van KRC Genk: &quot;Onze coach heeft ze goed ontleed&quot;"/>
    <meta property="og:description" content="KRC Genk is met de billen bloot gegaan in Eupen. Het werd aan de Kehrweg 2-0. Eupen gaat door op zijn uitstekende elan en heeft dat vooral aan coach Beñat San Jose te danken, zo vertelt verdediger Olivier Verdon."/>
  </head>
  <body>
    <article>
      <h1>Eupen pakt de scalp van KRC Genk: "Onze coach heeft ze goed ontleed"</h1>
      <address>
        <time datetime="2019-11-03T15:45:00+00:00">03 Nov 2019, 15:45</time>
      </address>
      <p>
        <b>KRC Genk is met de billen bloot gegaan in Eupen. Het werd aan de Kehrweg 2-0. Eupen gaat door op zijn uitstekende elan en heeft dat vooral aan coach Beñat San Jose te danken, zo vertelt verdediger Olivier Verdon.</b>
      </p>
      <p>"We hebben als team sterk moeten presteren om deze eerste thuiszege veilig te stellen", vertelt de Fransman bij <i><a href="https://m.hln.be/sport/voetbal/belgisch-voetbal/as-eupen/eupen-zingt-en-swingt-na-zege-tegen-genk-oh-wat-zijde-gij-schoon~a8ddfeb3/">Het Laatste Nieuws</a>.</i> "Dat we daarin geslaagd zijn, is vooral te wijten aan het feit dat we de richtlijnen van de coach strikt hebben nagevolgd."</p>
      <p>Eupen kon Genk aftroeven op tactisch vlak. "Onze coach heeft Genk goed ontleed. Hij kwam tot de conclusie dat er van de landskampioen meer offensieve kracht uitgaat dan van Anderlecht. Dat is de reden waarom hij defensief extra maatregelen trof en ons de opdracht gaf kort op de man te spelen. Ik kan me best voorstellen dat het voor de tegenstander moeilijk was om ruimte te creëren."</p>
      <p>Na de match gaf ook Felice Mazzu aan dat Eupen progressie maakt. "Daar ben ik het volkomen mee eens. Het heeft geduurd vooraleer we elkaar beter leerden kennen en vinden. Het team bestaat niet uit elf spelers, maar we zijn de voorbije weken wel uitgegaan van een typeploeg, die stilaan maar zeker kan terugvallen op automatismen."</p>
      <aside>Lees meer<br/><a href="https://www.voetbalprimeur.be/nieuws/902189/berge-spaart-genk-niet-na-verlies-tegen-eupen-het-is-beschamend-.html?itm_source=www.voetbalprimeur.be&amp;itm_medium=highlighted-content">Berge spaart Genk niet na verlies tegen Eupen: "Het is beschamend"</a></aside>
    </article>
  </body>
</html>