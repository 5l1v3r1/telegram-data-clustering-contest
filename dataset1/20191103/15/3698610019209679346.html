<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/u-sbu-rozpovili-aktivistam-i-zhurnalistam-yak-prosuvayetsya-rozsliduvannya-vbivstva-gandzyuk-328334_.html"/>
    <meta property="og:site_name" content="DT.ua"/>
    <meta property="article:published_time" content="2019-11-03T15:54:00+00:00"/>
    <meta property="og:title" content="У СБУ розповіли активістам і журналістам, як просувається розслідування вбивства Гандзюк"/>
    <meta property="og:description" content="У спецслужбі поскаржилися на складнощі розшуку організатора вбивства. Допомогти Левіну втекти могли самі ж правоохоронці."/>
  </head>
  <body>
    <article>
      <h1>У СБУ розповіли активістам і журналістам, як просувається розслідування вбивства Гандзюк</h1>
      <h2>У спецслужбі поскаржилися на складнощі розшуку організатора вбивства. Допомогти Левіну втекти могли самі ж правоохоронці.</h2>
      <address>
        <time datetime="2019-11-03T15:54:00+00:00">03 Nov 2019, 15:54</time>
      </address>
      <p>Керівник Головного слідчого управління СБУ Богдан Тиводар у неділю, 3 листопада, зустрівся з активістами та журналістами, аби відзвітувати про <b><a href="https://dt.ua/UKRAINE/prokurori-roblyat-vse-schob-ymovirnogo-zamovnika-vbivstva-kati-gandzyuk-ne-bulo-pokarano-326645_.html">перебіг розслідування вбивства громадської активістки, радниці мера Херсона Катерини Гандзюк</a></b>.</p>
      <p>"Отримані слідством докази дають усі підстави стверджувати, що найближчим часом СБУ та Генпрокуратура поінформують суспільство про нові вагомі результати у справі Катерини Гандзюк… Сьогодні головне для Служби притягнути до відповідальності замовників злочину, які мають понести справедливе покарання", - заявив Тиводар.</p>
      <p>Очільник ГСУ нагадав про проміжні результати розслідування. Зокрема, про строки п'ятьом <b>виконавцям злочину</b>. Завдяки угоді зі слідством та перекваліфікації справи, за вбивство вони отримали не 10-15, а від 3 до 6,5 років в'язниці.</p>
      <p>"Уже винесено вирок п'ятьом особам: безпосередньому організатору злочину Сергію Торбіну та його співучасникам – Микиті Грабчуку, Володимиру Васяновичу, В'ячеславу Вишневському та Віктору Горбунову. Їм призначено покарання від трьох до шести з половиною років", - зазначив він.</p>
      <p>Говорячи про розшук <b>організатора вбивства</b>, кримінального авторитета Олексія Левіна ("Москала"), представник української спецслужби наголосив на тому, що українські правоохоронці спільно з колегами з Інтерполу продовжують шукати підозрюваного.</p>
      <p>Про те, що підозру Левіну оголосили вже після втечі з України, а повідомити його про готування підозри міг один з колишніх поліцейських високопосадовців, Тиводар не згадав.</p>
      <p>"Розшук одного із ключових фігурантів справи, основного організатора нападу Олексія Лєвіна, проводиться у тісній взаємодії з Інтерполом, окремо залучені спецслужби деяких країн. Як було встановлено, ще 19 серпня 2018 року він виїхав за кордон. Розслідування замовних вбивств є одним із найскладніших у світовій практиці", - додав очільник ГСУ.</p>
      <p>І закликав громадян повідомляти правоохоронцям інформацію, яка допоможе встановити його місцезнаходження. Водночас адвокат підозрюваного Владислава Мангера, якого слідство вважає замовником вбивства, ще в серпні повідомив про затримання Левіна у Європі.</p>
      <p>За його словами, Левіна допитали європейські правоохоронці та співробітники СБУ, він пройшов поліграф. Але СБУ відмовилася подавати документи на екстрадицію підозрюваного до України, його відпустили, стверджує Андрій Мурашкін.</p>
      <p>Раніше <b><a href="https://dt.ua/UKRAINE/sprava-gandzyuk-gpu-zupinila-rozsliduvannya-schodo-mangera-ta-levina-318481_.html">ГПУ призупинила розслідування по Мангеру та Левіну</a></b>, мотивуючи це тим, що для його продовження потрібно знайти "Москала", який переховується за кордоном. З кінця липня слідчі дії у справі не проводилися.</p>
      <p>"Кримінальне провадження про напад на Катерину Гандзюк передано до СБУ у листопаді 2018 року. Розслідування не зупиняється ні на мить, до нього залучені кращі фахівці СБУ та Генпрокуратури… Служба безпеки України відкрита до співпраці з усіма, хто готовий допомогти  у розкритті цього зухвалого злочину", - тим часом розповідав присутнім Богдан Тиводар.</p>
      <p>Про співорганізатора злочину Ігоря Павловського він навіть словом на згадав.</p>
      <p>Щодо <b>замовників злочину</b>, вони відомі слідству, запевнив представник української спецслужби. "Наразі, слідству відомо реальне коло осіб, які можуть бути причетні до замовлення. Голові Херсонської облради (Владиславу Мангеру – ред.) вже здійснено повідомлення  про підозру", - похвалився він.</p>
      <p>Та "забув" згадати про нині звільнених голову Херсонської ОДА Андрія Гордєєва і його заступника Євген Рищука, яких активісти також вважають причетними до замовлення вбивства Гандзюк.</p>
      <p>Слідство у справі Катерини Гандзюк триває у межах п'яти кримінальних проваджень під процесуальним керівництвом Генеральної прокуратури. Пріоритетною є версія про помсту викритих нею у корупції херсонських чиновників.</p>
      <p>30 жовтня ГПУ визначила підслідність Служби безпеки у кримінальному провадженні щодо службової недбалості працівників поліції під час досудового розслідування нападу на активістку.</p>
      <p>"Усі розслідування, які ініціювала Катерина Гандзюк, будуть "жити" до повного їх завершення, запевнили слідчі. У них будуть отримані додаткові матеріали для обвинувачення всіх  осіб, причетних до нападу", - запевнив Тиводар.</p>
      <figure>
        <iframe src="https://www.youtube.com/embed/QofO_pyVFNE" width="640" height="360" data-service="Youtube" scrolling="no"/>
      </figure>
      <p>Нагадаємо, 5 серпня набрав чинності <b><a href="https://dt.ua/UKRAINE/sogodni-nabuv-sili-virok-napandnikam-na-gandzyuk-319567_.html">обвинувальний вирок вбивцям громадської активістки, радниці мера Херсона Катерини Гандзюк</a></b>. Ватажок та члени групи отримали від 3 до 6,5 років за ґратами. Перед винесенням вироку <b><a href="https://dt.ua/UKRAINE/sud-vinese-virok-p-yatom-obvinuvachenim-u-spravi-gandzyuk-6-chervnya-313368_.html">всі вони визнали свою провину</a></b> і дали викривальні свідчення проти інших учасників злочину.</p>
      <p><b><a href="https://dt.ua/UKRAINE/batko-katerini-gandzyuk-zvinuvativ-batkivschinu-ta-bpp-u-prichetnosti-do-vbivstva-yogo-donki-300859_.html">Замовниками злочину</a></b> батько вбитої називав голову Херсонської облради Владислава Мангера (виключений з "Батьківщини"), нині звільнених голову Херсонської ОДА Андрія Гордєєва і його заступника Євген Рищука ("Блок Петра Порошенка").</p>
      <p>24 квітня прокуратура вручила Мангеру нову підозру– <b><a href="https://dt.ua/UKRAINE/z-mangera-znyali-pidozru-v-organizaciyi-vbivstva-gandzyuk-slidstvo-info-309601_.html">він більше не є обвинуваченим в організації умисного вбивства</a></b>. Замість ч. 2 ст. 115 (умисне вбивство) йому інкримінували ч. 2 ст. 121 КК України (умисне тяжке тілесне ушкодження, що спричинило смерть потерпілого).</p>
      <p>Ще одного підозрюваного - <a href="https://dt.ua/UKRAINE/sbu-ogolosila-u-rozshuk-ymovirnogo-organizatora-vbivstva-gandzyuk-300164_.html"><b>організатора вбивства Катерини Гандзюк</b></a> – раніше судимого кримінального авторитета Олексія Левіна (Москаленка), також відомого як "Москал", СБУ оголосила в розшук після того, як він втік з України. Нині "Москал" переховується від слідства в Домініканській Республіці.</p>
      <p>Катерина <a href="https://dt.ua/UKRAINE/pomerla-aktivistka-katerina-gandzyuk-293005_.html"><b>Гандзюк померла 4 листопада</b></a> 2018 року в київській лікарні. Офіційна причина смерті: поліорганна недостатність і хімічні опіки 39% тіла внаслідок нападу з використанням хімічної речовини (сірчаної кислоти). </p>
      <p>Докладніше читайте в матеріалі Інни Ведерникової <b><a href="https://dt.ua/interview/viktor-gandzyuk-smert-zadvinuta-v-stil-prezidenta-326068_.html">"Віктор Гандзюк. Смерть, задвинута в стіл президента"</a></b> у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>