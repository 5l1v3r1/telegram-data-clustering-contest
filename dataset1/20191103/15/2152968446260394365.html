<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/technology/2019/11/03/eksperiment-astronavti-shte-pekat-biskviti-v-kosmosa.428396"/>
    <meta property="og:site_name" content="Dnes.bg"/>
    <meta property="article:published_time" content="2019-11-03T15:17:00+00:00"/>
    <meta property="og:title" content="Експеримент: Астронавти ще пекат бисквити в космоса"/>
    <meta property="og:description" content="Ще проверят липсата на гравитация върху формата и плътността им | Dnes.bg"/>
  </head>
  <body>
    <article>
      <h1>Експеримент: Астронавти ще пекат бисквити в космоса</h1>
      <h2>Ще проверят липсата на гравитация върху формата и плътността им</h2>
      <address><time datetime="2019-11-03T15:17:00+00:00">03 Nov 2019, 15:17</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Астронавтите ще пекат експериментално бисквити с шоколадови парченца в космоса в специална фурна, която ще им бъде доставена на Международната космическа станция утре с товарния кораб "Сигнус", съобщи Би Би Си.</p>
      <p>С пекарските си експерименти астронавтите ще тестват въздействието на високата температура и липсата на гравитация върху формата и плътността на бисквитите. Тестото се осигурява от веригата "Дабъл трий" на хотелите "Хилтън".</p>
      <p>Експерименталната фурна "Zero-G Oven", с която може да се пече храна в безтегловност, прилича повече на тостер. Температурата в нея може да достига до 363, 3 градуса Целзий. С такава фурна продължителните полети в космоса могат да станат по-приемливи.</p>
      <p>Сапсулата "Сигнус" на корпорация "Нортроп Груман", която беше изстреляна вчера следобед към МКС, превозва около 3,7 т товари. В нея има и друго необичайно оборудване - предпазна жилетка срещу радиация и части за спортен автомобил.</p>
      <p>Астронавтите ще тестват ефикасността на жилетката. Компанията "Ламборгини" пък иска да провери ефекта на космоса върху карбонови влакна. (БТА)<br/> </p>
    </article>
  </body>
</html>