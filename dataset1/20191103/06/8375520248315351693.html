<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/vchiteli-chi-kripaki-u-profspilci-osvityan-rozkritikuvali-ideyu-zaprovaditi-kontraktnu-sistemu-u-shkolah-637088.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-03T06:55:00+00:00"/>
    <meta property="og:title" content="Вчителі чи кріпаки? У профспілці освітян розкритикували ідею запровадити контрактну систему у школах"/>
    <meta property="og:description" content="Георгій Труханов: у нас хочуть не платити, навісити велику кількість годин, щоби вчитель був кріпаком і сидів у школі"/>
  </head>
  <body>
    <article>
      <h1>Вчителі чи кріпаки? У профспілці освітян розкритикували ідею запровадити контрактну систему у школах</h1>
      <address>
        <time datetime="2019-11-03T06:55:00+00:00">03 Nov 2019, 06:55</time>
      </address>
      <h4>Георгій Труханов: у нас хочуть не платити, навісити велику кількість годин, щоби вчитель був кріпаком і сидів у школі</h4>
      <p>Очільник Профспілки працівників освіти і науки Георгій Труханов пояснив, який обсяг навантаження на тиждень прийнятний для освітян. Про це він розказав в <a href="https://glavcom.ua/interviews/golova-profspilki-osvityan-georgiy-truhanov-uchiteliv-hochut-perevesti-na-kontrakti-i-zrobiti-kripakami-636675.html">інтерв’ю «Главкому»</a>, коментуючи ініціативу депутатів фракції «Голос» щодо встановлення 40-годинного робочого тижня для учителів.</p>
      <p>«Про 40 годин можуть говорити ті, хто жодного дня не працював у школі. Це мрія кожного директора, щоби вчитель сидів просто прив’язаний у школі. Зарплата оцінюється кількістю уроків. Ставка - це 18 годин. Робота учителя – це ж не тільки проведення уроку, це підготовка до нього, це позакласна робота, виховна робота, проведення зборів тощо», - пояснив Труханов.</p>
      <p>Він додав, що ніде такої обов’язкової норми в цивілізованих країнах немає, щоби учитель обов’язково сидів у школі.</p>
      <p>«Кількість годин на ставку варіюється від 14 до 22. У нас якраз оптимальна – 18. Я не кажу, що нам треба цей час зменшити. Наприклад, у наших сусідів словаків теж було 18, але вони домовились, що їм десь вдвічі збільшили зарплати, і тепер вони мають ставку не 18, а 21 годину. Натомість у нас хочуть не платити і ще й навісити кількість годин, щоби вчитель був кріпаком і сидів у школі», - зазначив очільник профспілки вчителів.</p>
      <p>Відповідаючи на питання, якою має бути зарплата учителя, Труханов пояснив, що до 2023 року найменший оклад педагогічного працівника (принаймні, це декларує уряд) має дорівнювати чотирьом прожитковим мінімумам, а з 2023 року трьом мінімальним заробітним платам. «Ось це вже щось для вчителя, це вагомі гроші», - вважає він.</p>
      <p>Як повідомлялось, 29 жовтня у Києві відбулася масова акція протесту освітян. За даними організаторів, до Києва з’їхалось близько 20 тисяч вчителів. Вони зібрались під Верховною Радою з гаслами «Гідну зарплату» і «Ні безглуздим реформам в освіті». «Безглуздими» працівники галузі  називають запропоновані зміни до законопроєкту «Про повну загально-середню освіту» (№ 0901). Цей документ був ухвалений у першому читанні ще за часів попередньої влади. Нова ж хоче тепер його удосконалити. Серед найбільш суттєвих, зокрема, пропозиція від депутатів фракції «Голос» щодо встановлення 40-годинного робочого тижня для учителів, а також скасування деяких надбавок.</p>
      <p>Перелік вимог, які <a href="https://glavcom.ua/kyiv/news/tisyachi-vchiteliv-viyshli-na-akciyu-protestu-v-kijevi-video-636158.html">сформулювали освітяни-учасники акції протесту в Києві</a>:</p>
      <ul>
        <li>збереження надбавок та доплат педагогам: за вислугу, престижність педагогічної праці, перевірку зошитів, завідування кабінетом, класне керівництво, вчене звання, науковий ступінь;</li>
      </ul>
      <ul>
        <li>можливість роботи за безстроковими трудовими договорами для працівників пенсійного віку;</li>
      </ul>
      <ul>
        <li>скорочений робочий час для педагогічних працівників;</li>
      </ul>
      <ul>
        <li>добровільність сертифікації для педагогічних працівників. </li>
      </ul>
      <blockquote>
        <b>Читайте також: <a href="https://glavcom.ua/interviews/golova-profspilki-osvityan-georgiy-truhanov-uchiteliv-hochut-perevesti-na-kontrakti-i-zrobiti-kripakami-636675.html">Голова Профспілки освітян Георгій Труханов: Учителів хочуть перевести на контракти і зробити кріпаками</a></b>
      </blockquote>
      <related>
        <a href="https://glavcom.ua/interviews/golova-profspilki-osvityan-georgiy-truhanov-uchiteliv-hochut-perevesti-na-kontrakti-i-zrobiti-kripakami-636675.html"/>
        <a href="https://glavcom.ua/kyiv/news/tisyachi-vchiteliv-viyshli-na-akciyu-protestu-v-kijevi-video-636158.html"/>
        <a href="https://glavcom.ua/specprojects/press_center/deputati-zbilshuyut-robochiy-tizhden-do-40-godin-dlya-osvityan--634443.html"/>
      </related>
    </article>
  </body>
</html>