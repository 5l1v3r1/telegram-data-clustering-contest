<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/739792"/>
    <meta property="og:site_name" content="เดลินิวส์"/>
    <meta property="article:published_time" content="2019-11-03T06:52:00+00:00"/>
    <meta property="og:title" content="จีนพร้อมดันอาเซียน &quot;เป็นศูนย์กลาง&quot; ทุนจากตะวันออก"/>
    <meta property="og:description" content="นายกรัฐมนตรีจีนกล่าวว่า รัฐบาลปักกิ่งพร้อมสนับสนุนให้อาเซียนเป็นศูนย์กลางของการลงทุนจากเอเชียตะวันออก และยืนยันความร่วมมืออย่างเต็มที่ ในการจัดทำแนวทางปฏิบัติเรื่องทะเลจีนใต้ให้บรรลุตามกรอบเวลาที่กำหนด"/>
  </head>
  <body>
    <article>
      <h1>จีนพร้อมดันอาเซียน "เป็นศูนย์กลาง" ทุนจากตะวันออก</h1>
      <address>
        <time datetime="2019-11-03T06:52:00+00:00">03 Nov 2019, 06:52</time>
      </address>
      <p>
        <b>นายกรัฐมนตรีจีนกล่าวว่า รัฐบาลปักกิ่งพร้อมสนับสนุนให้อาเซียนเป็นศูนย์กลางของการลงทุนจากเอเชียตะวันออก และยืนยันความร่วมมืออย่างเต็มที่ ในการจัดทำแนวทางปฏิบัติเรื่องทะเลจีนใต้ให้บรรลุตามกรอบเวลาที่กำหนด</b>
      </p>
      <p>สำนักข่าวต่างประเทศรายงานจากกรุงเทพมหานคร เมื่อวันที่ 3 พ.ย.ว่านายกรัฐมนตรีหลี่ เค่อเฉียง กล่าวภายหลังการเข้าร่วมประชุมอาเซียน-จีน ครั้งที่ 22 เมื่อวันอาทิตย์  ซึ่งเป็นหนึ่งในรายการหารือย่อยที่สำคัญของการประชุมสุดยอดสมาคมประชาชาติแห่งเอเชียตะวันออกเฉียงใต้ ( อาเซียน ) ครั้งที่ 35 ที่ไทยเป็นเจ้าภาพในปีนี้ ว่าภายใต้บริบทของสถานการณ์ทั้งภายในภูมิภาคและระหว่างภูมิภาคที่ซับซ้อนและเปลี่ยนแปลงอย่างรวดเร็ว ความสัมพันธ์ระหว่างอาเซียนกับจีนตั้งอยู่บนโครงสร้างพื้นฐานซึ่งมั่นคง และพัฒนาไปข้างหน้าตลอดเวลา เนื่องจากทั้งสองฝ่ายมีความไว้เนื้อเชื่อใจกัน โดยเฉพาะในด้านการสนับสนุนเสถียรภาพภายในภูมิภาค ส่งผลให้ทั้งอาเซียนและจีนสามารถรับมือกับความไม่แน่นอนซึ่งกำลังเกิดขึ้นในภูมิภาคอื่นของโลกได้</p>
      <figure>
        <iframe src="https://www.youtube.com/embed/8c6Cby2pJm8" width="640" height="360" data-service="Youtube" scrolling="no"/>
      </figure>
      <p><b>CGTN</b><br/><br/>ขณะเดียวกัน นายหลี่กล่าวถึงความคืบหน้าของการจัดทำแนวทางปฏิบัติ ( ซีโอซี ) เรื่องทะเลจีนใต้ ซึ่งร่างฉบับแรกมีการหารือและจัดทำจนเสร็จสิ้นร่วมกันเมื่อต้นปีนี้ ว่าเป็น “ก้าวย่างที่สำคัญ” สำหรับทุกประเทศซึ่งมีข้อพิพาทกันโดยตรงในเรื่องทะเลจีนใต้ พร้อมทั้งยืนยันว่ารัฐบาลปักกิ่งยินดีสนับสนุนและร่วมมือย่างเต็มที่ในทุกมิติของการจัดทำซีโอซีฉบับสมบูรณ์ ที่มีการกำหนดกรอบระยะเวลาเอาไว้ 3 ปี</p>
      <figure>
        <img src="https://www.dailynews.co.th/admin/upload/20191103/news_PjYIyPQDPr140439_533.jpg?v=20191104053?v=7035"/>
      </figure>
      <p>นอกจากนี้ นายหลี่กล่าวถึงความสัมพันธ์ระหว่างพลเมืองของอาเซียนกับจีนว่า “ต่างฝ่ายต่างเป็นจุดหมายของกันและกัน” และเชื่อมั่นว่าการแลกเปลี่ยนระหว่างบุคคลทั้งในเชิงวิชาการ และอุตสาหกรรมการท่องเที่ยวระหว่างทั้งสองฝ่ายจะมีมูลค่าเพิ่มขึ้นอย่างแน่นอน ซึ่งเชื่อมโยงกับการหารือเพื่อจัดทำข้อตกลงการเดินอากาศอาเซียน-จีน และข้อตกลงการค้าเสรีอาเซียน-จีน ตลอดจนการที่อาเซียนเป็นหนึ่งในเป้าหมายของแผนยุทธศาสตร์ “หนึ่งแถบ หนึ่งเส้นทาง” ของรัฐบาลปักกิ่งด้วย ซึ่งนายกรัฐมนตรีจีนกล่าวว่ายินดีสนับสนุนให้อาเซียนเป็น “ศูนย์กลาง” ของความร่วมมือและการลงทุนจากเอเชียตะวันออก.<br/><br/><b>เครดิตภาพ : AFP</b><br/>               <br/> </p>
    </article>
  </body>
</html>