<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/serie-a-kalidou-koulibaly-ponownie-zaatakowany-przez-rasistow-sedzia-musial-przerwac-mecz,982479.html"/>
    <meta property="og:site_name" content="TVN24"/>
    <meta property="article:published_time" content="2019-11-03T06:57:00+00:00"/>
    <meta property="og:title" content="Rasistowski atak na kolegę Milika. Mecz przerwano na kilka minut"/>
    <meta property="og:description" content="Trudno uwierzyć, że to stało się ponownie. Podczas sobotniego spotkania we włoskiej stolicy sędzia przerwał mecz z powodu rasistowskich śpiewów kibiców AS Roma. Fani miejscowej drużyny zaatakowali ..."/>
  </head>
  <body>
    <article>
      <h1>Rasistowski atak na kolegę Milika. Mecz przerwano na kilka minut</h1>
      <address>
        <time datetime="2019-11-03T06:57:00+00:00">03 Nov 2019, 06:57</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/224cd485-4689-4f3a-be75-358a9f97ee65-480p.mp4"/>
        <figcaption>Sędzia przerwał mecz po rasistowskim ataku Foto: PAP | Video: PAP/EPA</figcaption>
      </figure>
      <h3>Trudno uwierzyć, że to stało się ponownie. Podczas sobotniego spotkania we włoskiej stolicy sędzia przerwał mecz z powodu rasistowskich śpiewów kibiców AS Roma. Fani miejscowej drużyny zaatakowali słownie ciemnoskórego obrońcę Napoli Kalidou Koulibaly’ego.</h3>
      <related>
        <a href="https://eurosport.tvn24.pl/pilka-nozna,105/milik-trafil-we-wloskim-hicie-czwarty-z-rzedu-mecz-z-golem,982406.html"/>
      </related>
      <p>28-letni Senegalczyk nie po raz pierwszy stał się obiektem ataków kibiców innego zespołu. W grudniu zeszłego roku w podobny sposób potraktowali go sympatycy Interu. Stało się to w Mediolanie, a fani naśladowali odgłosy wydawane przez małpy. Potem zawodnik wielokrotnie mówił, że jest dumny ze swojego koloru skóry.</p>
      <h3>Obrażali mieszkańców Neapolu</h3>
      <p>W sobotę AS Roma podejmowała Napoli i znów doszło do gorszących wydarzeń. Jak relacjonują włoskie serwisy, od początku na stadionie można było usłyszeć obraźliwe piosenki dotyczące zespołu rywali oraz ludzi mieszkających w regionie Kampania. Według mediów z trybun niosło się m.in. "O, Wezuwiuszu! Zmyj ich swoich ogniem". To było oczywiście nawiązanie do słynnego wulkanu, który jest w bliskim sąsiedztwie Neapolu.</p>
      <p>W drugiej połowie sędzia Gianluca Rocchi musiał przerwać spotkanie, bo usłyszał, że obrażany jest Koulibaly. Napastnik AS Roma Edin Dżeko podbiegł do najbardziej fanatycznych zwolenników zespołu, a więc tych, którzy zajmują trybunę Curva Sud. Bośniak prosił ich o opamiętanie, ale na niewiele to się zdało.</p>
      <figure>
        <img src="https://r-scale-c0.dcs.redcdn.pl/scale/o2/tvn/web-content/m/p1/i/6f2688a5fce7d48c8d19762b88c32c3b/5fa148ac-d242-4d46-a216-82cb3fcb91da.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Kalidou Koulibaly znów padł ofiarą ataku rasistowskiego<cite>Źródło: Getty Images</cite></figcaption>
      </figure>
      <h3>Gospodarze wygrali</h3>
      <p>Na Stadio Olimpico do samego końca nie było kulturalnie. Mecz został natomiast wznowiony po kilku minutach. Warto dodać, że w czasie, gdy był przerwany, arbiter zaprosił oba zespoły na środek boiska, aby zapoznać ich z sytuacją.</p>
      <p>Ostatecznie AS Roma wygrała 2:1, a honorowego gola dla przyjezdnych strzelił Arkadiusz Milik.</p>
      <p>To był kolejny rasistowski skandal w ostatnim czasie. Niedawno do podobnego doszło podczas spotkania eliminacji Euro 2020 w Sofii. Bułgarscy kibice atakowali w rasistowski sposób piłkarzy z Anglii. Pojawiły się także powitania nazistowskie. Stadion przez UEFA został zamknięty na dwa spotkania.</p>
      <figure>
        <img src="https://r-scale-80.dcs.redcdn.pl/scale/o2/tvn/web-content/m/p1/i/6f2688a5fce7d48c8d19762b88c32c3b/9c17e22c-2990-4a7b-9ab1-2e31565e537b.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Edin Dzeko próbował uspokajać kibiców AS Roma<cite>Źródło: PAP</cite></figcaption>
      </figure>
      <p>Autor: srogi/TG / Źródło: eurosport.pl, Daily Mail</p>
    </article>
  </body>
</html>