<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mobilenet.cz/clanky/vyzkouseli-jsme-budoucnost-sms-prozradime-vam-jak-zprovoznit-rcs-i-na-vasem-telefonu-39316"/>
    <meta property="og:site_name" content="mobilenet.cz"/>
    <meta property="article:published_time" content="2019-11-03T06:00:00+00:00"/>
    <meta property="og:title" content="Vyzkoušeli jsme budoucnost SMS. Prozradíme vám, jak zprovoznit RCS i na vašem telefonu"/>
    <meta property="og:description" content="Standard RCS je budoucností SMS a MMS Přinášíme vám podrobný návod, jak RCS aktivovat i na vašem smartphonu s Androidem Jaké jsou jeho hlavní výhody a nevýhody?"/>
  </head>
  <body>
    <article>
      <h1>Vyzkoušeli jsme budoucnost SMS. Prozradíme vám, jak zprovoznit RCS i na vašem telefonu</h1>
      <address><time datetime="2019-11-03T06:00:00+00:00">03 Nov 2019, 06:00</time> by <a rel="author" href="https://mobilenet.cz/uzivatele/ioannis" target="_blank">Ioannis Papadopoulos</a></address>
      <p>
        <b>   •  Standard RCS je budoucností SMS a MMS <br/>   •  Přinášíme vám podrobný návod, jak RCS aktivovat i na vašem smartphonu s Androidem <br/>   •  Jaké jsou jeho hlavní výhody a nevýhody?</b>
      </p>
      <p>Jednou z důležitých novinek ze světa mobilních telefonů je nepochybně standard RCS , který je v mnohém podobný <a href="https://support.apple.com/cs-cz/HT207006">iMessage </a>od Applu. Během několika dní jsme <i>budoucnost posílání SMS</i> detailně testovali a nyní vám přinášíme podrobné informace o tom:</p>
      <ul>
        <li>v čem se RCS liší oproti běžným SMS/MMS,</li>
        <li>jaké jsou hlavní rozdíly ve srovnání s iMessage,</li>
        <li>
          <b>jak si můžete RCS aktivovat i ve vašem (Android) smartphonu</b>
        </li>
      </ul>
      <h3>Co je RCS (Rich Communication Services)?</h3>
      <p>RCS (Rich Communication Services) je přímým nástupcem dnes již poměrně zastaralých SMS a MMS, které jsou s námi již několik let a mladší generace využívá (zejména MMS) jen v ojedinělých případech. Prvním rozdílem je přenosová technologie – k přenosu zpráv pomocí RCS dochází skrze internet (ať už přes síť Wi-Fi nebo mobilní data na telefonu), díky čemuž lze snadno pokračovat v započaté konverzaci i při přechodu na jiné zařízení. V praxi tak můžete přejít z psaní zpráv v reálném čase na telefonu k počítači či tabletu, kde můžete pokračovat díky funkci „Zprávy na webu“. V tomto ohledu je důležité zmínit, že zprávy jsou vždy přijímány a odesílány z telefonu (podobně jako SMS či MMS).</p>
      <p>Podobně jako u klasických SMS má uživatel i u RCS možnost obdržet doručenku, nově však vidí také, když uživatel na druhé straně píše zprávu, podobně jako u <a href="https://mobilenet.cz/clanky/tmavy-rezim-dorazil-do-facebook-messengeru-zapnete-ho-timto-figlem-37312">Messengeru </a>či <a href="https://mobilenet.cz/clanky/telegram-x-pro-ios-konci-uzivatele-maji-prejit-na-klasickou-aplikaci-38126">Telegramu</a>. Kromě textových zpráv lze navíc sdílet polohu, GIFy, kontakty i připojit soubor a dokonce nechybí ani možnost odeslat hlasové zprávy.</p>
      <slideshow>
        <figure>
          <img src="https://cdn.24net.cz/1/obrazek/rcs-308249/60w"/>
        </figure>
        <figure>
          <img src="https://cdn.24net.cz/1/obrazek/rcs-308250/60w"/>
        </figure>
        <figure>
          <img src="https://cdn.24net.cz/1/obrazek/rcs-308251/60w"/>
        </figure>
        <figure>
          <img src="https://cdn.24net.cz/1/obrazek/rcs-308252/60w"/>
        </figure>
        <figure>
          <img src="https://cdn.24net.cz/1/obrazek/rcs-308253/60w"/>
        </figure>
        <figure>
          <img src="https://cdn.24net.cz/1/obrazek/rcs-308254/60w"/>
        </figure>
        <figure>
          <img src="https://cdn.24net.cz/1/obrazek/rcs-308255/60w"/>
        </figure>
        <figure>
          <img src="https://cdn.24net.cz/1/obrazek/rcs-308256/60w"/>
        </figure>
      </slideshow>
      <p>Podstatným rozdílem oproti běžným SMS je rovněž možnost komunikovat ve skupinovém chatu. Takový chat je možné pojmenovat, přidávat do něj nové uživatele, ztišit oznámení i opustit skupinu. Přidat do takové skupiny lze pochopitelně pouze uživatele, kteří mají RCS aktivované. V případě, že přidáte uživatele, který RCS nedisponuje, bude mu odeslána pouze běžná SMS, a to i zbylým účastníkům chatu, kteří RCS mají (stav aktuální k 1. 11. 2019).</p>
      <slideshow>
        <figure>
          <img src="https://cdn.24net.cz/1/obrazek/zpravy-od-googlu-rcs-308269/60w"/>
        </figure>
        <figure>
          <img src="https://cdn.24net.cz/1/obrazek/zpravy-od-googlu-rcs-308270/60w"/>
        </figure>
        <figure>
          <img src="https://cdn.24net.cz/1/obrazek/zpravy-od-googlu-rcs-308271/60w"/>
        </figure>
        <figure>
          <img src="https://cdn.24net.cz/1/obrazek/zpravy-od-googlu-rcs-308272/60w"/>
        </figure>
        <figure>
          <img src="https://cdn.24net.cz/1/obrazek/zpravy-od-googlu-rcs-308273/60w"/>
        </figure>
        <figure>
          <img src="https://cdn.24net.cz/1/obrazek/zpravy-od-googlu-rcs-308274/60w"/>
        </figure>
      </slideshow>
      <p>Zjednodušeně řečeno se z posílání SMS/MMS s příchodem RCS stala z uživatelského hlediska klasická chatovací aplikace, na které jsme již dobře zvyklí.</p>
      <h3>Rozdíly mezi RCS a iMessage</h3>
      <p>Jedním z rozdílů, který rozhodně stojí za pozornost, je bezpečnost při výměně zpráv. Zatímco iMessage spoléhá na šifrování typu end-to-end, které umožňuje dešifrovat obsah zpráv až na koncových zařízeních uživatelů, standard RCS tento způsob šifrování nevyužívá. Přestože se původně počítalo s integrací výše uvedeného druhu šifrování i v RCS, a to samotnou <a href="https://www.gsma.com/">GSM Association</a>, která zastupuje zájmy mobilních operátorů po celém světě, spoléhá nakonec RCS na jiný druh šifrování, který umožňuje vyměňovaná data dešifrovat i na straně operátora nebo Googlu. Zjednodušeně řečeno vyvíjí Google standard, na základě něhož mohou mobilní operátoři provozovat svou vlastní infrastrukturu upravenou pro potřeby RCS, nebo se dohodnou s Googlem, aby tuto činnost prováděl za ně.</p>
      <related>
        <h4>Přečtěte si také</h4>
        <a href="https://mobilenet.cz/clanky/uzivatele-ios-132-si-stezuji-na-agresivni-ukoncovani-aplikaci-na-pozadi-39326"/>
      </related>
      <p>Zásadním rozdílem je také možnost využívat RCS na Android smartphonech různých výrobců na rozdíl od služby iMessage dostupné pouze pro Apple zařízení. RCS navíc funguje v různých aplikacích, tedy nejen v aplikaci Zprávy od Googlu, ale i v dedikovaných „SMS aplikacích“ dalších výrobců. Dalším rozdílem je podpora hlasových i video hovorů, která je díky RCS v budoucnu možná. Dalším rozlišovacím prvkem je maximální velikost skupinového chatu. Zatímco v iMessage lze mít ve skupinovém chatu nanejvýš 32 členů, u RCS je to až 100.</p>
      <related>
        <h4>Přečtěte si také</h4>
        <a href="https://mobilenet.cz/clanky/ceska-sporitelna-pro-komunikaci-s-klienty-nove-vyuziva-apple-business-chat-37561"/>
      </related>
      <p>Co je naopak podobné, je automatická volba odeslání běžné SMS/MMS přes RCS nebo iMessage podle toho, jestli danou technologii podporuje i zařízení příjemce. V aplikaci iMessage, stejně jako ve Zprávách od Googlu, tak uvidíte, jaký typ zprávy byl uživateli doručen. Stejně tak v jiných situacích, kdy nelze zprávu doručit přes RCS, bude odeslána jako SMS/MMS.</p>
      <h3>Jak si RCS aktivovat v aplikaci Zprávy od Googlu</h3>
      <p>Na způsob, jak RCS aktivovat přišli, uživatelé sociální sítě <a href="https://www.reddit.com/r/UniversalProfile/comments/dnbrbk/tutorial_enable_rcs_on_any_carrierdevice_with/">Reddit /u/sh0ch, /u/LinkofHyrule, a /u/NashRadical</a>. Jde o poměrně jednoduchý postup, který zvládnou i uživatelé se základními znalostmi. RCS jsme v redakci úspěšně zprovoznili na několika smartphonech různých značek.</p>
      <p>K aktivaci RCS je potřeba stáhnout aplikaci <a href="https://play.google.com/store/apps/details?id=de.szalkowski.activitylauncher&amp;hl=cs">Activity Launcher</a> (dostupná v Obchodu Play) a nejnovější beta verzi <a href="https://play.google.com/store/apps/details?id=com.google.android.apps.messaging&amp;hl=cs">Zpráv od Googlu</a>. Kousek pod tlačítkem „instalovat“ najdete možnost se zapojit do testování beta verze.</p>
      <slideshow>
        <figure>
          <img src="https://cdn.24net.cz/1/obrazek/rcs-308257/60w"/>
        </figure>
        <figure>
          <img src="https://cdn.24net.cz/1/obrazek/rcs-308258/60w"/>
        </figure>
        <figure>
          <img src="https://cdn.24net.cz/1/obrazek/rcs-308259/60w"/>
        </figure>
        <figure>
          <img src="https://cdn.24net.cz/1/obrazek/rcs-308260/60w"/>
        </figure>
        <figure>
          <img src="https://cdn.24net.cz/1/obrazek/rcs-308261/60w"/>
        </figure>
        <figure>
          <img src="https://cdn.24net.cz/1/obrazek/rcs-308262/60w"/>
        </figure>
        <figure>
          <img src="https://cdn.24net.cz/1/obrazek/rcs-308263/60w"/>
        </figure>
        <figure>
          <img src="https://cdn.24net.cz/1/obrazek/rcs-308264/60w"/>
        </figure>
      </slideshow>
      <p>
        <b>Aktivaci RCS provádíte na vlastní nebezpečí a níže uvedený postup není oficiálním návodem od Googlu. Po aktivaci RCS rovněž dochází k výměně zpráv skrze testovací server Googlu, nikoliv vašeho operátora.</b>
      </p>
      <p>Postup v krocích:</p>
      <ol>
        <li>Vypněte Wi-Fi</li>
        <li>Spusťte aplikaci Activity Launcher</li>
        <li>Změňte „Recent activities“ na „All activities“</li>
        <li>Sjeďte dolů a vyhledejte Zprávy</li>
        <li>Po kliknutí na Zprávy klikněte na „Set RCS Flags“</li>
        <li>V okénku ACS Url zvolte „http://rcs-acs-prod-us.sandbox.google.com/“ a potvrďte příkazem „Použít“</li>
        <li>Vraťte se na domovskou obrazovku a ukončete aplikaci Zprávy. Znovu ji otevřete – nyní by se měla objevit výzva k aktivaci RCS</li>
        <li>Po schválení znovu aktivujte Wi-Fi a chvíli vyčkejte. Následně klikněte na tři tečky v pravém horním rohu – Nastavení – Funkce chatu</li>
        <li>Pokud byla aktivace RCS úspěšná, uvidíte zde Stav: Připojeno</li>
      </ol>
      <p>Alternativně můžete vyzkoušet i návod v níže uvedeném videu. Pokud se vám na vašem telefonu nepodaří RCS aktivovat, může to být zapříčiněno zásahem ze strany Googlu.</p>
      <related>
        <h4>Související články</h4>
        <a href="https://mobilenet.cz/clanky/zpravy-od-googlu-by-vas-mohly-brzy-upozornit-ze-jste-neodpovedeli-na-sms-38137"/>
        <a href="https://mobilenet.cz/clanky/migrujici-orli-vytvorili-pekne-tucny-ucet-za-telefon-39278"/>
        <a href="https://mobilenet.cz/clanky/mezi-uzivateli-androidu-se-siri-ransomware-pozor-na-odkazy-v-sms-38531"/>
        <a href="https://mobilenet.cz/clanky/desitky-obci-riskuji-sms-obcanum-posilaji-v-rozporu-s-pravidly-operatoru-37885"/>
        <a href="https://mobilenet.cz/clanky/t-mobile-se-chysta-omezit-svoji-sms-branu-37592"/>
        <a href="https://mobilenet.cz/clanky/halloween-se-blizi-a-google-ma-pro-vas-tematicky-easter-egg-najdete-ho-39306"/>
      </related>
    </article>
  </body>
</html>