<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/cronaca/2019/11/03/news/nubifragi_e_forti_venti_allerta_della_protezione_civile_in_dieci_regioni-240113006/"/>
    <meta property="og:site_name" content="Repubblica.it"/>
    <meta property="article:published_time" content="2019-11-03T06:46:00+00:00"/>
    <meta property="og:title" content="Nubifragi e forti venti, allerta della Protezione Civile in dieci regioni"/>
    <meta property="og:description" content="L'avviso riguarda Lombardia, Veneto, Friuli Venezia Giulia, Emilia Romagna, Umbria, Lazio, Sardegna e Campania, Liguria e Toscana"/>
  </head>
  <body>
    <article>
      <h1>Nubifragi e forti venti, allerta della Protezione Civile in dieci regioni</h1>
      <h2>L'avviso riguarda Lombardia, Veneto, Friuli Venezia Giulia, Emilia Romagna, Umbria, Lazio, Sardegna e Campania, Liguria e Toscana</h2>
      <address>
        <time datetime="2019-11-03T06:46:00+00:00">03 Nov 2019, 06:46</time>
      </address>
      <p>Un'ondata di maltempo caratterizzerà l'intera giornata di oggi, già a partire dalla notte. Il  Dipartimento della Protezione Civile d'intesa con le regioni coinvolte ha emesso un avviso di condizioni meteorologiche avverse. L'avviso prevede precipitazioni diffuse e abbondanti, anche a carattere di rovescio o temporale, su Lombardia, Veneto, Friuli Venezia Giulia, Emilia Romagna, Umbria, Lazio, Sardegna e Campania, in estensione ai settori occidentali di Abruzzo, Molise e Basilicata. Inoltre, dal mattino si prevede il persistere di precipitazioni intense, anche a carattere di rovescio o temporale, su Liguria e Toscana. I fenomeni saranno accompagnati da rovesci di forte intensità, frequente attività elettrica e forti raffiche di vento.<br/><br/>Come informa il sito <a href="https://www.ilmeteo.it/">ilmeteo.it</a>, in sede Nord Atlantica è presente una vasta area di bassa pressione (Depressione d'Islanda) che continua a pilotare impulsi perturbati verso l'Europa Occidentale e l'Italia. Nel suo incedere questo vortice ciclonico richiamerà anche fortissimi venti (raffiche ad oltre 90 km/h al Centro Sud) che, attraversando il bacino del Mediterraneo si caricheranno di umidità fornendo il carburante necessario per avere fenomeni temporaleschi particolarmente violenti e pericolosi.<br/><br/>Non sono da escludere quindi locali allagamenti o alluvioni lampo. Non andrà meglio sul resto dei settori tirrenici, col passare delle ore infatti il maltempo raggiungerà velocemente anche il resto del Centro e poi del Sud con la possibilità anche qui di rovesci temporaleschi particolarmente violenti. Attese forti precipitazioni sotto forma di nubifragi anche a Roma e Napoli specie nella seconda parte di giornata.<br/><br/>La neve tornerà a cadere abbondante, accumuli oltre il mezzo metro in poco tempo, al di sopra dei 2000 metri di quota sull'arco alpino centro orientale. Dalla sera primi segnali di miglioramento a partire dai settori più occidentali dell'Italia. Ma nel corso della prossima settimana nuove perturbazioni atlantiche raggiungeranno presto l'Italia.</p>
    </article>
  </body>
</html>