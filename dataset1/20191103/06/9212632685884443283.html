<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/513443/sambar-petak-utama"/>
    <meta property="og:site_name" content="HM Online"/>
    <meta property="article:published_time" content="2019-11-03T06:15:13+00:00"/>
    <meta property="og:title" content="Sambar petak utama"/>
    <meta property="og:description" content="FABIO Quartararo mengotakan janjinya apabila mencatat masa terpantas 1 minit 58.303 saat (s) pada sesi kelayakan kelas perdana MotoGP Grand Prix (GP) Malaysia di Litar Antarabangsa Sepang (SIC) semalam sekali gus bakal bermula di petak pertama hari ini."/>
  </head>
  <body>
    <article>
      <h1>Sambar petak utama</h1>
      <address><time datetime="2019-11-03T06:15:13+00:00">03 Nov 2019, 06:15</time> by <a rel="author">Saiful Affendy Sapran</a></address>
      <p>FABIO Quartararo mengotakan janjinya apabila mencatat masa terpantas 1 minit 58.303 saat (s) pada sesi kelayakan kelas perdana MotoGP Grand Prix (GP) Malaysia di Litar Antarabangsa Sepang (SIC) semalam sekali gus bakal bermula di petak pertama hari ini.</p>
      <p>Meskipun masih terhencut-hencut kerana belum pulih sepenuhnya daripada kecederaan di pergelangan kakinya selepas terjatuh di GP Australia minggu lalu, pelumba yang mendapat gelaran El Diablo itu tetap mampu melakar catatan terpantas.</p>
      <p>Ia bukanlah sesuatu yang mengejutkan selepas Quartararo dilihat konsisten sepanjang sesi latihan bebas ketika juara dunia, Marc Marquez berdepan malang apabila terjatuh pada sesi kelayakan sekali gus hanya mampu bermula di petak ke-11 hari ini.</p>
      <p>“Secara jujur saya yakin Marquez akan menjadi pesaing utama pada sesi kelayakan hari ini (semalam). Malah saya juga tidak dapat bermula dengan baik apabila tayar tidak begitu mencengkam.</p>
      <p>“Selain itu saya melakukan kesilapan di selekoh kedua. Tetapi saya dapat melakukan catatan yang baik apabila tidak berdepan trafik pada pusingan terakhir.</p>
      <p>“Sudah tentu satu keputusan yang sangat baik untuk pasukan dan kami bersedia meraih keputusan terbaik pada perlumbaan esok (hari ini),” katanya yang sudah mengesahkan status selaku pelumba baharu terbaik musim ini.</p>
      <p>Pelumba Monster Energy Yamaha MotoGP, Maverick Vinales pula menyambar petak kedua apabila hanya ketinggalan 0.103s di belakang catatan Quartararo.</p>
      <p>Rakan sepasukan Quartararo, Franco Morbidelli ketiga selepas mencatatkan masa 1’58.432s.</p>
      <p>Pelumba negara, Hafizh Syahrin Abdullah yang beraksi bersama Red Bull KTM Tech3 pula gagal menyinar apabila sekadar mencatat masa ke-20 terantas sekali gus bakal bermula di petak paling belakang.</p>
      <p>Seorang lagi pelumba negara yang beraksi di saingan Moto2, Adam Norrodin pula bakal bermula di petak ke-31 dengan Alex Marquez (Marc VDS) mengungguli petak pertama.</p>
      <p>Sesi kelayakan Moto3 pula diungguli oleh Marcos Ramirez dari pasukan Leopard Racing.</p>
      <related>
        <h4>Berita Berkaitan</h4>
        <a href="https://www.hmetro.com.my/arena/2019/11/513274/quartararo-sambar-petak-pertama"/>
        <a href="https://www.hmetro.com.my/arena/2019/07/472817/quartararo-kuasai-petak-depan"/>
        <a href="https://www.hmetro.com.my/arena/2019/10/508671/yamaha-srt-kuasai-barisan-depan"/>
        <a href="https://www.hmetro.com.my/arena/2019/10/503899/quartararo-sambar-petak-pertama-gp-thailand"/>
        <a href="https://www.hmetro.com.my/arena/2019/05/452084/satu-dua-untuk-petronas-yamaha-srt"/>
        <a href="https://www.hmetro.com.my/node/87829"/>
        <a href="https://www.hmetro.com.my/node/4183"/>
        <a href="https://www.hmetro.com.my/arena/2018/06/349354/lorenzo-ungguli-sesi-ujian-masa"/>
      </related>
    </article>
  </body>
</html>