<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/plus/sobota/lep-dom-okno-na-tleh"/>
    <meta property="og:site_name" content="Primorske novice"/>
    <meta property="article:published_time" content="2019-11-03T06:03:00+00:00"/>
    <meta property="og:title" content="LEP DOM: Okno na tleh"/>
    <meta property="og:description" content="Najbolj zanimiv in nenavaden element v tej popolnoma pobeljeni severnjaški ribiški hiši je stekleni pravokotnik na tleh. Okno pod podplati, skozi katerega kukamo v več kot sto let staro vinsko klet."/>
  </head>
  <body>
    <article>
      <h1>LEP DOM: Okno na tleh</h1>
      <address><time datetime="2019-11-03T06:03:00+00:00">03 Nov 2019, 06:03</time> by <a rel="author">Nada Vodušek</a></address>
      <p>
        <b>Najbolj zanimiv in nenavaden element v tej popolnoma pobeljeni severnjaški ribiški hiši je stekleni pravokotnik na tleh. Okno pod podplati, skozi katerega kukamo v več kot sto let staro vinsko klet.</b>
      </p>
      <p>Kot nekakšna zgodovinska razpoka ždi nad originalnimi kamnitimi stopnicami, ki popeljejo med mrežo prav tako surovih kovinskih polic, na katerih poležavajo steklenice. Ali je v njih tudi stoletno arhivsko vino, ne vemo, četudi je moč razbrati, da je lastnik ponosen na svojo zbirko in si jo želi pokazati. Ta analogni unikatni televizor brez gibljive slike je varno ujet v železen okvir, zaradi svoje teže pa ima hidravlični sistem za odpiranje. Hkrati pa je tudi vir svetlobe s tal, kadar je arheološko podzemlje hiše osvetljeno.</p>
      <h3>Poudarjena vertikala</h3>
      <p>Arhitekti so to talno okno izkoristili za poudarjanje vertikale, ki jo dušijo nizki stropi. No, po prenovi nič več. S strešnimi okni se je hiša odprla v nebo, z rušitvijo vmesnih sten pa prej ujete sobice spremenila v eno samo prostornost, prehodnost in povezanost bivanja. Če o arhivskem statusu vina lahko le ugibamo, pa o starosti hiše same ni nobenega dvoma, čeprav od prvotnega interierja ni veliko ostalo.</p>
      <blockquote>Vsi arhitekturni detajli, ki so jih osmislili in v celoto povezali arhitekti, so nevtralna osnova, na kateri se lahko gradi in razvija življenje. Ta navidezna dolgočasnost je v resnici najboljše, kar se lahko zgodi na samem začetku.</blockquote>
      <p>Ohranilo se je tisto, kar je nujno, in tisto, kar je bilo posebno, očarljivo, kot denimo stopnice, ki se pnejo v nadstropje kot elegantna bela skulptura z nišami za okrasne predmete. Ostal je tudi dimnik, njegova funkcionalna vertikala se je malo odebelila, preoblekla in služi kot rahla pregrada med kuhinjo in dnevno sobo, tako da pogled na kuharske podvige ni povsem odprt, a tudi posebej skrit ne. Krivulje in pravi koti so v harmoničnem razmerju, pohištvo je lahkotno in po svoje nevtralno, v sodobnem žargonu bi rekli - trajnostno.</p>
      <h3>Paleta različnih belin</h3>
      <p>Popolna belina, v kateri lebdi interier, bi zlahka postala sterilna in hladna, če ne bi bilo premišljenih motenj, ki kot poteze s svinčnikom zarišejo v njeno monolitnost. Okrogline, različne niše v zidu, ne povsem gladek omet okoli stopnic, odebeljeni koti, senčne zareze med deskami, ki pokrivajo tla, prav zaradi svoje raznolikosti slikajo paleto različnih belin in so daleč od dolgočasja. Seveda je tu tudi pragmatična, funkcionalna plat - belina odbija več svetlobe, kar za manjše prostore z nizkim stropom posebej pomembno, saj jih vizualno poveča. Podobno kot monoliten kuhinjski pult, ki se razteza od stene do stene. Star tram nad njim je materialna vez s preteklostjo, z nizom majhnih žarnic v sebi pa idealno osvetljuje delovno površino. Vsi arhitekturni detajli, ki so jih osmislili in v celoto povezali arhitekti, so nevtralna osnova, na kateri se lahko gradi in razvija življenje. Ta navidezna dolgočasnost je v resnici najboljše, kar se lahko zgodi na samem začetku. Interier, ki je odprt za spremembe, dodatke, za nepredvidljivi tok življenja, v katerem se nam marsikaj dogaja. Zato je osvobajajoče imeti dom, v katerem se lahko razpletejo mnoge različne zgodbe, se prikažejo nove barve, oblike, svoj dom lahko najdejo kosi iz različnih stilov in obdobij. Karkoli se bo zgodilo, bo sprejeto in objeto z nevtralno osnovo.</p>
      <blockquote><b>Ribiška hiša</b><br/>Ribiška hiša, Vedbæk, DanskaOblikovanje interierja: <b>Jonas Bjerre-Poulsen</b> &amp; <b>Kasper Rønn</b>, Norm Architects, Danska</blockquote>
      <p>Lahko pa vse ostane tudi tako, kot je, in se le šopki cvetja spreminjajo z letnimi časi. In pogled na bršljan, ki mu zima ne more do živega.</p>
      <p>(foto: Jonas Bjerre-Poulsen)</p>
      <slideshow>
        <figure>
          <img src="https://static.primorske.si/foto/highres/sobota/718146_2_norm-vedbaek-house-i-20.jpg"/>
          <figcaption>Najbolj nenavaden element je stekleno okno na tleh. (foto: Jonas Bjerre-Poulsen)</figcaption>
        </figure>
        <figure>
          <img src="https://static.primorske.si/foto/highres/sobota/718146_4_norm-vedbaek-house-i-17.jpg"/>
          <figcaption>Surova kovinska mreža hrani vinski arhiv. (foto: Jonas Bjerre-Poulsen)</figcaption>
        </figure>
        <figure>
          <img src="https://static.primorske.si/foto/highres/sobota/718146_5_norm-vedbaek-house-i-03.jpg"/>
          <figcaption>Očarljivo prenovljene stare stopnice vodijo v spalnice. (foto: Jonas Bjerre-Poulsen)</figcaption>
        </figure>
        <figure>
          <img src="https://static.primorske.si/foto/highres/sobota/718146_6_norm-vedbaek-house-i-14.jpg"/>
          <figcaption>Monoliten kuhinjski pult, ki se razteza od stene do stene. (foto: Jonas Bjerre-Poulsen)</figcaption>
        </figure>
        <figure>
          <img src="https://static.primorske.si/foto/highres/sobota/718146_7_norm-vedbaek-house-i-18.jpg"/>
          <figcaption>Minimalizem beline objema tudi spalnico. (foto: Jonas Bjerre-Poulsen)</figcaption>
        </figure>
        <figure>
          <img src="https://static.primorske.si/foto/highres/sobota/718146_8_norm-vedbaek-house-i-04.jpg"/>
          <figcaption>Strešna okna dodatno osvetljujejo prostor. (foto: Jonas Bjerre-Poulsen)</figcaption>
        </figure>
        <figure>
          <img src="https://static.primorske.si/foto/highres/sobota/718146_9_norm-vedbaek-house-i-21.jpg"/>
          <figcaption>Pogled v arheologijo podzemlja je zanimiv tudi za otroke. (foto: Jonas Bjerre-Poulsen)</figcaption>
        </figure>
        <figure>
          <img src="https://static.primorske.si/foto/highres/sobota/718146_3_norm-vedbaek-house-i-19.jpg"/>
          <figcaption>Originalne kamnite stopnice se spuščajo v staro klet. (foto: Jonas Bjerre-Poulsen)</figcaption>
        </figure>
      </slideshow>
    </article>
  </body>
</html>