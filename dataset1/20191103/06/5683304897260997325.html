<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/india/2019/11/03/basic-salary-below-minimum-salary.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-03T06:05:00+00:00"/>
    <meta property="og:title" content="മിനിമം വേതനത്തിനും താഴെ ഇനി 'അടിസ്ഥാന വേതനം'; കരട് പ്രസിദ്ധീകരിച്ചു"/>
    <meta property="og:description" content="ന്യൂഡൽഹി ∙ തൊഴിലാളികളെ ആശങ്കയിലാക്കി, മിനിമം വേതനത്തിനും താഴെ 'അടിസ്ഥാന വേതനം' (ഫ്ലോർ വേജ്) എന്ന തട്ടു കൂടി ഉൾപ്പെടുത്തി ദേശീയ വേതന നിയമത്തിന്റെ കരട്.Government of India. Manorama News. manorama online. Salaray. minimum wage. national wage policy. മിനിമം വേതനം. Latest News.India News. National News. Malayalam News. Manorama Online"/>
  </head>
  <body>
    <article>
      <h1>മിനിമം വേതനത്തിനും താഴെ ഇനി 'അടിസ്ഥാന വേതനം'; കരട് പ്രസിദ്ധീകരിച്ചു</h1>
      <address><time datetime="2019-11-03T06:05:00+00:00">03 Nov 2019, 06:05</time> by <a rel="author">രാജീവ് മേനോൻ</a></address>
      <p>ന്യൂഡൽഹി ∙ തൊഴിലാളികളെ ആശങ്കയിലാക്കി, മിനിമം വേതനത്തിനും താഴെ ‘അടിസ്ഥാന വേതനം’ (ഫ്ലോർ വേജ്) എന്ന തട്ടു കൂടി ഉൾപ്പെടുത്തി ദേശീയ വേതന നിയമത്തിന്റെ കരട് കേന്ദ്ര തൊഴിൽ മന്ത്രാലയം പ്രസിദ്ധീകരിച്ചു. പാർലമെന്റ് ജൂലൈയിൽ പാസാക്കിയ വേതന ചട്ടത്തിന്റെ അടിസ്ഥാനത്തിലാണിത്.</p>
      <p>വേതനത്തിനു ലിവിങ് വേജ്, ഫെയർ വേജ്, മിനിമം വേജ് എന്നിങ്ങനെ മൂന്നു തലങ്ങളാണു 1948 ലെ ഫെയർ വേജസ് കമ്മിറ്റി നിശ്ചയിച്ചിരുന്നത്. മിനിമം വേതനത്തിനു താഴെ ഒരു തലം കൂടി ഉൾപ്പെടുത്തുന്നതു ഫലത്തിൽ ശമ്പളം കുറയ്ക്കാനാണെന്നു തൊഴിലാളി സംഘടനകൾ ചൂണ്ടിക്കാട്ടുന്നു. രാജ്യത്തിന്റെ പുരോഗതിയും ഭാവി ഇന്ത്യ എന്ന ആശയവും ഇല്ലാതാക്കുന്നതാണു നിർദേശമെന്നു സംഘപരിവാർ തൊഴിലാളി സംഘടനയായ ബിഎംഎസിന്റെ ദേശീയ പ്രസിഡന്റ് സജി നാരായണനും പ്രതികരിച്ചു. കരടു നിയമത്തെക്കുറിച്ചുള്ള അഭിപ്രായങ്ങൾ 45 ദിവസത്തിനകം അറിയിക്കാം. </p>
      <p>
        <b>നിർദേശങ്ങളിങ്ങനെ</b>
      </p>
      <p>∙ മെട്രോ, മെട്രോ ഇതര നഗരങ്ങൾ, ഗ്രാമീണ മേഖല എന്നിങ്ങനെ തിരിച്ച് അടിസ്ഥാന വേതനം.</p>
      <p>∙ കേന്ദ്രം നിശ്ചയിക്കുന്ന അടിസ്ഥാന വേതനത്തിനും മുകളിലായിരിക്കണം മിനിമം വേതനം. സംസ്ഥാനങ്ങൾക്കു മിനിമം കൂലി നിർണയിക്കാമെങ്കിലും കേന്ദ്രത്തിന്റേതിലും കുറയരുത്. </p>
      <p>∙ അവിദഗ്ധർ, അർധവിദഗ്ധർ, വിദഗ്ധർ, ഉയർന്ന വൈദഗ്ധ്യമുള്ളവർ എന്നിങ്ങനെ തിരിക്കും.</p>
    </article>
  </body>
</html>