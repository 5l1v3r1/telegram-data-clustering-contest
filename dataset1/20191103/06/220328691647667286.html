<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/blgariya-mestni-izbori-2019/kak-da-glasuvame-na-balotazha-na-3-noemvri-405688.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-03T06:40:50+00:00"/>
    <meta property="og:title" content="Как да гласуваме на балотажа на 3 ноември?"/>
    <meta property="og:description" content="Гласуването започва в 7.00 часа и приключва в 20.00 часа"/>
  </head>
  <body>
    <article>
      <h1>Как да гласуваме на балотажа на 3 ноември?</h1>
      <address><time datetime="2019-11-03T06:40:50+00:00">03 Nov 2019, 06:40</time> by <a rel="author">Редактори</a></address>
      <p>Втори тур на местните избори се провежда в България на 3 ноември. В 97 общини, 377 кметства и 31 районни администрации в София, Пловдив и Варна се провежда окончателен избор, известен още като балотаж. Осемнадесет от общините, в които ще има втори тур на изборите, са областни центрове, сред които и най-големите - София, Пловдив, Варна и Русе.</p>
      <p>Гласуването започва в 7.00 часа и приключва в 20.00 часа. Изборният ден може да бъде удължен по преценка на Централната избирателна комисия, ако в 20.00 часа пред изборните помещения има желаещи да гласуват, но удължаването може да е най-много с един час - до 21.00 часа.</p>
      <p>Гласуването ще е само и единствено с хартиени бюлетини. Освен двамата претенденти за кмет гласоподавателите могат да изберат и опцията "Не подкрепям никого", но това не влияе на резултата. За избран ще се счита кандидатът, събрал по-голямата част от гласовете (още четете тук).</p>
      <p>
        <b>Бюлетините за кметове</b>
      </p>
      <p>Бюлетините, с които се гласува за кмет на община, кмет на кметство и районен кмет, са еднотипни. От лявата страна са имената на партиите и коалициите, издигнали двамата кандидати, а от дясната - имената на кандидатите. По средата са квадратчетата с номерата на партиите, коалициите и независимите кандидати. Най-отдолу има опция "Не подкрепям никого".</p>
      <p>В повечето райони в София, Пловдив и Варна ще има два избора - за кмет на община и за районен кмет. На балотаж в София отиват Йорданка Фандъкова и Мая Манолова, в Пловдив - Здравко Димитров и Славчо Атанасов, а във Варна Иван Портних и Костадин Костадинов. Втори тур на изборите ще има още в Благоевград, Видин, Добрич, Ловеч, Пазарджик, Перник, Плевен, Разград, Русе, Силистра, Сливен, Смолян, Търговище, Шумен и Ямбол. В села около София може да има и три вида избор.</p>
      <p>В част от кметствата също ще се гласува с две бюлетини - за кмет на община и на кметство. В селата Климентово (Полски Тръмбеш), Знаменосец (Раднево) и Александрово (Ловеч) ще има трилотаж, т.е. на втория тур ще се избира измежду трима кандидати за кмет.</p>
      <p>
        <b>Попълване и пускане на бюлетините</b>
      </p>
      <p>В неделя гласоподавателят се явява в секционната избирателна комисия и се легитимира пред член на комисията с личната си карта. След вписване на данните от личната карта на избирателя в списъка той получава бюлетина/и. Те се откъсват от съответните кочани, а на гърбовете им се поставя печат.</p>
      <p>След като вземе бюлетините, избирателят влиза в тъмната стаичка за гласуване. Той отбелязва вота за кмет, като поставя знак Х или V в квадратчето с номера на избрания от него кандидат или опцията "Не подкрепям никого". Гласът е действителен само ако е с химикал, пишещ със син цвят.</p>
      <p>Бюлетините се сгъват така, че да не се вижда отбелязването. Препоръчително е отгоре да остане мястото за печати, където да се постави втори на излизане.</p>
      <p>След това избирателят излиза от тъмната стаичка за гласуване, подава сгънатите бюлетини с вота си на член на комисията и следи за точното сверяване дали номерата върху тях съответстват на номерата върху кочаните, от които са откъснати. Ако това е така, номерата се откъсват и се поставят в кутия, а върху бюлетините се поставя втори печат. След това избирателят ги пуска в прозрачната урна. Накрая полага подпис в избирателния списък.</p>
      <p>Ако избирателят сгреши дадена бюлетина, може да я върне на комисията, която поставя надпис "Сгрешена", и да получи нова, в която да отбележи вота си.</p>
    </article>
  </body>
</html>