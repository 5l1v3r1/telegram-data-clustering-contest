<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/akcija-v-mariboru-evakuacija-zaradi-pol-tone-tezke-ameriske-bombe-245367"/>
    <meta property="og:site_name" content="Slovenske novice"/>
    <meta property="article:published_time" content="2019-11-03T06:13:00+00:00"/>
    <meta property="og:title" content="Akcija v Mariboru, evakuacija zaradi pol tone težke ameriške bombe"/>
    <meta property="og:description" content="MARIBOR – Danes bo v Mariboru potekala onesposobitev še druge ameriške bombe, ki je težka pol tone. Prvo, 250-kilogramsko, so uspešno odstranili pred dnevi. Prebivalstvo s 300-metrskega območ..."/>
  </head>
  <body>
    <article>
      <h1>Akcija v Mariboru, evakuacija zaradi pol tone težke ameriške bombe</h1>
      <h2>Prebivalstvo s 300-metrskega območja okoli lokacije bo treba evakuirati. Tisti, ki živijo na razdalji 300–600 metrov od lokacije, pa bodo morali biti med intervencijo v svojih prostorih.</h2>
      <address><time datetime="2019-11-03T06:13:00+00:00">03 Nov 2019, 06:13</time> by <a rel="author">A. L.</a></address>
      <p>MARIBOR – Danes bo v Mariboru potekala onesposobitev še druge ameriške bombe, ki je težka pol tone. Prvo, 250-kilogramsko, so uspešno odstranili pred dnevi.<br/><br/>Prebivalstvo s 300-metrskega območja okoli lokacije bo treba evakuirati. Tisti, ki živijo na razdalji 300–600 metrov od lokacije, pa bodo morali biti med intervencijo v svojih prostorih. Nevarnost bo naznanila okoli 12. ure sirena, prav tako pa se bo oglasila, ko bo nevarnosti konec.<br/><br/>Med današnjo intervencijo dezaktiviranja letalske bombe v Plinarniški ulici bo evakuacijsko sprejemališče za tiste, ki se nimajo možnosti kam umakniti, Dvorana Tabor. Vstop bo na vhodu B, vse občane bodo ob prihodu popisali.<br/><br/><br/><br/>Do Dvorane Tabor se bodo lahko občani z nevarnega območja (radij 300 metrov okoli kraja intervencije) pripeljali s svojimi avtomobili ali z avtobusi mestnega prometa. Ti bodo vozili z Mlinske ulice (postajališče na zunanji strani avtobusne postaje) med 8. in 10. uro.<br/><br/>Bolnim in starejšim bodo pri evakuaciji pomagale ekipe Nujne medicinske pomoči Zdravstvenega doma Maribor. Za prevoz se dogovorite na številki 112.<br/><br/>Vozila, ki so parkirana na ulici na območju 600-metrske cone, bo treba umakniti na varno, sporočajo iz Mestne občine Maribor.</p>
    </article>
  </body>
</html>