<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/it/739646"/>
    <meta property="og:site_name" content="เดลินิวส์"/>
    <meta property="article:published_time" content="2019-11-03T01:30:00+00:00"/>
    <meta property="og:title" content="ออดี้ คิว8 หรูหราแต่พร้อมลุย(คลิป)"/>
    <meta property="og:description" content="'คิว8' รถอเนกประสงค์ (เอสยูวี) ตัวท็อปของแบรนด์ “ออดี้” ที่อาวดี้ ประเทศไทย นำเข้ามาทำตลาดในเมืองไทยพบว่ามีกระแสการตอบรับที่ดี ดีไซน์หรูหราเข้าไว้ด้วยกันได้อย่างลงตัวผ่านการออกแบบโดยสะท้อนแนวคิดใหม่ของออดี้"/>
  </head>
  <body>
    <article>
      <h1>ออดี้ คิว8 หรูหราแต่พร้อมลุย(คลิป)</h1>
      <address>
        <time datetime="2019-11-03T01:30:00+00:00">03 Nov 2019, 01:30</time>
      </address>
      <figure>
        <img src="https://www.dailynews.co.th/admin/upload/20191102/news_IRDtJOgXxb152849_533.jpg?v=201911050810"/>
      </figure>
      <p>
        <b>"คิว8" รถอเนกประสงค์ (เอสยูวี) ตัวท็อปของแบรนด์ “ออดี้” ที่อาวดี้ ประเทศไทย นำเข้ามาทำตลาดในเมืองไทยพบว่ามีกระแสการตอบรับที่ดี ดีไซน์หรูหราเข้าไว้ด้วยกันได้อย่างลงตัวผ่านการออกแบบโดยสะท้อนแนวคิดใหม่ของออดี้</b>
      </p>
      <p><b>"คิว</b><b>8" </b>รถอเนกประสงค์ (เอสยูวี)  ตัวท็อปของแบรนด์ <b>“ออดี้” </b>ที่อาวดี้ ประเทศไทย นำเข้ามาทำตลาดในเมืองไทยพบว่ามีกระแสการตอบรับที่ดี ด้วยบรรทัดฐานใหม่ของยนตรกรรมที่ผสมผสานคุณลักษณะอันโดดเด่นของรถเอสยูวีขนาดใหญ่ ดีไซน์หรูหราเข้าไว้ด้วยกันได้อย่างลงตัวผ่านการออกแบบโดยสะท้อนแนวคิดใหม่ของออดี้ รูปทรงที่ดูแข็งแกร่ง, กระจังหน้าขนาดใหญ่ทรง 8 เหลี่ยมช่วยให้รถดูมีพลัง เสริมความหรูหราด้วยเส้นขอบโครเมียมแนวตั้ง 6 เส้น ตัดด้วยเส้นแนวนอนสีเทาเข้ม รับกับกันชนหน้าที่มีช่องรับอากาศขนาดใหญ่ เพิ่มความรู้สึกน่าเกรงขามดุดัน <br/><br/>ความโดดเด่นของคิว8 ที่ถือเป็นเอก ลักษณ์ทั้งไฟหน้าแบบเอชดี เมทริกซ์ แอลอีดี พร้อมไฟสำหรับขับขี่ในเวลากลางวัน จากการออกแบบในลักษณะเส้นแนวตั้งเพิ่มความปลอด ภัยในการขับขี่บนท้องถนนยามค่ำคืน และลดการรบกวนเพื่อนร่วมทางจากระบบเมทริกซ์ที่ไฟแอลอีดีแต่ละดวงทำงานเป็นอิสระ มาพร้อมกับไฟเลี้ยวแบบไดนามิกทั้งด้านหน้าและด้านหลัง</p>
      <figure>
        <img src="https://www.dailynews.co.th/admin/upload/20191102/news_BAtZrghDQH152848_533.jpg?v=201911050810?v=5122"/>
      </figure>
      <figure>
        <iframe src="https://www.youtube.com/embed/kyKaAcdpZNg" width="640" height="360" data-service="Youtube" scrolling="no"/>
      </figure>
      <p> <br/>นอกจากนี้เมื่อมีการล็อกหรือปลดล็อกรถ ไฟทั้งด้านหน้าและด้านหลังจะติดสว่างในรูปแบบไฟแอนิเมชั่น นวัตกรรมแห่งการออกแบบอัลกอริทึม การควบคุมการส่องสว่างรูปแบบใหม่ ขณะที่เส้นสายและรูปทรงต่าง ๆ ออกแบบได้อย่างลงตัว ไม่ว่าจะเป็นเส้นแนวหลังคาที่ลาดลงตามแบบฉบับของรถคูเป้ ให้อารมณ์สปอร์ตและหรูหรา และเส้นสายรอบตัวรถที่เป็นไปตามหลักการอากาศพลศาสตร์ทำให้รถดูเหมือนพร้อมที่จะพุ่งทะยานไปยังข้างหน้าตลอดเวลา เติมเต็มด้วยหลังคาพาโนรามิกที่เปิด-ปิดด้วยระบบไฟฟ้า  <br/><br/>ด้านท้ายสวยงามลงตัวกับการออกแบบไฟท้ายแบบแนวนอน พร้อมไฟแอลอีดีเชื่อมต่อกันต่อเนื่องระหว่างด้านซ้ายและด้านขวา ทำให้ท้ายรถดูเป็นหนึ่งเดียวกัน สามารถมองเห็นได้ในระยะไกล การออกแบบตัวถังให้ความสำคัญในด้านวิศวกรรมด้วยการเลือกใช้วัสดุที่เหมาะสม<br/>โดยอะลูมิเนียมและเหล็กชนิดต่าง ๆ ถูกเลือกใช้ในชิ้นส่วนและตำแหน่งที่แตกต่างกันตามการใช้งาน ช่วงล่างระบบถุงลมแบบสปอร์ตสามารถปรับระดับความสูงของตัวถังได้สูงสุดถึง 90 มม. สามารถใช้งานได้อย่างเหมาะสมกับสภาพการขับขี่ในแต่ละสถานการณ์</p>
      <figure>
        <img src="https://www.dailynews.co.th/admin/upload/20191102/news_cbvyIGKNTt152849_533.jpg?v=201911050810?v=6027"/>
      </figure>
      <p>ภายในห้องโดยสารออกแบบให้มีความสะดวกสบายแต่มีความสปอร์ตตอบสนองไลฟ์สไตล์คนรุ่นใหม่และการเดินทาง เบาะนั่งคู่หน้าแบบเอส สปอร์ตหุ้มหนังคุณภาพสูงตัดเย็บและตกแต่งแบบไดมอนด์ คัต พร้อมสัญลักษณ์เอส ไลน์ จอแสดงข้อมูลการขับขี่แบบ Virtualcockpit ให้ความรู้สึกเสมือนอยู่ภายในห้องควบคุมของนักบิน การออกแบบคอนโซลกลางทันสมัย โดยลดปุ่มสวิตช์ควบคุมให้น้อยที่สุดแทนที่ด้วยเทคโนโลยีหน้าจอแบบสัมผัสขนาดใหญ่ 2 จอ เพิ่มความสุนทรีย์ในการเดินทางด้วยเครื่องเสียงระดับพรีเมียม Bang &amp; Olufsen พร้อมระบบเสียง 3 มิติประกอบด้วยลำโพง 17 ตำแหน่ง<br/><br/>คิว8 ขับเคลื่อนด้วยระบบไฮบริดสมรรถนะสูงทำงานร่วมกันระหว่างเครื่องยนต์เบนซิน วี6 ขนาด 3.0 ลิตร ผสานเทคโนโลยีไมล์ด ไฮบริด ซึ่งเปลี่ยนมาใช้ระบบกระแสไฟฟ้าขนาด 48 โวลต์ เทคโนโลยีไมล์ด ไฮบริดยังทำให้รถยนต์ขับเคลื่อนในลักษณะลอยตัวได้ยาวนานมากขึ้นและช่วยเสริมการทำงานของระบบ start-stop ให้ราบรื่นยิ่งขึ้นจนผู้ขับขี่แทบไม่รู้สึกถึงการติด-ดับของเครื่องยนต์ ขับขี่ด้วยระบบขับเคลื่อน 4 ล้อควอตโทร โดยระบบจะกระจายแรงบิดไปยังล้อหน้าและหลังในรูปแบบ 40:60 แต่สามารถปรับการกระจายแรงบิดไปยังล้อหน้า-หลังได้อย่างอิสระสอดคล้องกับสภาพการขับขี่</p>
      <figure>
        <img src="https://www.dailynews.co.th/admin/upload/20191102/news_jaXpTKftOS152849_533.jpg?v=201911050810?v=4310"/>
      </figure>
      <p>• <b>แมน ๆ กันไป </b><br/><br/>แง่มุมด้านตำแหน่งการตลาดและการออกแบบออดี้ คิว8 ถือเป็นหนึ่งในเอสยูวีสไตล์สปอร์ตระดับ “แชมเปี้ยนชิพลีก” จากยุโรปที่อยู่ในตลาดระดับเดียวกับบีเอ็มดับเบิลยู เอ็กซ์6 และเมอร์เซเดส-เบนซ์ จีแอลอี คูเป้ ที่มีจุดเด่นด้านชาติกำเนิดเป็นจุดขาย เพราะคงจะหลีกเลี่ยงไม่ได้ที่จะกล่าวถึงรถคันนี้ โดยไม่อ้างอิงกับรถเอสยูวีระดับ “พรีเมียร์ลีก” อีกหลายรุ่นที่ออกมาในเวลาใกล้เคียงและแชร์พื้นฐานด้านโครงสร้างหลาย ๆ ส่วนเหมือนกันจากการใช้แพลตฟอร์มที่มีชื่อว่า MLB evo ของค่ายโฟล์กสวาเกน นั่นเอง<br/><br/>โดยแพลตฟอร์ม MLB evo นี้ก็คือ แพลตฟอร์มที่ออกแบบมาสำหรับรถในกลุ่มเครื่องวางหน้า “ตามยาว” ขับเคลื่อนล้อหลัง/สี่ล้อที่มีจุดร่วมในเรื่องของจุดยึดเครื่องยนต์และเกียร์และยังรวมไปถึงการออกแบบกำแพงไฟร์ วอลล์ที่กั้นระหว่างห้องเครื่องกับห้องโดยสารอันจะส่งผลให้พื้นที่วางเท้าด้านหน้าของรถที่ใช้ แพลตฟอร์ม MLB evo นี้เหมือนกัน รวมไปถึงเสาเอหรือเสากระจกหน้าที่ใช้ร่วมกันซึ่งในปัจจุบันรถแบบเอสยูวีที่ใช้พื้นฐานนี้ร่วมกันก็คือเบนท์ลีย์ เบนเทย์กา, ปอร์เช่ คาเยนน์, แลมโบกินี อูรุส</p>
      <figure>
        <img src="https://www.dailynews.co.th/admin/upload/20191102/news_zTogKNlgsh152850_533.jpg?v=201911050810?v=3077"/>
      </figure>
      <p>แน่นอนว่าความสัมพันธ์นั้นมันไม่ได้คล้ายคลึงกันจนแยกไม่ออก เพราะรถแต่ละรุ่นนั้นถูกปรับแต่งมาให้มีคุณสมบัติแตกต่างกันออกไป และรถเหล่านั้นต่างก็อยู่ในระดับพรีเมียร์ลีก ซึ่งสูงกว่าออดี้ทั้งสิ้น แต่ถึงกระนั้นความสัมพันธ์ด้านคุณภาพการขับขี่ของคิว8 ก็ถือว่าอยู่ในระดับที่แทบจะไร้ที่ติ มีความกลมกล่อมพอดี ๆ แม้ไม่อาจจะเทียบชั้นกับรถที่อยู่ในระดับสูงกว่าได้ก็ตาม<br/><br/>ด้านบุคลิกหน้าตาภายนอกคิว8 ดูเป็นรถที่มีสัดส่วนใหญ่โตและดูขึงขัง ด้วยความกว้างมากเกือบ 2 เมตรเลยทีเดียว งานออกแบบด้านหน้าโดดเด่นจากการใช้กระจังหน้าทรง 8 เหลี่ยมขนาดยักษ์ที่เมื่อรวมเข้ากับไฟหน้าทรง 4 เหลี่ยมคางหมู ส่งผลให้ดูจริงจังเคร่งขรึมเหมือนคนหน้าบึ้ง สามารถเรียกได้ว่าหน้าของคิว8 นั้น “ไม่มีรอยยิ้ม” ดูแล้วเหมือนกับขาโหดประจำหมู่บ้านที่ไปไหนมาไหนคนก็ต้องหลีกทางให้ ทั้งหมดนี้นักออกแบบระบุว่าได้รับแรงบันดาลใจมาจากรถแข่งแรลลี่ “ออดี้ ควอตโทร” จากทศวรรษที่ 80<br/><br/>เมื่อขยับมาด้านข้างเราก็จะพบว่านี่เป็นเอสยูวีหนึ่งในไม่กี่รุ่นในโลกที่ใช้ “กระจกไร้กรอบ” ให้ความรู้สึกพิถีพิถันและเนี้ยบแบบสปอร์ตหรู ส่วนด้านท้ายโดดเด่นด้วยไฟท้ายแอลอีดีทรงเฉียบยาวเรียวซ้ายจดขวา ซึ่งว่ากันตรง ๆ ผู้เขียนชอบรถคันนี้ทางด้านท้ายมากกว่าด้านหน้า เรื่องของรูปลักษณ์ภายนอกโดยรวมถือว่าเป๊ะ! เพราะสัดส่วนนั้นสั้นกว่ารุ่นคิว7 เล็กน้อย จากการที่ไม่มีเบาะนั่งแถวที่ 3 และหลังคาที่ลาดเอียงกว่า ส่วนเรื่องสัดส่วนของล้อที่สัมพันธ์กับตัวถังถือว่าทำได้ยอดเยี่ยม ดูแล้วพอดีเป๊ะ ไม่ดูโย่งจนเกินงามเหมือนพวกเอสยูวีทั่วไป<br/><br/>เข้ามาดูทางด้านใน หากเคยสัมผัสรถหรูของออดี้ อย่าง เอ7หรือเอ8 มาบ้างจะพบว่าคิว8 ก็ใช้สถาปัตยกรรมแนวเดียวกันก็คือการใช้หน้าจอระบบสัมผัสที่มาพร้อมระบบแฮปติกเทคโนโลยี (Haptic Technology) หรือเทคโนโลยีที่สร้างฟีดแบ็กหรือการตอบกลับที่ใกล้เคียงกับการสัมผัสสิ่งของ 3 มิติ หน้าจอสัมผัสนี้เวลาที่ไม่สตาร์ตเครื่องยนต์ เราจะมองไม่เห็นอะไรเลย ห้องโดยสารเน้นสีดำเงาดูเฉียบและเมื่อติดเครื่องขึ้นหน้าจอต่าง ๆ แสดงข้อมูลด้วยรูปภาพและกราฟิกตัวหนังสือที่สวยงามมีรสนิยมและแน่นอนว่าสามารถประสานงานร่วมกับสมาร์ทโฟนของคุณได้อย่างง่ายดาย</p>
      <figure>
        <img src="https://www.dailynews.co.th/admin/upload/20191102/news_bUvvOzWTzf152850_533.jpg?v=201911050810?v=1217"/>
      </figure>
      <p>ด้านการออกแบบหน้าปัดหลัก จุดขายของออดี้ก็คือระบบเวอร์ช่วล คอกพิต (Virtual Cockpit) ที่ค่ายออดี้ถือเป็นเจ้าแรก ๆ ในโลกที่ได้นำเอาหน้าจอความละเอียดสูงที่รวมเอาข้อมูล และแผนที่มารวมอยู่ในจอเดียวกันได้อย่างสวยงาม มิติของห้องโดยสารนั้นถือว่าโอ่โถงมากทีเดียวคนตัวสูงใหญ่สามารถนั่งได้สบายในทุกตำแหน่ง และเชื่อเหลือเกินว่านี่เป็นตัวเลือกชั้นเยี่ยมสำหรับการขับทางไกล<br/><br/>เรียกได้ว่าใครมองหารถที่ออกแบบมาสำหรับขับทางไกล เงียบ แรง นุ่มนวล เกาะถนนดี มีขนาดโอ่โถงและอัดแน่นไปด้วยลูกเล่นทางคอมพิวเตอร์เท่ ๆ ในราคาต่ำกว่า10 ล้าน ต้องไม่พลาดที่จะมาทดลองขับก่อนจะตัดสินใจใด ๆ<br/><br/>• <b>ดุดัน แรง หรู</b><br/><br/><b>“</b><b>แซนดี้ เคราแก้ว สตูวิค”</b> สังกัดทีมบี-ควิก เรซซิ่ง นักแข่งไทยโกอินเตอร์ ที่คว้าแชมป์ประเภทนักขับรุ่นซูเปอร์คาร์ จีที3 ในรายการไทยแลนด์ ซูเปอร์ ซีรีส์ 2019 ที่สนามช้างอินเตอร์เนชั่นแนล เซอร์กิต ซึ่งปิดฤดูกาลนี้เมื่อสัปดาห์ที่ผ่านมา ได้ทดสอบออดี้ คิว8 ให้กับ<b> “ป้ายแดงชวนขับ” </b>บอกว่าภายนอกดีไซน์สวยเหมือนกับคิว7 แต่ภายในแตกต่างอีกสเต็ปชัดเจนมาก เพราะหรูหราและมีฟังก์ชั่นการใช้งานของระบบต่าง ๆ โดยเฉพาะคอนโซลกลางเด่นสุดดูทันสมัย จอแบบทัชสกรีนสวยดีหากใช้จนคุ้นเคยก็ยิ่งไม่มีปัญหา ฟิลลิ่งพวงมาลัยใกล้เคียงกันแต่ขนาดบางกว่ารุ่นคิว7 นิดนึง เบาะซัพพอร์ตพอดีตัวลักซ์ชัวรีสไตล์เอสไลน์นั่งสบายกว้างขวาง <br/><br/>        สำหรับเครื่องยนต์วี6 ขนาด 3.0 ลิตร ให้กำลัง 250 แรงม้า แม้ว่ารถคันใหญ่แต่กลับไม่รู้สึกว่าเยอะเกินพอดี ส่วนระบบช่วงล่างให้ความสะดวกสบายกับการขับขี่ที่สามารถปรับได้ 5 ระดับ เหมาะกับการขับแบบออพโรด อยากข้ามอะไรก็ได้เลยไม่ต้องกลัวขูดกับสิ่งกีดขวาง ส่วนที่ได้ทดลองขับบนถนนปกติโดยการปรับช่วงล่างให้เตี้ยสุดนั้นขับสบายดี รถเกาะถนนให้ความมั่นใจ ขณะที่ระบบเบรกเชื่อว่าดีแม้ไม่ได้ลองเหยียบเต็มที่ เพราะดูจากจานเบรกขนาดใหญ่<br/><br/>แซนดี้บอกว่าอัตราเร่งช่วงออกตัวได้ดั่งใจ มีโหมดให้เลือกใช้อย่างโหมดไดนามิกหรือโหมดสปอร์ตรู้สึกว่าช่วงล่างแข็ง ๆ นิดนึง แต่เครื่องยนต์พร้อมจะเร่งได้รวดเร็วทันใจ หากขับในโหมดออโต้ธรรมดาช่วงล่างนิ่มนวลกว่าเพิ่มเติมตรงที่ประหยัดน้ำมัน การทำงานของเกียร์อัตโนมัติ 8 สปีด เปลี่ยนได้นุ่มนวลเหมือนกับรุ่นคิว7 พวงมาลัยแบบเอสไลน์เบาเลี้ยวสบายมากขับช้าสบายขับเร็วมั่นใจซึ่งถูกเซตมาอย่างดี<br/><br/>“จุดติของคิว8 อยู่ที่ราคาแพง ถ้าเทียบกับรุ่นคิว7 เพราะมีแรงม้า 250 ตัวเท่ากัน หากชอบความเร็วความแรงแต่มีกำลังเงินน้อยกว่าก็เลือกขับคิว7 น่าจะตอบโจทย์ ส่วนใครที่ชอบความหรูหราลักซ์ชัวรีเน้นความสะดวกสบาย ความทันสมัยพรั่งพร้อมด้วยเทคโนโลยีเชื่อว่าคิว8 เป็นรถอีกคันที่น่าสนใจ”<br/><br/>-----------------------------------<br/><b>เรื่อง : ลำยอง ปกป้อง, ภัทรกิติ์ โกมลกิติ / ภาพ : จุมพล นพทิพย์</b>.</p>
    </article>
  </body>
</html>