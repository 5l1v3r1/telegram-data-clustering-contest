<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/sef-osn-vyzval-asijske-staty-aby-ukoncily-svou-zavislost-na-uhli/1816512?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-03T01:36:00+00:00"/>
    <meta property="og:title" content="Šéf OSN vyzval asijské státy, aby ukončily svou závislost na uhlí"/>
    <meta property="og:description" content="Bangkok - Generální tajemník OSN António Guterres v sobotu v Thajsku vyzval asijské státy, aby ukončily svou závislost na uhlí. Země v regionu jsou podle něj jedny z nejvíce ohrožených globálním oteplováním, a měly by tak být v první linii při boji za jeho zmírnění. Šéf OSN rovněž prohlásil, že klimatická změna je &quot;určující otázkou naší doby,&quot; informoval zpravodajský web BBC."/>
  </head>
  <body>
    <article>
      <h1>Šéf OSN vyzval asijské státy, aby ukončily svou závislost na uhlí</h1>
      <address><time datetime="2019-11-03T01:36:00+00:00">03 Nov 2019, 01:36</time> by <a rel="author" href="http://www.ctk.cz/" target="_blank">ČTK</a></address>
      <p>Bangkok - Generální tajemník OSN António Guterres v sobotu v Thajsku vyzval asijské státy, aby ukončily svou závislost na uhlí. Země v regionu jsou podle něj jedny z nejvíce ohrožených globálním oteplováním, a měly by tak být v první linii při boji za jeho zmírnění. Šéf OSN rovněž prohlásil, že klimatická změna je "určující otázkou naší doby," informoval zpravodajský web BBC.</p>
      <p>Guterres citoval výsledky studie zveřejněné v úterý v prestižním časopise Nature. Podle ní bude do roku 2050 v důsledku globálního oteplování ohroženo záplavami u pobřeží o miliony lidí více, než se původně předpokládalo. Nejvíce postižené přitom budou rozvojové státy v Asii.</p>
      <p>Generální tajemník uvedl, že "ačkoliv mohou lidé diskutovat o přesnosti těchto čísel, je patrné, že je tu určitý trend". Problém je podle něj naléhavý v Asii také kvůli tomu, že se tam v současnosti plánuje výstavba "významného počtu" uhelných elektráren.</p>
      <p>"Musíme uhlíku určit cenovku. Musíme přestat dotovat fosilní paliva. A musíme do budoucna zabránit vzniku nových uhelných elektráren," prohlásil Guterres.</p>
      <p>Podle studie vědecké a mediální organizace Climate Central zabývající se změnami klimatu bude žít v roce 2100 pod hladinou přílivu 190 milionu lidí. I v případě, že se podaří celosvětově mírně snížit produkce skleníkových plynů, bude řada oblastí v šesti asijských státech čelit každoročním záplavám pobřeží. Celkově bude vysokou hladinou oceánů ohroženo na 237 milionů lidí. Varování se týká konkrétně Číny, Bangladéše, Indie, Vietnamu, Indonésie a Thajska.</p>
    </article>
  </body>
</html>