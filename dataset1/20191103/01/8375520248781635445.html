<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/world/observe/vlada-drezdenu-ogolosila-nadzvichaynu-nacistsku-situaciyu-637282.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-03T01:56:24+00:00"/>
    <meta property="og:title" content="Влада Дрездену оголосила «надзвичайну нацистську ситуацію»"/>
    <meta property="og:description" content="«Надзвичайна нацистська ситуація за аналогією з кліматичною надзвичайною ситуацією означає, що у нас серйозні проблеми», — сказав автор резолюції"/>
  </head>
  <body>
    <article>
      <h1>Влада Дрездену оголосила «надзвичайну нацистську ситуацію»</h1>
      <address>
        <time datetime="2019-11-03T01:56:24+00:00">03 Nov 2019, 01:56</time>
      </address>
      <h4>«Надзвичайна нацистська ситуація за аналогією з кліматичною надзвичайною ситуацією означає, що у нас серйозні проблеми», — сказав автор резолюції</h4>
      <p>У німецькому місті Дрезден муніципальна рада ухвалила резолюцію, яка проголошує «надзвичайну нацистську ситуацію» (німецькою Nazinotstand).</p>
      <p>Резолюцію схвалили 39 голосами «за», проти — 29. Ініціатори документу вважають, що проблема ультраправих у місті занадто серйозна, пише <a href="https://www.bbc.com/russian/news-50274142">ВВС</a>.</p>
      <p>«Надзвичайна нацистська ситуація за аналогією з кліматичною надзвичайною ситуацією означає, що у нас серйозні проблеми. Відкрите демократичне суспільство під загрозою», — сказав автор резолюції, член місцевої ради Макс Ашенбах.</p>
      <p>Він є представником сатиричної політичної партії Die Partei — політичний проєкт з лівими поглядами, створений як «партія-жарт», однак на виборах у 2019 році його представники пройшли до Європарламенту. Ашенбах вважає, що політики роблять недостатньо для боротьби з ультраправими.</p>
      <p>Ті, хто підтримав запровадження Nazinotstand, заявляють про збільшення кількості «правих екстремістських поглядів і дій», а також закликають допомагати жертвам насильства ультраправих, захищати меншини й зміцнювати демократію.</p>
      <p>Проти резолюції були зокрема представники Християнсько-демократичної партії, політсили канцлерки Ангели Меркель. На федеральному рівні саме ХДС очолює правлячу коаліцію. Члени муніципалітету від ХДС назвали документ «страхітливим», а висловлювання у резолюції — «мовленнєвою помилкою».</p>
      <p>Макс Ашенбах пояснив, що документ не зобов’язує вживати якісь дії, проте «в теорії, існуючим заходам треба приділити більше уваги, і, з урахуванням цього, повинні ухвалюватися майбутні рішення».</p>
      <p>Як відомо, Дрезден давно відомий своїми зв'язками з ультраправими, а федеральна земля Саксонія довгий час була головною базою підтримки ультраправої «Національної демократичної партії», а тепер і ультраправої партії «Альтернатива для Німеччини» (AfD). Зокрема остання на виборах у вересні набрала 27,5% голосів, що є другим результатом. Партія покращила свій результат на 17,8% у порівнянні з 2014 роком.</p>
      <p>Також у Дрездені у 2014 році з'явився антиісламський рух PEGIDA («Патріотичні європейці проти ісламізації Заходу»).</p>
      <related>
        <a href="https://glavcom.ua/news/stalo-vidomo-pro-shcho-zelenskiy-rozmovlyav-iz-merkel-636591.html"/>
        <a href="https://glavcom.ua/news/nimechchina-nazvala-rozvedennya-viysk-u-zolotomu-signalom-nadiji-636255.html"/>
        <a href="https://glavcom.ua/digest/yak-nimecki-pensioneri-shukali-v-ukrajini-mogilu-batka-636068.html"/>
      </related>
    </article>
  </body>
</html>